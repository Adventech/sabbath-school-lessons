---
title:  Waaqayyo O'aa Qabeessaa fi Gara Laafessa
date:   18/01/2025
---

### Qo’annoo Torban Kanaaf Dubbisaa

Far. 103:13, Isa. 49:15, Hos. 11:1–9, Mat. 23:37, 2 Qor. 11:2, 1Qor. 13:4–8.

> <p>Heertuu Yaadannoo</p>
> “Waaqayyo immoo, Haati mucaa ishee isa harma hodhu irraanfachuu in dandeessii? Mucaa ishee isa ofii deesseef hin ootuu ree? Utuma isheen isa irraanfattee iyyuu, ani matumaa si hin irraanfadhu!” (Isa. 49:15).

Sochiin miiraa yeroo baay’ee akka waan hin barbaadamnee fi akka wanta irraa fagaatamuu qabuutti ilaalama. Namoota tokko tokkoof miirrii uumamaan sababa kan hin qabne waan ta’eef, dhiirri ykn dubartiin gaariin “miira kan qabu” jedhamee hin ibsamu. Falaasama Giriikii durii tokko tokko keessatti, yaadni nama inni “sababa” irratti hundaa’e, inni (baay’inaan) fedhiidhaaf tole hin jenne yookaan inni karaa sababa miira hin qabneen miira isaa to’atu akka yaada gaarii qabuutti badhaafama.

Eeyyee, miirri to’annaa hin qabne rakkoo uumuu danda’a. Haa ta’u malee, Waaqayyo namoota dandeettii miiraa qaban kan uume yeroo ta’u, Waaqayyo mataan isaa guutummaa Caaffata Qulqullaa’oo keessatti miira gadi fagoo akka qabu agarsiifameera. Waaqayyo miira gadi fagoo kan qabu erga ta’e, akkuma Macaafni Qulqulluun haala wal irraa hin cinneen agarsiisu, miirrii uumamaan hamaa ykn sababa kan hin qabne ta’uu hin danda’u-Waaqni Macaafa Qulqulluuguutummaatti gaarii waan ta’ee fi ogummaa mudaa hin qabne waan qabuuf.

Dhugaa dubbachuuf, jaalalli Waaqayyo nuuf qabu jaalala gadi fageenya miiraa ta’uu isaa hubachuu irraa dhugaawwan miidhagoon walitti qabamuu qaban jiru, garuu yeroo hundumaa jaalalli Waaqayyoo (miiraan yookaan kan biraatiin) guutuu ta’us, miira ilmaan namootaa shaakalanii wajjin akka wal fakkaatutti yaadamuu hin qabu.