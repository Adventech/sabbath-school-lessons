---
title:  Kan Ati Yaaduu Dandeessu Caalaa Gati Qaba
date:   12/01/2025
---

Akkuma barumsa kanaan duraa irratti ilaalle, cubbamaan baay’ee hamaan ykn hamina hojjetu illee taanaan namni Waaqayyo hin jaallanne hin jiru. Akkasumas Waaqayyo namootaaf iddoo nuti yaaduu dandeenyu caalaa waan kennuuf, cubbuutti in gadda sababiin isaas inni waan nu jaallatuu fi cubbuun maal akka nu irratti raawwatu waan beekuuf..

`Luqaas 15:11-32 dubbisi. Fakkeenyi ilma bade kun waa’ee gara laafinaa fi jaalala Waaqayyoo maal argisiisa? Warra akkuma ilma isa kaanii manatti hafaniif akeekkachiisa akkamii kenna?`

Seenaa Yesus dubbate keessatti, ilmi namichaa inni dhaala isaa dafee gaafate abbaa isaa fi maatii abbaa isaa in dide. Ilmi bade sun sana booda dhaala isaa qisaaseessee gara hiyyummaa fi beelaatti gadi bu’ee, hurraa booyyeen naattu irraa kajeele. Hojjettoonni mana abbaa isaa keessa jiran nyaata gahaa akka qaban waan hubateef, hojjetaa ta’uuf abdatee gara manaatti deebi’uuf murteessa.

Wanti itti aanu humna guddaa qaba. Abbootiin tokko tokko ilmi akkasii yeroo deebi’u gara bakkeetti deebisu turan. “Ati dhaala kee fudhattee mana koo irraa of kutte. Kana booda asii mana hin qabdu.” Sun ilaalcha loojikiitiin illee sababa qabeessa ta’a mitii? Ija maatii tokko tokkootiin ilmi kun akka ilmaatti gara manaatti deebi'ee fudhatama argachuuf fagoo deemee ture.

Garuu, fakkeenya kan keessatti abbaan (inni Waaqayyoon bakka bu’u) karaalee kana keessaa tokkoon illee deebii hin kennu. Qooda kanaa “amma illees fagoodhaa utuu inni dhufuutti jiruu, abbaan isaa fuulleetti isa argee garaan isaa mooga'e; itti fiigees ilma isaatti marmee dhungates” (Luqaas 15:20). Gooftaan manaa nama tokko wajjin wal arguuf fiige bahuun kabaja kan gad buusu ta’ee fudhatamus, abbaan gara laafina guddaa isaatiin ilma isaa qunnamuuf fiige ba’ee, caalaatti kan nama ajaa’ibu immoo mana isaatti deebisee, bakka isaa bu’ee ayyaanesse. Kun immoo Waaqayyo tokkoo tokkoo nama karaa irraa maqeef gara laafina guddaa inni qabuu fi nama gara manaatti deebi’ee tokkoof illee gammachuu inni qabu agarsiisa. Kun fakkii waaqaa akkamiiti!

`Kan namatti tolu deebii ilmi inni kaan kennedha. Deebiin kun maaliif deebii namaa isa gartokkoon haqummaa irratti hundaa’e, fi akkas hubatamaa ta’e? Haa ta’u malee, kutaan seenaa isaa akkamitti qabiyyee haqummaa gad fageenya wangeelaa ykn jaalala Waaqayyo nuuf qabu akka hin qabne maal nu barsiisa?`