---
title:  Galma Ga’aamu Qabu
date:   16/01/2025
---

Gaaddisa araaraa fi gidduu seenummaa Waaqayyoo jalatti Waaqayyo jaalala isaaf deebii gaarii xiqqaa ta’etti illee ni gammada. Karaa isa tokkicha jaalalli isaaf maluu fi guutummaatti qajeelaa ta’een tokkoon tokkoon keenya akka qajeelotaatti lakkaa’amuu fi jaalalleewwan Waaqayyoo warra bara baraan jaalala guutuudhaan isa waliin jiraatan keessatti lakkaa’amuu dandeenya. Kun abdii furamuu guddaadha, innis hojii Kiristoos samii irratti nuuf hojjete of keessatti qabata.

Garuu, kun ana illee hammachuu danda’aa jettanii dinqifachuu dandeessu ta’a? Yoon gaarii hin taane hoo? Amantii gahaa hin qabu jedhee yoon sodaadhe hoo?

`Maarqos 9:17-29 dubbisi. Nama seenaa kana keessatti argamuuf Waaqayyo deebii akkamii kenna? Amantiin gahaan amantii hangam ga’uudha?`

Bartoonni seexana sana baasuu hin dandeenye; abdiin hundi waan bade fakkaata ture. Yesuus garuu dhufee abbaa sanaan, “nama amanuuf wanti hundinuu in danda'ama jedheen” (Maarqos 9:23). Abbaan isaa immoo imimmaan dhangalaasaa, “nan amana, amanti-dhabina kootti na gargaari! Jedheen” (Maarqos 9:24).

Hubadhaa, Yesus namichaan, “Amantii gahaa yommuu qabaattu deebi’i gara kootti ” hin jenne. Qooda Kanaa iyyi isaa, inni “Amantidhabina koo gargaari” jedhu gahaa ture.

Amantii malee Waaqayyoon gammachiisuun hin danda’amu (Ibr. 11:6), haa ta’u malee, Yesus amantii xiqqoo illee ni fudhata, amantiidhaan (karaa gidduu seenummaa Kiristoosiin), nuti isa gammachiisuu dandeenya. Karaa wal fakkaataa yeroo mucaan kennaa gatii hin qabne illee isaaf dhi’eessu abbaan itti gammaduun, Karaa amantii fi hojii Kiristoos bakka keenya bu’ee hojjeteen, karaa Waaqayyoon gammachiisuun deebii kennuu dandeenya.

Kanaaf, Waaqayyoon “gammachuu” galma keenya godhachuuf gorsa Phaawuloos hordofuun qabna (2Qor. 5:9, 10; Qol. 1:10, 1Tas. 4:1, Ibr. 11:5 wajjin wal bira qabi). Akkasumas Waaqayyoon fedhiin keenya faayidaa warra jaallannuu hammachuutti akka jijjiiru, akkasumas jaalalli keenya namoota biroo bira akka ga’uuf akka bal’isu gaafachuu qabna. “Jaalala obbolummaatiin ho'isaa wal jaalladhaa; walii keessanii fulfma kennuudhaaf wal dorgomaa! Waa dhimma baasuudhaaf hin dhibaa'inaa! Hafuura gubaa qabaadhaa! Gooftichaafis of irraa bu'aa hojjedhaa! Abdii qabdanitti gammadaa; rakkina obsaa; Waaqayyoon kadhachuuttis cimaa! Warra Waaqayyoof qulqullaa'an rakkina isaaniitti gargaaruu keessaa qooda qabaadhaa! Keessummoota simachuutti dhimmaa” (Rom. 12:10-13).

`Waaqayyo karaa Kiristoosiin erga nu fudhate, hammam caalaatti warra kaan fudhachuu qabna? Abboonni inni ollaa kee akka ofii keetii jaalladhu (Lew. 19:18, Mat. 22:39) jedhuu fi seera warqee inni akka ilaalamuu barbaaddutti namoota ilaali jedhu yaada kana irratti ifa akkamii kenna?`