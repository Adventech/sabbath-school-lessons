---
title:  Waaqayyo Haqa Jaallata
date:   18/03/2025
---

Caaffanni qulqullaa’oon Waaqayyo haqa akka jaallatuu fi hammina akka jibbu dubbata (fakkeenyaaf, Far. 33:5, Isa. 61:8), akkasumas jal’ina irratti baay’ee kan dhimmu yeroo ta’u, kunis warra haqa dhabuudhaan miidhaman hunda bakka bu’uudhaan dheekamsa qajeelaa akka kaasu godha. Kakuu Moofaa fi Kakuu Haaraahundumaa keessatti Waaqayyo namoota dhiitamanii fi cunqurfaman deggeruuf quuqama wal irraa hin cinne kan qabu yeroo ta’u, miidhaa kan geggeessanii fi cunqursitoota irratti dheekkamsa qajeelaa argisiisa.

`Faarfannaa 82 dubbisi. Faarfannaan kun Waaqayyo waa’ee haqa biyya lafaa kanaa akka yaadu kan ibsu akkamitti? Har’a nuuf hiika maalii qabaachuu danda’a?`

Akkuma yaada kennitoonni baay’een hubatan, kutaan kun bulchitoota lafaa haqa dhabuu hawaasa keessatti raawwatameef itti gaafatamummaa qaban irratti kan dubbatu yeroo ta’u, akkasumas bulchitoota samii (“waaqolii”) warra abbootii murtii fi bulchitoota lafaa manca’oo duuba jiranitti (humnoota seexanaa) Waaqayyo akka faradu agarsiisa. Addumaan, bulchitoonni, “hamma yoomiitti jal'inaan faraddu? Hamma yoomiittis warra jal'ootaaf loogdu?” (Far. 82:2) jedhamanii gaafataman.

Itti dabalees, “Warra dadhaboo fi warra abbaan irra hin jirreef dhugaa baasaaf, warra gadadamoo fi warra homaa hin qabne qajeeltootti ilaalaa! Warra dadhaboo fi warra waan barbaachisaa dhaban furaa, harka warra jal'ootaa keessaas isaan oolchaa!" (Far. 82:3, 4) jechuudhaan himataman. Asittis ta’e bakka biraatti raajonni Kakuu Moofaa waamicha haqaa ifa ta’e kaa’aniiru. Kun yaaddoo naannoo Caaffata Qulqullaa’oo miti; raajotaa Kakuu Moofaa guutummaa fi wanta Yesus yeroo as fooniin ture dubbateef ergaa wiirtuu ta’eedha.

Warra Isa jaallanna jedhanii fi Isaaf abboomamna jedhan irraa Waaqayyo maal akka hawwuu fi barbaadu dhoksaa miti. Miikiyaas 6:8 keessatti (fi kutaalee wal fakkaatan bakka biraa keessattis) baay’ee ifatti ibsa:

“Inni wanta gaarii ta'e sitti himeera. Yaa namaa! Wanta qajeelaa ta'ee fudhatame hojjechuu, gaarummaa jaallachuu, gad of deebiftees Waaqayyo kee wajjin deddeebi'uu malee, gooftichi maal si irraa barbaada ree?” jedha.

Miirri kun guutummaa Caaffata Qulqullaa’oo keessatti dhaga’ama. Fakkeenyaaf, Yesus akkas jedhe: “Jaalala yoo waliif qabaattan, kanaan namoonni hundinuu akka isin bartoota koo taatan in beeku” (Yohaannis 13:35; 1Yohaannis 4:8-16 wajjin wal bira qabi).

`Utuu Miikiyaas 6:8 irratti xiyyeeffannee dubbii fi gochaadhaan itti yaadnee hojiitti hiiknee maatii fi waldoonni keenya maal fakkaatu? Haala kamiinuu keessa yoo jiraatte, hojiirra oolmaan qajeelfama kanaa caalaatti mul’achuu kan danda’u akkamitti?`