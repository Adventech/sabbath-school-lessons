---
title:  Ollaan Koo Eenyu?
date:   20/03/2025
---

Seenaa Luqaas keessatti, Yesus abboommiiwwan gurguddoo lamaan, waa’ee jaalala Waaqayyoo fi jaalala ollaa erga dubbatee booda, ogeessi seeraa tokko, “nama qajeelaa of gochuu barbaadee, "Nama isa kam?" jedhee Yesusin gaafate” (Luq. 10:29). Kanaaf deebii kennuudhaan Yesus fakkeenya nama Samaariyaa isa yeroo sanatti nama rifachiisuu dubbata.

`Fakkeenya namich Samaariyaa gaarii Luqaas 10:25-37 dubbisi. Ifa haqaa fi araaraaf iyyuu raajotaa, akkasumas seenaa dhala namaa keessaatti jal’ina namoonni garaagaraa warra kaan irratti raawwatan ilaalchisee kutaan kun maal jedha?`

Yesus haqa fiduuf dhufe malee waa’ee isaa dubbachuu qofaaf miti. Inni raawwii waamichaa fi hawwii haqaa raajiidhaan dubbatamee ture, ni ta’aa (ifa Isaayyaas 61:1, 2 keessatti Luqaas 4:16-21 ilaali). Inni hawwii saboota hundaati, keessattuu warra bilisa ba’uun akka isaan barbaachisu hubataniif.

Faallaa diina aangoo qabatee teessoo Waaqayyoo dhuunfachuuf barbaaduu, Yesus gad of deebisee warra cubbuu, jal’ina, fi cunqursaa jala jiran (cubbuudhaan utuu hin tuqamin) keessatti of ramade, akkasumas akka isa qajeelaa fi warra isatti amanan qajeeltota taasisuutti haqa (qajeelummaa) hundeessuuf ofii isaa jaalalaan kennee diina injifate. Isa Kiristoos seeraa barbaachisaa jedhee waamettii dhimma hin qabnu yoo ta’e, seera isa Kiristoos ol qabuuf jecha du’ef in dhimmina jennee attamitti dubbachuu dandeenya?

Faarfannaan 9:8, 9 akkas jedhee dubbata, “Inni biyya lafaa qajeelummaadhaan in seerrata, saba hundumaafis firdii qajeelaa in kenna.Waaqayyo, warra gad qabamaniif da'oo ol jedhaa dha, isaan yeroo rakkinaatti da'oo isa in godhatu. Akkasumas, Faarfannaan 146:7-9 itti dabaluudhaan, Waaqayyo “warra cunqurfamaniif dhugaa in baasa; warra beela'aniifis soora in kenna; Waaqayyo warra hidhaman hiikee gad in dhiisa.Waaqayyo jaamotaaf agartuu isaanii in deebisa; Waaqayyo warra gad deebi'an ol in kaasa; Waaqayyo warra qajeelota in jaallata.Waaqayyo galaa biyya ormaa in eega; inni ijoollee abbaan irra hin jirree fi haadha hiyyeessaa in jiraachisa; karaa warra jal'ootaa garuu irraa in kaachisa” jedha

Namoota naannoo keenya jiran kanneen rakkatan fi miidhaman akkamitti tajaajiluuf barbaaduu akka qabnu ilaalchisee dubbiin Waaqayyoo hammam ifadha?

`Namoota rakkatan bira ga’uu ilaalchisee jireenyaa fi tajaajila Yesus irraa maal barachuu dandeenya? Dinqii hojjechuu yoo dadhabnellee, gargaarsi keenya namoota baay’ee miidhamaniif akkamitti “dinqii” gahaa ta’ee fudhatama?`