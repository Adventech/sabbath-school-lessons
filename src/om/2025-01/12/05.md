---
title:  Haqa Hundeessuuf Waamame
date:   19/03/2025
---

Raajonni Macaafa Qulqulluukeessatti hawaasa keessatti haqi akka argamuuf Waaqayyo waamicha gochuu isaa walitti fufiinsaan calaqqisiisu. Dhimma haqni dhibuun fi cunqursaa irratti irra deddeebi’ee dubbachuu irraa Macaafni Qulqulluun duubatti hin deebi’u. Dhugaadhumatti firdii fiduuf waamichi Waaqayyo godhu mataan isaa haqi akka hundaa’uuf waamicha Waaqayyo godhu ture.

Fakkeenyaaf, raajichi Isaayaas waa’ee jal’ina Israa’el keessatti yeroo sana raawwatame ilaalchisee callisee hin dubbanne. Jechoonnii fi waamicha haqaa isaa har’a gurra keenya keessatti sagalee guddaa fi ifa ta’e dhageessisuu qaba. “Gaarii gochuu baraa! Firdii qajeelaa duukaa bu'aa! Warra nama miidhan ifadhaatii qajeelchaa! Ijoollee abbaan irra hin jirreef faradaa! Haadha hiyyeessaaf falmaa” (Isa. 1:17). Dabalataanis, warra “abboommii jal'aa baasanii fi dhugaa hiyyeessotaa balleessaniif wayyoo” (Isa. 10:1, 2) jechuudhaan akeekkachiisa. Akkasumas, Ermiyaas raajichi akkas jechuudhaan ergaa Waaqayyoo labsa: "Nama mana isaa karaa jal'inaatiin ijaarratuuf, kutaa mana isaa isa mana irraas dafqa namaatiin miidhagfatuuf wayyoo! Inni akkasumaan nama in hojjechiifata, gatii dadhabbii isaatiis isaaf hin baasu… Mana kee muka gaattiraatiin miidhagsitee ijaarrachuu keetiin mootii waan taate sitti fakkaataa? Abbaan kee jireenya itti tolu jiraachaa ture; kanuma keessaa iyyuu wanta qajeelaa hojjechaa biyyas qajeeltootti bulchaa ture; kanaaf wanti hundinuu isaaf in qajeele.Inni hiyyeessotaaf, warra wanta isaan barbaachisu dhabaniifis in farada ture; kanaaf wanti hundinuu isaaf qajeele; kun ana Waaqayyoon beekuu dha mitii ree? jedha Waaqayyo” (Erm. 22:13, 15, 16).

`Maatewos 23:23–30 dubbisi. Yesus asitti wanta hunda caalaa barbaachisaa ta’e ilaalchisee waa’ee maalii barsiisa? “Dhimmoota ulfaatoo ta’an” yeroo eeru maal jechuu barbaade sitti fakkaata?`

Haqni dhibuun yaaddoo raajota Kakuu Moofaa qofaa akka ta’eetti namni tokko illee yaaduu hin qabu, kun Kiristoos mataa isaatiif yaaddoo ta’uu isaa tajaajila Yesus keessatti asittis ta’ebakka biraatti ifatti argina.

Akkuma Inni jedhe: “Barsiisota seeraa fi Fariisota of hin arginee nana, isiniif wayyoo! Baala kefoo, inchilaala, ija dimbilaalaas kudhan keessaa tokko Waaqayyoof in kennitu; garuu seera Waaqayyoo keessaa isa caalaa barbaachisu kan akka firdii qajeelaa, gara laafina, amanamummaa in dhiiftu. Kudhan keessaa tokko baasuu utuu hin dhiisin, isa kanas immoo raawwachuun isiniif ta'a ture” (Mat. 23:23). Heertuu Luqaas keessaa isa walfakkaatu keessattis, Yesus “namaaf dhimmuu akkasumas jaalala Waaqayyoo in dhiiftu” (Luq 11:42) jedhee boo’a.

`Har’a “isa caalaa barbaachisu” irratti yoo xiyyeeffatte, qooda isaa “kurnaffaa Baala kefoo, inchilaala, ija dimbilaalaa” kan nuti irratti xiyyeeffachuu dandeenyu kamiyyuu maal fakkaata?`