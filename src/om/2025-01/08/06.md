---
title:  Kiristoos Biyya Lafaa Mo'eera
date:   20/02/2025
---

Wanti hundinuu akka fedha Waaqayyootti utuu ta’ee, gammachuu guutuu, jaalalaa fi waldanda’uu qofa malee hamminni gonkumaa hin jiraatu ture. Dhuma irrattis yunversiin guutummaan gara fedha Waaqayyoo isa mudaa hin qabnee fi isa gaarii ta’e kanaatti ni deebi’a ture. Waaqayyo murtoo bilisaa uumamoota isaa tilmaama keessa galchuudhaan fedha isaa hojjechaa jira.

Mee dorgommii daabboo tolchuu kan hirmaattonni hundinuu tuuta wantoota addaa tokko tokko fayyadamuu qaban yaadi, garuu gosa keekii barbaadan kamiyyuu tolchuuf jecha wantoota biroo barbaadan itti dabaluu danda’u. Dhumarratti, keekii namni daabboo tolchu tokko hojjechuudhaan xumuru kamiyyuu, yoo xiqqaate gartokkoon, wantoota daabboo tolchaan sun hin filanne tokko tokkoon murtaa’a.

Haaluma wal fakkaatuun (karaa daangeffame kanaan), Waaqayyo bilisummaa uumama jaalalaaf barbaachisu kabajuuf of kenneera waan ta’eef, “wantoonni” seenaa addunyaa tolchan baay’een isaanii Waaqayyoon kan filataman utuu hin taane qabatamaan faallaa waan Waaqayyo hawwudha.

Ilaalcha kana keessatti, eegumsi waaqummaa akka waan Waaqayyo gama tokkoon waan ta’u hundumaa to’atutti, gama tokkoon qofa kan ta’e miti. Qooda Kanaa, kun (yoo xiqqaate) ilaalcha kallattii lamaa waa’ee eegumsa Waaqayyoo barbaada. Wantoonni biyya lafaa kana keessa jiran tokko tokko Waaqayyoon kan uumaman yeroo ta’u, taateewwan biroon garuu bu’aa murtoo bilisaa uumamootaati (kan akka hamminaa hundi). Wantoonni Waaqayyo ta’uu isaa hin barbaanne baay’een ni ta’u.

`Yohaannis 16:33 dubbisi. Gidiraa keessatti illee, heertuun kun abdii akkamii nuuf kenna?`

Waaqayyo jireenya kana keessatti gidiraa fi qormaata irraa isaan eeguu barbaada ykn eeguu qaba jedhanii amantii dogoggoraa waan qabaniif, Keessattuu yeroo gidiraa ykn qormaataa keessatti amantiin namootaa raafamuu danda’a. Garuu Yesus seenaa baayee adda tae nutti hima, addunyaa kana irratti duuka buutota isaa qormaatii fi rakkinni akka isaan mudatu akeekkachiisa, Kiristoos biyya lafaa waan mo’eef garuu abdiin jira, (Yohaannis 16:33).

Gidiraa fi qormaanni nu mudachuun isaa kun wanta Waaqayyo nuuf barbaaduudha jechuu miti. Yeroo hunda suuraa guddaa yaada keessa galchuu qabna: innis wal’aansoo isa guddaadha. Haa ta’u malee, hamminni mataan isaa gaariidhaaf barbaachisaa ta’uu baatus, Waaqayyo taateewwan hamaa keessaa illee gaarii fiduu akka danda’u ofitti amanamummaa qabaachuu dandeenya. Akkasumas, Waaqayyoon yoo amanne, Waaqayyo gidiraa keenyatti illee fayyadamee ofitti nu dhiheessuu fi namoota kaaniif gara laafina akka qabaannuu fi akka kunuunsinu nu kakaasuu danda’a.