---
title:  Waaqa Keenya Isa Aangoon Isaa Daangaa Hin Qabne
date:   16/02/2025
---

Paastariin dargaggootaa tokko garee mana barumsaa giddu galeessaa isaa “ Waaqayyo aangoon isaa daangaa hin qabu” jedhe barsiise. “Kana jechuun waan ta’u hunda to’ata jechuudha.” Barataan mana barumsaa giddu galeessaa tokko kana ajaa’ibsiifatee akkas jedhee deebiseef, “Egaa Waaqayyo yeroo sareen koo du’e to’ataa ture? Waaqayyo maaliif saree koo ajjeesa?” jedhe.

Paastariin dargaggootaa kun gaaffii kanaaf deebii kennuuf yaaluudhaan, akkas jedhee deebiseef: “kun gaaffii cimaadha. Garuu yeroo tokko tokko Waaqayyo akka nuyi yeroo rakkisaa keessa darbinu hayyama, gara fuulduraatti wantoota kana caalaa rakkisaa ta’aniif akka qophaa’anuuf. Yeroo sareen koo du'e hammam akka natti ulfaate nan yaadadha. Garuu sana keessa darbuun koo booda yeroo akkoon koo duute isa yeroon isaa daran rakkisaa ta’e akkan danda’uuf na gargaareera. Sun hiika qabaa?”

Yeroo dheeraaf erga dhaabatee booda, barataan mana barumsaa giddu galeessaa kun, “Kanaaf Waaqayyo saree koo kan inni ajjeeseef yeroo itti akkoo koo ajjeesuuf na qopheessuufi?” jedhe -Marc Cortez, quoted in John C. Peckham, Divine Attributes: Knowing the Covenantal God of Scripture (Michigan: Baker Academic, 2021), p. 141.

Namoonni yeroo tokko tokko wanti ta’u hundi akkuma Waaqayyo barbaadetti akka ta’utti fudhatu. Wanti biyya lafaa irratti ta’u kamiyyuu sirriitti akkuma Waaqayyo akka ta’u barbaadetti ta’a. Hundaafuu Waaqayyo hundumaa danda'a. Maarree, wanti Waaqayyo akka inni ta’u hin barbaanne akkamitti ta’uu danda’a? Kanaaf, wanti fedhe yoo ta’e, hammam illee hamaa ta’us, fedha Waaqayyoo ture. Yoo xiqqaate, wanti qu’annoon amantii (ti’ooloojiin) kun barsiisu kanuma.

`Faarfannaa 81:11-14; Isaayaas 30:15, 18; Isaayaas 66:4; fi Luqaas 13:34 dubbisi. Heertuleen kun fedhiin Waaqayyoo yeroo hundumaa raawwatamaa jiraachuu fi dhiisuu isaa ilaalchisee maal jedhu?`

Namoonni baay’een Waaqayyo yeroo hundumaa waan barbaadu argachuu akka qabu kan amanan ta’us, Macaafni Qulqulluun garuu seenaa baay’ee adda ta’e dubbata. Fedhiin hin guutamin Waaqayyoon akka mudatu Caaffanni Qulqullaa’oon irra deddeebi’ee agarsiisa. Kunis, wanti ta’u yeroo baay’ee waan Waaqayyo dhugumatti akka ta’u filatu wajjin wal faallessa. Yeroo baay’ee wanti ta’aa jiru faallaa waan inni barbaadu ta’uu isaa Waaqayyo ifatti labsa. Inni saba isaatiif xumura tokko hawwe, isaan garuu bakka isaa kan biraa filatan. Waaqayyo akkas jedhee boo’e: “Sabni koo garuu sagalee koo dhaggeeffachuu in dide, Israa'el yaada kootti galuu hin barbaadne.…

Sabni koo utuu anaaf dhaga'ee, Israa'el utuu karaa koo irra adeemee, silaa ani immoo diinota isaa salphaatti nan gugguufsisa, hamajaajii isaa irrattis harka koo nan garagalfadha” (Far. 81:11, 13, 14).

`Ti’ooloojii waan ta’u hundumaa fedha Waaqayyoo wajjin kallattiidhaan walqabsiisu kamiyyuu maal akka qabu yaadi. Keessumaa haala hamminaa keessatti, ti’ooloojiin akkasii rakkoo gadi fagoo akkamii uuma?`