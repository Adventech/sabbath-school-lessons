---
title:  Pantokrator
date:   17/02/2025
---

Guutummaa Caaffata Qulqullaa’oo keessatti humni Waaqayyoo inni dinqisiisaan mul’ateera. Macaafni Qulqulluun humna isaa fayyadamuu fi dinqii hojjechuu isaa ilaalchisee seenaa lakkoofsa hin qabne of keessatti qabata. Haa ta’u malee, kun ta’ee utuu jiruu, wantoonni Waaqayyo ta’uu isaa hin barbaanne baay’een ni ta’u.

`Mul’ata 11:17, Ermiyaas 32:17–20, Luqaas 1:37, fi Maatewos 19:26 dubbisi. Ibroota 1:3 ilaali. Heertuleen kun waa’ee humna Waaqayyoo maal barsiisu?`

Heertuleen kunii fi kanneen biroon Waaqayyo humna hundumaa akka qabuu fi humna isaatiin biyya lafaa akka jiraachisu barsiisu. Dhugumatti, Mul’anni irra deddeebi’ee Waaqayyoon “yaa Waaqayyo GOOFTAA hundumaa dandeessuu” jedhee waama (fakkeenyaaf, Mul. 11:17; 2Qor. 6:18, Mul. 1:8, Mul. 16:14, Mul. 19:15; Mul. 21:22 wajjin

wal bira qabi) akkasumas jechi “Hundumaa Dandeessuu” (pantokrator) jedhamee hiikame “humna hundumaa kan qabu” jechuudha. Waaqayyo hundumaa kan danda’u ta’uun isaa jechoota qofaan kan mirkanaa’u utuu hin taane, Waaqayyo humna isaatti fayyadamee saba isaa bilisa baasuuf yookaan dinqiidhaan biyya lafaa keessa seenuun, fakkeenyota ajaa’ibsiisoo hedduu keessatti mul’ata.

Haa ta’u malee, Waaqayyo “hunduma danda’a” jechuun Waaqayyo waanuma fedhe gochuu danda’a jechuu miti. Caaffanni qulqullaa’oon wanti Waaqayyo gochuu hin dandeenye tokko tokko akka jiran barsiisa; fakkeenyaaf, 2 Ximotewos 2:13, Waaqayyo “of isaa ganu hin danda’u” jedhee dubbata.

Haaluma kanaan, kiristaanonni baay’een Waaqayyo humna hundumaa kan qabu (omnipotent) ta’uu isaa irratti walii galu, jechuun Waaqayyo waan wal faallessuu hin qabne kamiyyuu gochuuf humna qaba—jechuunis waan loojikiidhaan danda’amuu fi uumama Waaqayyoo wajjin walsimu kamiyyuu. Wantoonni tokko tokko sababa wal faallessaniif Waaqayyoof akka hin danda’amne kadhannaa Kiristoos Getsemaneetti godhe keessatti mul’ata. “Wanti hundinuu Waaqayyoof akka danda’amu” (Mat. 19:26) Kiristoos mirkaneessee utuu jiruu fannifamuun isaa yeroo dhihaate “Yaa abbaa, ko! In danda'ama yoo ta'e xoofoon dhiphinaa kun ana irra haa darbu, garuu akka jaalala koo miti, akka jaalala kee haa ta'u malee" jedhee kadhate” (Mat. 26:39).

Dhugaadhumatti, Abbaan Kiristoosiin fannoo irratti gidiraa jalaa baasuuf humna qulqulluu qaba ture, garuu cubbamootas utuu fayyisuu kana gochuu hin dandeenye. Lamaanuu utuu hin taane inni tokko ykn inni kaan ta’uu qaba ture.

`Caaffanni qulqullaa’oon Waaqayyo nama hundumaa fayyisuu akka barbaadu barsiisa (fakkeenyaaf, 1Xim. 2:4–6, Tiitoos 2:11, 2 Phex. 3:9, His. 33:11), garuu namni hundinuu hin fayyu. Dhugaan kun waa’ee dhugaa filannoo bilisaa isa umamootaaf bilisaan kennamee fi waa’ee daangaa humna Waaqayyoo maal barsiisa?`