---
title:  Yaada Dabalataa
date:   31/01/2025
---

Kitaaba Ellen G. White, Patriarchs and Prophets irraa boqonnaa “Siinaatti Waaqa tolfamaa waaqessuu” jedhu fuula 315–330 dubbisi.

Qabiyyee cubbuu jabbii warqee ilaalchiftee Ellen G. Waayit akkas jettee barreessite: “Israa’eloonni mootii isa faayidaa ulfaataa isaaniif oolee fi isa fedhii isaaniitiin aangoo isaaf abboomamuuf kakuu galan irratti gantummaadhaan yakka raawwataniiru. Mootummaan waaqaa akka eegamuuf gantoota irratti haqni raawwatamuu qaba. Ta’us asittillee araarri Waaqayyoo mul’ateera. Seera Isaa utuma eegu bilisummaa filannoo fi carraa qalbii diddiirrannaa hundaaf kenneera. Warra fincila irratti cichan qofatu murame.

“Waaqeffannaa waaqa tolfamaa irratti Waaqayyo akka hin gammanne saboota naannoo isaanii jiraniif ragaa akka ta’utti cubbuun kun adabamuun barbaachisaa ture. Museen akka meeshaa Waaqayyootti yakkamtoota irratti haqa raawwachuudhaan, yakka isaanii ciminaa fi mul’inatti mormuu isaa galmee irra kaa’u qaba. Yeroo itti Israa’eloonni waaqeffannaa waaqa tolfamaa ollaa isaaniitti argaman balaaleffachuu qabanitti, diinonni isaanii sabni Jehovahn Waaqa keenya jedhanii dubbatan Hooreeb keessatti jabbii tolchanii waaqeffatan jedhanii himata isaan irratti kaasu turan. Achiis Israa’el dhugaa salphifame sana beekuuf kan dirqamte ta’us, hiree hamaa irra daddarbitoota sanaa agarsiisuu dandeessi turte, kunis cubbuun isaanii akka hin deggeremne ykn hin dhiifamne ragaa ta’a.

“Jaalalli inni haqaa gadi hin taane cubbuu kanaaf firdiin akka kennamu gaafate. . . . Miliyoonatti kan lakkaa’aman irratti barbaachisummaa firdii fiduu eeguuf jecha kumaatamatti kan lakkaa’aman rakkachuun isaanii araara Waaqayyoo ture. Namoota baay’ee fayyisuuf namoota muraasa adabuu qaba.”—Ellen G. White, Patriarchs and Prophets, pp. 324, 325.

Dheekkamsa Jaalala Waaqaa

**Gaaffiiwwan Marii**

`Namoonni baay’een qabiyyee dheekkamsa waaqaa wajjin maaliif wal’aansoo qabu jettanii yaaddu? Hubachuuf maaltu si gargaara?`

`Yeroo tasuma hin barbaadnetti namoonni ijaa baafannaa yeroo kakaasan rakkoon yeroo hunda ka’u maal?`

`Fincila jabbii warqee boodas firdiin Waaqayyo Israa’el irratti kenne fakkeenya araara Waaqayyoo kan ta’e akkamitti? Caaffata Qulqullaa’oo keessatti firdiin Waaqayyoo gocha jaalalaa akka ta’e kan argisiisan fakkeenyonni biroon kam?`

`Waaqayyo cubbuu irratti qajeelummaadhaan kan dheekkamuu fi haqa mudaa hin qabneen kan faradu ta’uu isaa yoo hubanne illee, warra kaanitti faraduu irraa of qusachuun barbaachisaa kan ta’eef maaliif? Keessattuu 1 Qorontos 4:5 ilaalchisee kana irratti mari’adhaa.`