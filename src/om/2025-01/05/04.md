---
title:  Dheekkamsa Qajeelaa
date:   28/01/2025
---

Aariin sirrii hin taane baay’een jiraatus, Macaafni Qulqulluun “dheekkamsi qajeelaan” akka jiru ni barsiisa.

Mee haati tokko intalli ishee waggaa sadii dirree taphaatti utuu taphattu ilaaltee, achiis akka tasaa namni tokko intala ishee irratti haleellaa akka raawwatu yaadi. Aaruu hin qabduu? Eeyyee kaa. Aariin haala akkasii keessatti deebii jaalalaa sirrii ta’e kennuudha. Fakkeenyi kun “dheekkamsa Waaqayyoo isa qajeelaa” akka hubannu nu gargaara.

`Maatewos 21:12, 13 fi Yoh.2:14, 15 dubbisi. Karaa ittiin mana qulqullummaatti dhimma ba’ame irratti deebiin Yesus maal ture, kun immoo Waaqayyo cubbuu irratti aaruu isaa maal nutti hima?`

Fakkeenyota kana keessatti Yesus warra gursumoota, ijoollee haadhaa fi abbaa hin qabnee fi hiyyeesota irraa fayyadamuuf jecha mana qulqullummaa Waaqayyoo akkuma wantoota salphaatti ilaalanii fi gara “holqa hattuutti” jijjiiran irratti dheekkamsa qajeelaa “hinaaffaa Waaqayyoo” agarsiisa (Mat .21:13; Yoph. 2:16 wajjin wal bira qabi). Manni qulqullummaa fi tajaajilli isaa inni dhiifama ayyaana Waaqayyoo fi cubbamoota qulqulleessuu isaa agarsiisu qabu, qooda kanaa namoota baay’ee saaxilamoo ta’an tokko tokko gowwoomsuu fi cunqursuuf itti fayyadamaa turan. Yesus wanta jibbisiisaa kanatti aaruu hin qabuu turee?

Maarqos 10:13, 14 fi Maarqos 3:4, 5 dheekkamsa isaa isa qajeelaa ta’e irratti caalaatti fakkeenya dhiheessa. Namoonni ijoollee xixinnoo gara Yesusitti yeroo fidanii ‘bartoonni immoo ifatanii isaan dhowwan.

Yesus garuu yommuu kana arge aaree, jechuun “in dheekkame.” Innis "Lakkisaa mucooliin gara koo haa dhufan, hin dhowwinaa!” (Mar 10:13, 14) isaaniin jedhe.

Bakka biraattis, Fariisonni Yesusiin Sanbata irra fayyisuu isaatiin sanbata cabseera jedhanii himachuuf eegachaa yeroo turan, Yesus, “Seerri keenya guyyaa Sanbataatti gaarii moo hamaa gochuu yookiis lubbuu oolchuu moo ajjeesuu nu abbooma?" (Maarqos 3 :4) jedhe. Inni “Kana irratti aaree warra naanna'aa isaa jiran ilaalee, mata-jabina isaaniittis gaddee namichaan, "Harka kee diriirsi!" jedhe. Yommuu namichi harka isaa diriirse, harki isaa deebi'ee in fayye” (Maarqos 3:5). Asitti aariin Kiristoos gara jabina isaaniif gadduu wajjin walqabatee jira;, akkuma aarii Kakuu Moofaa inni amala Waaqayyoo argisiisu aarii jaalala isa qajeelaa ta’e, kunis aarii jaalalaa isa qajeelaa dha. Keessumaa yeroo hamminni waan jaallatamaa tokko miidhi jaalalli akkamitti hammina irratti aaruu in danda’u?

`Aarii ofittummaa “dheekkamsa qajeelaa” jennee mirkaneessuuf akka hin barbaanne of eeggachuu kan dandeenyu akkamitti? Kana gochuun baay’ee salphaa kan ta’e maaliifi, kiyyoo dhokataa garuu qabatamaa ta’e kana irraa of eeguu kan dandeenyu akkamitti?`