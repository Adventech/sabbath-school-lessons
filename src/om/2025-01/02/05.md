---
title:  Araarri in Dhabbate
date:   08/01/2025
---

Jaalalli Waaqayyoo kan barabaraa fi yeroo hundumaa kennamuuf kan hin malledha. Haa ta’u malee, ilmaan namootaa fudhachuu dhiisuu danda’u. Garuu sababa Waaqayyo waan nuti hojjennu kamiyyuu dura jaalala isaa isa mudaa hin qabne, isa bara baraatiin akkasumatti waan nu jaallatuuf qofa (Erm. 31:3) jaalala sana fudhachuuf ykn diduudhaaf carraa qabna. Jaalalli nuyi Waaqayyoof qabnu utuu muyi hin gaafatin waan duraan nuuf kennamee tureef deebii kennuudha.

`1 Yohaannis 4:7-20, xiyyeefannoo addaatiin lakkoofsa 7 fi 19 cimsi dubbisi. Kun waa’ee jaalalli Waaqayyoo dursuu maal nutti hima?`

Jaalalli Waaqayyoo yeroo hundumaa dura dhufa. Waaqayyo dursee nu hin jaallanne taanaan nutis deebisnee isa jaallachuu hin dandeenyu. Waaqayyo dandeettii jaallachuu fi jaallatamuu nuuf kennee nu uume, Waaqayyo mataan isaa hundee fi madda jaalala hundaati. Haa ta’u malee, isa fudhannee jireenya keenya keessatti isa calaqqisiisuuf filannoo qabna. Dhugaan kun fakkeenya Kiristoos waa’ee hojjetaa dhiifama hin qabnee dubbate keessatti fakkeefameera (Mat. 18:23-35 ilaali).

Fakkeenya kana keessatti karaan hojjetaan sun gooftaa sanaaf liqii deebisuu danda’u akka hin jirre hubachuu dandeenya. Akka Maatewos 18 ibsutti hojjetaan kun gooftaa isaa irraa makiliitii 10,000 liqeefate. Makiliitiin tokko gara dinaarii kuma ja’a ture. Akkasumas denaariin tokko giddu galeessaan hojjetaa tokkoof guyyaatti waan kaffalamu ture (Mat. 20:2 wajjin wal bira qabaa). Kanaafuu, hojjetaan tokko makiliitii tokko argachuuf giddu galeessaan guyyoota hojii 6,000 barbaachisa ture. Guyyoota boqonnaa erga herreganii booda, hojjetaan tokko giddu galeessaan waggaatti guyyoota 300 hojjechuu danda’a, kanaanis waggaa tokko keessatti diinaarii 300 argachuu danda’a haa jennu. Kanaafuu talent tokko deebisuudhaaf, hojjetaa tokko giddu galeessaan tilmaamaan waggaa digdama fudhata, kunis diinaarii 6,000 of keessaa qaba (6,000/300 = 20). Kanaafuu, hojjetaan tokko giddu galeessaan makilitii 10,000 argachuuf waggoota 200,000 hojjechuu qaba ture. Gabaabumatti, hojjetaan sun liqaa kana gonkumaa deebisuu hin dandeenye. Haa ta’u malee, gooftaan kun hojjetaa isaatiif garaa laafee liqaa guddaa kana bilisaan dhiiseef.

Haata’u malee, hojjetaan dhiifama argate kun liqaa baay’ee xinnoo diinaarii 100 hojjetaa akka isaatiif dhiisuu didee mana hidhaatti akka darbatamu yommuu godhe, gooftaan sun aariidhaan dhiifama gara laafina guddaa sana haqe. Hojjetaan kun jaalalaa fi dhiifama gooftaa isaa dhabe. Gara laafinnii fi araarri Waaqayyoo gonkumaa kan hin dhumne ta’us, namni tokko faayidaa gara laafinaa fi araara Waaqayyoo diduu, dhabuu illee ni danda’a.

`Maal akka siif dhiifamee fi dhiifama argachuuf Yesusiin maal akka baasise yaadi. Kun waa’ee namoota kaaniif dhiifama gochuu maal sitti himuu qaba?`