---
title:  Tola Fudhattanii, Tola Kennaa
date:   09/01/2025
---

Akkuma hojjetaan liqii gooftaa isaa irraa qabu gonkumaa deebisuu hin dandeenye, nutis Waaqayyoof gonkumaa deebisuu hin dandeenyu. Jaalala Waaqayyoo gonkumaa bitachuu ykn argachuu hin dandeenyu turre. “Waaqayyo garuu, utuma nuyi cubbamoota taanee jirruu, Kristos nuuf du'uu isaatiin hammam akka nu jaallate in argisiisa” (Rom. 5:8). Jaalala dinqisiisaa akkamiiti! Akkuma 1 Yohaannis 3:1 ibsutti, “Abbaan jaalala guddaa attamii akka nu argisiise mee ilaalaa! Jaalala kanaan nuyi ijoollee Waaqayyoo jedhamnee in waamamna” jedhu.

Haa ta’u malee, wanti gochuu dandeenyu fi gochuu qabnu hamma dandeenye jaalala Waaqayyoo warra kaaniif qabu calaqqisiisuudha. Gara laafinaa fi dhiifama guddaa akkasii erga arganne, gara laafinaa fi dhiifama kana caalu hammamii warra kaaniif kennuu qabna? Hojjetaan sun gara laafinaa fi dhiifama gooftaa isaa kan inni dhabe hojjetaa akka isaatiif kennuu waan dadhabeef ta’uu isaa yaadadhu. Dhuguma Waaqayyoon yoo jaallanne jaalala inni namoota biroof qabu calaqqisiisuu hin dhiifnu.

`Yohaannis 15:12, 1 Yohaannis 3:16, fi 1 Yohaannis 4:7-12 dubbisi. Heertuleen kun waa’ee hariiroo jaalala Waaqayyoo, jaalala Waaqayyoof qabnuu fi jaalala namoota biroo gidduu jiru maal barsiisu?`

Yohaannis 15:12 booda Yesus bartoota isaatiin, “Waanan isin abboome yoo gootan, isin firoota koo ti” (Yohaannis 15:14) jedhe. Yesus maal isaan abboome? Wantoota biroo keessaa, Yesus akka inni isaan jaallatetti isaan (nutis) warra kaan akka jaallatan abboome. Asittis ta’e bakka biraatti Waaqayyoon akka jaallannuu fi akka wal jaallannu Gooftaan nu abbooma.

Gabaabumatti, liqiin daangaa hin qabne, kan gonkumaa deebisuu hin dandeenye, liqii fannoo qofa irratti nuuf kaffalame akka nuuf dhiifame hubachuu qabna. Kanaaf Waaqayyoon jaallachuu fi galateeffachuu akkasumas warra kaaniif jaalalaa fi ayyaanaan jiraachuu qaban. Akkuma Luqaas 7:47 barsiisu, namni baay’een dhiifameef, baay’ee jaallata, garuu “ ‘nama xiqqoo dhiifameef, inni xiqqoo jaallata.” Nu keessaa immoo eenyutu dhiifamni hammamii akka isaaf godhame hin hubanne?

Waaqayyoon jaallachuun warra kaan jaallachuu kan of keessaa qabu erga ta’ee dubbii fi gochaadhaan ergaa jaalala Waaqayyoo ariitiidhaan qooduu qabna. Asitti fi amma jireenya isaanii guyyaa guyyaa keessatti namoota gargaaruu qabna, akkasumas karaa ittiin jaalalli Waaqayyoo gara namootaatti darbuu fi gara isa waaqa haaraa fi lafa haaraa keessatti -addunyaa cubbuu fi du’aan akka malee manca’ee fi barbadaa’e, firii gaddisiisaa jaalala Waaqayyoo gane kana keessaa gara guutummaatti uumama haaraa abdii jireenya bara baraa isaaniif dhiyeessutti namoota argisiisuu barbaaduu qabna.

`Warra kaan jaallachuudhaan Waaqayyoon jaallachuuf tarkaanfiiwwan adda ta’an akkamii fudhachuu dandeessa? Har’as ta’e guyyoota itti aanan keessatti jaalala Waaqayyoo namootatti argisiisuu fi (dhuma irratti) abdii jireenya bara baraa qabaachuun maal jechuu akka ta’e isaan afeeruuf maal gochuu dandeessa?`