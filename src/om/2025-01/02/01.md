---
title:  Kakuu Jaalalaa
date:   04/01/2025
---

### Qo’annoo Torban Kanaaf Dubbisi

2 Phex. 3:9, Kes. 7:6-9, Rom. 11:22, 1 Yohaannis 4:7-20, Yohaannis 15:12, 1 Yohaannis 3:16.

> <p>Heertuu Yaadannoo</p>
> “Yesuus deebisee, ‘Eenyullee yoo na jaallatu dubbii koo in eega; Abbaan koos isa in jaallata, Nutis gara isaa dhufnee mana keenya isaa wajjin ni tolchina” (Yohaannis 14:23).

Jechi Giriikii agape jedhu jaalala Waaqayyoof adda ta’e kan argisiisu akka ta’e baay’een barsiifamaniiru, jechoonni jaalala ibsan kaan kan akka phileo jaalala gosa adda addaa kan argisiisan yeroo ta’u, agape caalaa hanqina kan qabudha. Namoonni tokko tokko, agapeen jaalala gama tokkoo, jaalala kennuu qofa malee gonkumaa hin fudhanne, jaalala guutummaatti deebii namaa irratti hin hirkanne argisiisa jedhu.

Haa ta’u malee, jaalala waaqaa Caaffata Qulqullaa’oo keessaa of eeggannoodhaan qorachuun, yaadni beekamaa ta’e kun dogoggora ta’uu isaa argisiisa. Tokkoffaa, jechi Giriikii agape jedhu jaalala Waaqayyoo qofa utuu hin taane jaalala namaa kan agarsiisu yeroo ta’u, yeroo tokko tokko jaalala namaa karaa dogoggoraatiin illee kan agarsiisudha (2Xim. 4:10). Lammaffaa, guutummaa Caaffata Qulqullaa’oo keessatti agapeen alatti jechoonni hedduun jaalala Waaqayyoo argisiisu. Fakkeenyaaf, Yesus “Isin waan na jaallattaniif [phileo] , abbaa biraa dhufuu koos waan amantaniif, abbaan ofii isaa isin in jaallata [phileo]” jedhee barsiise (Yohaannis 16:27). Asitti, jechi Giriikii phileo jedhu jaalala namaa qofa utuu hin ta’in jaalala Waaqayyo namootaaf qabu irrattis dhimma itti ba’ameera. Kanaaf, phileon gosa jaalalaa hanqina qabu utuu hin taane, jaalala Waaqayyoo mataa isaa ni agarsiisa.

Akkasumas jaalalli Waaqayyoo gam tokkee utuu hin taane walitti dhufeenya gadi fagoo akka ta’e Caaffanni qulqullaa’oon ni barsiisa, kunis namoonni jaalala isaa isa fi namoota biroof deebisanii calaqqisiisuu fi dhiisuun isaanii Waaqayyoof jijjiirama guddaa fida.