---
title:  Yaada Dabalataa
date:   03/01/2025
---

Kitaaba Ellen G. White, Christ’s Object Lessons mata duree “To Meet the Bridegroom” jedhu fuula 405– 421 irraa dubbisi.

“Addunyaa kana dukkana Waaqayyoon dogoggoraan hubachuutu golgaa jira. Namoonni beekumsa amala Isaa dhabaa jiru. Inni dogoggoraan hubatamaa fi hiikamaa jira. Yeroo kanatti ergaan Waaqayyo biraa, ergaan dhiibbaa isaa keessatti ibsu fi humna isaatiin fayyisu labsamuu qaba. Amalli isaa beeksifamuu qaba. Dukkana biyya lafaa keessatti ifni ulfina isaa, ifni gaarummaa, araara fi dhugaa isaa tamsa’uu qaba.

“Kun hojii raajichi Isaayaas jecha, isa ‘Yaa isa Xiyoonitti misraachoo himtuu tulluu dheeraatti ol ba'i! Yaa isa Yerusaalemitti misraachoo himtuu, sagalee kee humnaan ol fuudhi! Ol fuudhi, hin sodaatinis! Mandaroota Yihudaatiin, Ilaa, Waaqayyo keessan! jedhi. Kunoo, Waaqayyo gooftaan humnaan in dhufa, irree isaatiinis in mo'a! Kunoo, gatiin inni namaaf kennu isa harka jira, miindaa isaas of duraa qaba’ Jedhu keessatti dubbateedha. Isa. 40:9, 10.

“Warri dhufaatii dhirsa Misirroo eegatan namootaan ‘ilaa Waaqa keessan’ jechuu qabu.Ifni araaraa inni dhumaa, ergaan araaraa inni dhumaa addunyaaf kennamu qaba, innis amala jaalalaa Isaa kan mul’isudha. Ijoolleen Waaqayyoo ulfina isaa mul’isuu qabu. Jireenyaa fi amala isaanii keessatti waan ayyaanni Waaqayyoo isaaniif godhe mul’isuu qabu. “Ifni Aduu Qajeelummaa hojii gaariitiin—jecha dhugaa fi hojii qulqullummaatiin ifuu qaba.”— Ellen G. White, Christ’s Object Lessons, pp. 415, 416.

**Gaaffiiwwan Marii**

`Yaada isa Waaqayyo hin jiru jedhu caalaa yaadni Waaqayyo jibbu hin jiru. Utuu sun dhugaa ta’ee addunyaa adda ta’e akkamii keessa jiraanna?`

`Yeroo har’aa addunyaa keenya keessatti amala Waaqayyoo ilaalchisee hubannoon dogoggoraa baay’ee kan jiru maaliifi jettanii yaaddu? Namoonni amala jaalalaa Waaqayyoo caalaatti akka argan gargaaruuf Karaalee dandeessan irratti mari’adhaa.`

`Har’a waa’ee amala Waaqayyoo ergaan labsamuu qabu maali? Nama duraan dhugaa jaalala Waaqayyoo hin beekneef ergaa kana akkamitti ibsita? Ragaa dhugaa jaalala Isaa fi amala isaa isa dinqisiisaa agarsiisu akkamii argisiisuu dandeessa?`

`Waa’ee jaalala Waaqayyoo dubbachuun waan tokko. Jaalala sana jireenya keenya keessatti mul’isuu fi calaqqisiisuun immoo kan biraadha. “Gochoonni qulqullummaa” jaalala Waaqayyoo namoota naannoo keenya jiraniif mul’isuu danda’an maalfa’i?`