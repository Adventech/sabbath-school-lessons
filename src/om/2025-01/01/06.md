---
title:  Nuuf Fannifame
date:   02/01/2025
---

Waaqayyo namni hundumtuu walitti dhufeenya jaalalaa isa wajjin akka qabaatuuf afeera, garuu bu’aa bara baraa kan argatan warra waamicha tolaa kana fudhatan qofa. Akkuma fakkeenya affeerraa cidhaa irratti mul’ate, warri mootichi waame baay’een isaanii “dhufuu hin jaallanne” (Mat. 22:3).

Haaluma kanaan, fannifamuu isaa yeroo muraasa dura Kiristoos akkas jedhee boo’e: “Yaa Yerusaalem, yaa Yerusaalem, ishee raajota ajjeeftuu, warra sitti ergamanis dhagaadhaan rukuttuu, indaanqoon cuucota ishee qoochoo ishee jalatti akkuma walitti qabatutti, si'a meeqan ijoollee kee walitti qabuu barbaade; atii fi ijoolleen kee garuu hin barbaanne” (Mat. 23:37). Kiristoos walitti isaan qabuu barbaade, isaan garuu hin jaallanne. Gochimni Giriikii waliigalaa kan hiikni isaa “jaallachuu” (thelo) jedhu Kiristoos isaan fayyisuu barbaaduu fi fayyuuf fedhii dhabuu isaanii lamaan isaatti dhimma ba’a (jechi walfakkaataan immoo armaan olitti Maatewos 22:3 irratti mul’ateera).

Haa ta’u malee, Kiristoos namoota kanaa fi nuuf gara fannoo dhaqe. Jaalala dinqisiisaa! Cubbuun namaa du’a kan argachiisu yeroo ta’u, Waaqayyo ofii isaatii (Kiristoos keessatti) gatii kaffalee hariiroo samii fi lafa gidduutti gargar cabe suphuuf karaa tolche. Akkas gochuuf of biliisaan kennuu isaatiin alatti dirqama tokko jala kan hin jirre yoo ta’e illee, jaalala isaa nuuf kennuu itti fufeera.

`Yohaannis 10:17, 18 dubbisi Galaatiyaa 2:20 wajjin wal bira qabi. Heertuu kana keessa ergaan nuuf jiru maali?`

Agarsiisa jaalala Waaqayyoo isa dhumaa—Fannoo keessatti, Kiristoos fedhii isaatiin ofii isaa akka nuuf kenne argina. Kiristoos “kaka’umsa mataa isaatiin” jireenya isaa dabarsee kenne. Namni lubbuu Isaa Isarraa fudhate hin jiru; akka karoora fayyinaa utuu biyyi lafaa hin uumamin samii irratti waliigalamertti Inni fedhiidhaan kenne.

“Karoorri fayyinaa keenyaa yaada boodaa, karoora kufaatii Addaam booda bocame hin turre. Innis ‘mul'achuu dhoksaa isa bara duriitii jalqabee hin dubbatamin tureetti.’ Roomaa 16:25. Innis qajeelfamoota barabaraa isa bu’uura teessoo Waaqayyoo ta’e kan mul’isu ture. Waaqayyo fi Kiristoos waa’ee gantummaa seexanaa fi kufaatii namaa karaa humna gowwoomsaa gantuu kanaa dhufu jalqabarraa kaasanii beeku turan. Waaqayyo cubbuun akka jiraatu hin murteessine, garuu jiraachuu isaa dursee argee, hatattamaa hamaa sana quunnamuuf qophii godhe. Jaalalli inni biyya lafaatiif qabu baay’ee guddaa waan ta’eef ‘ isatti kan amanu hundinuu akka hin badneef, jireenya bara baraa haa qabaatuuf tokkicha ilma isaa erguuf kakuu gale.” Yoh. 3:16 — Ellen G. White, The Desire of Ages, p. 22.