---
title:  Eeggachuu Sababa Irratti Hundaa’een Ol
date:   29/12/2024
---

Waaqayyo “Na jaallattaa” jedhee nu gaafachuu qofa utuu hin taane, Waaqayyo mataan isaa tokkoo tokkoo namaa jaallata, kanas akkasumaan godha. Dhugaadhumatti, inni anaa fi siin akkasumaan jaallata, akkasumas kan nuti yaaduu dandeenyuun olitti nama hundumaa jaallata. Jaalala kanas akkaataa inni itti seenaa saba isaa keessatti hojjeteen beekna.

`Ba’uu 33:15–22 dubbisiitii qabiyyee heertuu kanaa fi seeneffama isaan keessatti mul’atan ilaali. Heertuun kun, keessumaa lakkoofsi 19, waa’ee fedha fi jaalala Waaqayyoo maal mul’isa?`

Hundinu waan badan fakkaatu. Waaqayyo saba isaa garbummaa Gibxii jalaa haala ajaa’ibaatiin erga baasee yeroo dheeraa utuu hin turin, sabni Israa’el Waaqayyo irratti fincilanii jabbii warqee waaqeffata n. Museen gaara irraa yommuu bu’u, wanta isaan hojjetan arge, gabatee Abboommii Kurnan qabu gadi darbatee caccabse. Sabni sun kakuu fi eebba Waaqayyo isa bilisaan isaaniif kenne argachuuf mirga kamiyyuu yoo dhaban illee, eebba kakuu sanaaf kan hin malle yoo ta’an iyyuu, Waaqayyo akkanumatti hariiroo kakuu isaanii wajjin qabu itti fufuu filate.

Jechi Ba’uu 33:19 inni “namuma ani faara itti toluu barbaadutti faara nan tola, namuma ani araara itti argisiisuu barbaadutti araara nan argisiisa” jedhu yeroo baay’ee Waaqayyo akkuma tasaa muraasatti araaraa fi ayyaana argisiisuu filata, garuu warra kaanitti akkas miti jechuudhaan dogoggoraan hubatama. Haa ta’u malee, qabiyyee kana keessatti Waaqayyo akka tasaa Namoota muraasatti araaraa fi ayyaana argisiisee warra kaan dhiisa yaada jedhu hin ibsu. Faallaa qu’annoo amantii beekamoo tokko tokkoo isa Waaqayyo badiisaa fi firdii barabaraa argachuuf namoota tokko tokkotti dursee murteesse jedhuu kun akkaataa itti Waaqayyo hojjetu miti.

Erga akkas ta’ee, wanti Waaqayyo asitti dubbachaa jiru maal? Waaqayyo kan inni dubbachaa jiru akka uumaa hundumaatti, inni saba kun isaaniif hin malleef illee ayyaanaa fi araara kennuuf mirgaa fi aangoo qabaachuu isaa dubbata. Kana immoo erga isaanii jabbii warqeetiin fincilanii booda illlee, yoo kan isaaniif hin malle ta’e iyyuu saba isaa Israa’eliif araara kennuudhaan haala kanaan hojjeta.

Kun fakkeenyota Waaqayyo jaalala isaa keessatti mul’isee fi eeggannoo sababa qabu kamiin ol taasisa. Hunda keenyaafuu oduu gammachiisaadha, akkas mitii?

`Waaqayyo eeggannoo sababa qabuun olitti jaalala isaa karaa kamiin sitti mul’isuu itti fufe?`