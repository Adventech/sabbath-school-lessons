---
title:  Jaalala Tola Kennamu
date:   31/12/2024
---

Irra dedeebi’anii fincilanis Waaqayyo jaalala isaa Israa’eliif tola kennuu kan itti fufe qofa utuu hin taane, nuyis cubbamoota taanu illee, Waaqayyo jaalala akkasumaan nuuf kennuu itti fufee jira. Jaalalli Waaqayyoo nuuf hin malu, gonkumaa argachuus hin dandeenyu turre. Faallaa kanaatiin nu Waaqayyoof hin barbaachisnu. Waaqni Macaafa Qulqulluuhomaa hin barbaadu (HoE 17:25). Jaalalli Waaqayyo siifi anaafis ta’e namoota hundumaaf qabu guutummaatti fedhii isaati.

`Mul’ata 4:11 fi Faarfannaa 33:6 wal bira qabi ilaali. Heertuum kun waa’ee bilisummaa Waaqayyoo Uumamaaf kennee wajjin wal bira qabamee yoo ilaalamu maal nutti himu?`

Waaqayyo biyya lafaa kana bilisaan uume. Akkasumas, sababa kanaaf, ulfinni, kabaji fi humni hundumtuu Waaqayyoof in mala. Waaqayyo addunyaa kamiyyuu uumuun isa hin barbaachisu ture. Biyyi lafaa utuu hin hundeeffamin dura iyyuu Waaqayyo walitti dhufeenya jaalalaa Waaqummaa keessa jirutti gammadee jiraata ture.

`Yohaannis 17:24 dubbisi. Waa’ee jaalala Waaqayyoo utuu biyyi lafaa hin jiraatinii maal nutti hima?`

Akka wantoota isa jaallataniitti uumamoonni Waaqayyoon hin barbaachisan ture. Garuu, akkaataa amala jaalalaa isaatiin, Waaqayyo addunyaa uumuu fi uumamoota waliin hariiroo jaalalaa keessa seenuu filate.

Jaalala arjummaa isaa irratti dhangalasuuf Waaqayyo biyya lafaa kana bilisaan kan uume qofa utuu hin taane, erga ilmaan namootaa Eden keessatti cubbuutti kufanii boodas, akkasumas erga nuti dhuunfaan cubbuu hojjennee boodas Waaqayyo akkasumatti namoota jaallachuu itti fufee jira.

Kufaatii Eden booda Addaamiifi Hewaan jiraachuu isaanii itti fufuu fi jaalala Waaqayyoo fudhachuuf mirga hin qaban turan. Garuu Waaqayyo inni “dubbii isaa isa humna qabeessaan waan hundumaa” (Ibr. 1:3) baatu kan deggeru, jaalala araara fi ayyaana isaa isa guddaatiin jireenya isaanii jiraachisee dhala namaa jaalalaan ofitti deebisee araarsuuf karaa qopheesse . Araarri sun immoo nuun dabalata.

`Kufaatii fi hammeenyi ishee kan jiru yoo ta’e illee, Waaqayyo addunyaa kanaaf jaalala kennuu isaa itti fufuun isaa waa’ee jaalalaa fi amala isaa maal nutti hima? Dhugaan kun akkamitti deebisnee akka isa jaallannu nu gochuu qaba?`