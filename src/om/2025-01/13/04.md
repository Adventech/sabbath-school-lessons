---
title:  Seeraa fi Ayyaana
date:   25/03/2025
---

Akkuma ilaallee turre seerrii fi ayyaanni wal hin morman. Qooda Kanaa, akkaataa jaalalaa fi haqa Waaqayyootiin hojii adda addaa hojjetu. Seeraa fi ayyaana gidduu garaagarummaan cimaan jiru Israa’eloota durii warra seera isaa kennuun Waaqayyoo ayyaana Waaqayyoof argisiiftuu guddaa akka ta’etti ilaalan bita galchee ture. “Waaqoliin” saboota naannoo sana jiranii kan jijjiiramanii fi guutummaatti tilmaamamuu kan hin dandeenye, “waaqoliin” sun maal akka barbaadanii fi maal akka isaan gammachiisu beekuuf namoota sana karaa utuu hin kenniniif kan dhiisan yeroo ta’an, Waaqni Macaafa Qulqulluuwaa’ee waan isa gammachiisu saba isaa baay’ee ifatti qajeelcha. Wanti Isa gammachiisu immoo waan saba isaa warra dhuunfaa fi waloo hundaaf gaarii ta’e qofa,.

Haa ta’u malee, seerri cubbuu irraa nu fayyisuu ykn garaa namootaa jijjiiruu hin danda’u. Sababa cubbuu dhalootaan qabnu irraa kan ka’e, garaa hafuuraa jijjiirrachuun nu barbaachisa.

`Ermiyaas 31:31-34 dubbisi. Kun waa’ee abdii Waaqayyo garaa haaraa nuuf kennuu maal barsiisa? Kana dubbii Kiristoos waa’ee haaraa dhalachuu Yohaannis 3:1-21 irratti Niqoodimoositti dubbatee wajjin wal bira qabi. Akkasumas Ibr. 8:10 ilaali.`

Abboommiin Kurnan gabatee dhagaa irratti Waaqayyoon kan barreeffame ture (Bau. 31:18), garuu seerri garaa saba Waaqayyoo keessattis barreeffamuu qaba ture (Far. 37:30, 31). Akka yaadaatti, seerri jaalalaa Waaqayyoo kan duuba keenyaa utuu hin taane kan amala keenya keessaa ta’uu qaba. Seera isaa garaa namaa irratti barreessuu kan danda’u Waaqayyo qofaadha, saba kakuu isaatiifis akkas akka godhu waadaa galeera (Ibr. 8:10 ilaali).

Seera eeguudhaan of fayyisuu hin dandeenyu. Qooda Kanaa, ayyaana Waaqayyootiin karaa amantii fayyifamne; inni immoo kennaa Waaqayyoo ti malee, gochaa ofii keenyaa miti. Fayyina argachuuf jecha seera hin eegnu; dursinee waan fayyineef seera eeganna. Waan jaallatamneef malee, jaalatamuuf jecha seera hin eegnu, akkasitti Waaqayyoo fi namoota biroo jaallachuu hawwina (Yohaannis 14:15 ilaali).

Kanuma waliin seerri cubbuu keenya nutti agarsiisa (Yaaqoob 1:22-25, Rom. 3:20, Rom. 7:7), Furee akka nu barbaachisu nutti agarsiisa (Gal. 3:22-24), karaa jireenyaa isa hundarra gaarii ta'etti nu qajeelcha, amala akkasumas mamala jaalalaa Waaqayyoos mul'isa.

`Firdii irratti abdiin kee maali? Ciminaa fi amanamummaadhaan Seera eeguu keetii moo qajeelummaa Kiristoos isa si haguuguudha? Deebiin kee waa’ee waan seerri Waaqayyoo gochuu danda’uu fi gochuu hin dandeenye ilaalchisee maal sitti hima?`