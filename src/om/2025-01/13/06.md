---
title:  Hunda Caalaa Wal Jaalachuu
date:   27/03/2025
---

Jaalalli raawwii seera erga ta’e, namni tokko waan hin taane hojjechuu irraa of qusachuu qofaan seera Waaqayyoo hiika guutuu ta’een eeguu hin danda’u. Seerri jaalalaa mataan isaa (Caaffata Qulqullaa’oo guutummaa keessatti akka ibsametti) hamaa hojjechuu irraa akka of qusanne nu ajajuu qofa utuu hin taane, seerri gochaa warra kaaniif jaalala Waaqayyoo mul’isan akka hojjennuuf nu kakaasa. Kun immoo miseensota waldaa qofaaf utuu hin taane biyya lafaa isheen dhugaa ba’umsa Kiristiyaanaa dhugaa baay’ee barbaadu guutummaafi.

`Yaaqoob 2:1–9 dubbisi. Asitti Ergaa murteessaa akkamiitu nuuf kenname?`

Asitti, Yaaqoob haqa dhabuu hawaasa keessatti raawwatamu cimsee balaaleffata, addumaan hiyyeeyyiif kabaja dhabuu fi dureeyyii tokko tokkoon cunqursaa raawwatamu adda baasee ibsa. Sana booda, seera kana yoo raawwatte “gaarii goote” (Yaaqoob 2:8) jedhee ollaa ofiif seera jaalala akka qabataaniif xiyyeeffannoodhaan waama.

Akkuma Ellen G. White ibsiteetti: “Nama jaallachuun lafa irraatti jaalala Waaqayyoo mul’isuudha. Mootiin ulfinaa kan inni nu waajjin tokko ta’eef jaalala kana nu keessa dhaabee ijoollee maatii tokkoo nu taasisuuf ture. Dubbiin adda ba’uu isaa yeroo raawwatamu immoo, ‘ani akkan isin jaalladhe, isinis wal jaalladhaa ’ (Yohaannis 15:12) jedhe; yeroo nuyi akka inni jaallatetti biyya lafaa jaallannu, ergamni isaa nuuf raawwatama. Garaa keenya keessatti samii waan qabnuuf, samiif ga’aa in taana.”—Ellen G. White, The Desire of Ages p. 641.

Akka Kiristos jaallatetti biyya lafaa yeroo jaallannu, samiin ga’aa in taana. Duuka bu’aa Yesus ta’uun maal jechuu akka ta’e ibsa humna guddaa qabu akkamiiti!

Yesus “ani akkuman isin jaalladhe, isnis immoo wal jaalladhaa” (Yohaannis 13:34,) jedhee duuka buutota isaa abboome. Akkasumas Yesuus akkas jedhee dubbata: “Jaalala yoo waliif qabaattan, kanaan namoonni hundinuu akka isin bartoota koo taatan in beeku” (Yohaannis 13:35). Waaqayyo jaalala waan ta’eef jaalalli amantii kiristaanaa keessatti baay’ee wiirtuudha (1Yohaannis 4:8, 16). Warri Waaqayyoon in jaallanna jedhan walii isaanis jaallachuu qabu (1Yohaannis 3:11; 4:20, 21 wajjin wal bira qabi).

Haaluma kanaan, 1 Phexros 4:8 Kiristaanota akkas jechuun gorsa: “Baay'inni cubbuu akka deebi'ee hin argamne kan godhu jaalala waan ta'eef, hundumaa dura immoo jaalala ho'aa waliif qabaadhaa!” (Ibr. 10:24 fi 1Tas. 3:12 ilaali).

Yaada isa akkuma Kiristoos biyya lafaa jaallatetti biyya lafaa jaalladhaa jedhu irratti caalaatti xiyyeeffadhu. Kun qabiyyee kiristiyaanummaa isa mudaa hin qabnee fi jireenya barabaraaf ga’aa nu taasisu akka gaariitti hubachuuf nu gargaaruu kan danda’u akkamitti? Deebii kee gaafa Sanbata dareetti fidi.