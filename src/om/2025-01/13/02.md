---
title:  Seera Jaalalaa
date:   23/03/2025
---

Seerri Waaqayyoo qajeelfamoota qabatamaa hin taane of keessatti kan qabatu miti; qooda kanaa, seerri Waaqayyoo ibsa walitti dhufeenyaati. Kun Abboommii Kurnan keessatti ifatti mul’achuu danda’a. Qajeelfamoonni Abboommii Kurnanii duraanuu iddoo dhaabaa Eden keessatti hojiirra oolanii turan, isaan qajeelfamoota jaalalaa walitti dhufeenya Waaqayyoo fi namoota gidduu jiru, akkasumas namootaa fi Namoota gidduu jiru bulchan dha.

Abboommiin Kurnan Seera Ba’uu 20 keessatti dhagaa irratti yeroo barreeffame, qabiyyee kakuu jaalalaa keessatti Israa’eliif kenname. Abboommiin kun kan barreeffame erga Gooftaan Gibxi keessaa saba baase booda, abboommichis jaalala Waaqayyoo fi abdii inni sabaaf kenne irratti kan hundaa’e ture (Ba’u 6:7, 8 fi Lew. 26:12 ilaali). Bakka lamatti qoodamuu Abboommii Kurnan keessatti hariiroo namni Waaqayyoo wajjinii fi hariiroo namni walii isaa wajjin qabu dagagiisuuf yaadamee akka kenname namni tokko ilaaluu danda’a.

`Ba’uu 20:1-17 dubbisi. Heertuleen qajeelfamoota bu’uuraa lamaan, jechuunis Waaqayyoon jaallachuu fi warra kaan jaallachuu akkamitti argisiisu?`

Abboommiin afran jalqabaa hariiroo namoonni Waaqayyoo wajjin qaban, warri dhumaa ja’anii immoo walitti dhufeenya namoonni walii isaanii gidduutti qaban ilaallatu. Waaqayyoo wajjinis ta’e namoota biroo wajjin Walitti dhufeenyi nuyi qabnu qajeelfamoota seera Waaqayyootiin kan to’atamu ta’uu qaba.

Kutaaleen seeraa kun lamaan kallattiidhaan isa Yesus abboommiiwwan gurguddoo lamaan “Waaqayyo gooftaa kee garaa kee guutuudhaan jaalladhu” (Mat. 22:37; Kes. 6:5 wajjin wal bira qabi) fi “nama akka mataa keetti jaalladhu” (Mat. 22:39; Lew. 19:18 wajjin wal bira qabi) jedhee adda baasee wajjin walsimu.

Abboommiin afran jalqabaa karaa nuyi jireenya keenya hundumaan Waaqayyoon jaallachuu qabnu yeroo ta’u, warri dhumaa ja’an immoo akka mataa keenyaatti karaa ittiin wal jaallachuu qabnuudha. Yesus abboommiiwwan jaalalaa gurguddoon lamaan kun seera wajjin walitti dhufeenya guutuu akka qaban ifatti ibsa. “Seerrii fi barsiisi raajotaa hundinuu abboommii kana lamaan irra dhaabatanii jiru" (Mat. 22:40).

Kanaafuu, guutummaan seera Waaqayyoo jaalala Waaqayyoo irratti kan hundaa’edha. Jaalalli fi seerri Waaqayyoo addaan hin ba’u. Yeroo baay’ee namoonni, Waaqayyoon jaallachuu fi warra kaan jaallachuu qofaatu nu barbaachisa malee Seera eeguun nu hin barbaachisu jedhanii akka dubbatan dhageenya. Yaadni kun hiika kan inni hin qabneef maaliif?

`Abboommii Kurnan keessaa tokko yoo cabsine akkamitti jaalala Waaqayyoo, ykn jaalala namoota biroof qabnu ibsuu dandeenya?`