---
title:  Seerri Qulqulluu fi Qajeelaa fi Gaariidha
date:   24/03/2025
---

Jaalalli bu’uura seera Waaqayyooti. Waaqayyo seera yeroo ol qabu (kabaju) jaalala ol qabuu (kabajuu) isaati. Yesus ayyaana isaa yeroo nuuf diriirsu seera ol qabuu akka danda’utti cubbamoota fayyisuuf kan du’e kanaafi. Akkasitti, inni qajeelaa ta’uu fi warra amanan qajeelaa gochuu danda’a (Rom. 3:25, 26). Ibsa jaalalaa akkamiiti! Haaluma kanaan adeemsa furuu keessatti seerri kan haqamu miti; qooda kanaa, caalaatti in mirkanaa’a.

`Roomaa 6:1-3 achiis Roomaa 7:7-12 dubbisi, keessumaa lakkoofsa 12 irratti cimsi. Heertuleen kun erga Kiristoos du’ee boodas waa’ee seeraa maal nutti himaa jiru?`

Namoonni tokko ayyaanni fi fayyinni seera akka haqu yoo amanan illee, Phaawuloos ayyaanni akka baay’atuuf cubbuu itti fufuu akka hin qabne ifa godha. Qooda Kanaa, warri amantiidhaan Kiristoos keessa jiran “du’a isaatti akka cuuphaman” cubbuuttii akka du’anii fi Kiristoosiif jiraatoo akka ta’anitti of lakkaa’uu akka qaban dubbata.

Seerri Waaqayyoo cubbuu utuu hin taane cubbuu keenyaa fi cubbamoo ta’uu keenya nutti mul’isa. Kanaafi, eeyyee, “Seerichi illee ofii isaatii qulqulluu dha, abboommichis qulqulluu, qajeelaa, gaarii dhas” (Rom. 7:12). Inni s barbaachisummaa fayyina keenya isa guddaa, furamuu-fayyinaa fi furamuu karaa Kiristoos qofa malee karaa biraa dhufuu hin dandeenye mul’isa. Haaluma kanaan “amantii kanaan seera diigna jechuu dha moo ree? Waawuu, kun raawwatee ta'uu hin danda'u, jabeessinee dhaabna malee” (Rom. 3:31).

Kiristoos seera balleesuuf utuu hin taane waan Seeraa fi Raajoota keessatti abdachiifame hunda raawwachuuf dhufe. Kanas akkasitti cimsee ibsu, “hamma waaqnii fi lafti badanitti seericha keessaa fidalli xinnaan tokko yookiis gar tokkoon fida1aa utuu fiixaan hin ba'in hin badu” (Mat. 5:18).



Seerri Waaqayyoo mataan isaa qulqullummaa Waaqayyoo-amala jaalalaa, qajeelummaa, gaarummaa fi dhugaa isaa isa mudaa hin qabne bakka bu’a (Lew. 19:2; Far. 19:7, 8; Far. 119:142, 172). Gama kanaan, akka Seera Ba’uu 31:18tti, Waaqayyo Abboommiiwwan Kurnan kana ofii isaatii gabatee dhagaa irratti barreessuun isaa iddoo guddaa qaba. Seerotni dhagaa irratti barreeffaman kun amala Waaqayyoo isa hin jijjiiramnee fi mootummaa naamusaa isaa isa jaalala irratti hundaa’eef ragaa ba’u-mata duree wiirtuu wal’aansoo isa guddaa sanaatis.

`Walitti dhufeenyi seeraa fi jaalala gidduu jiru kun jechoota isa Yesus, “Isin yoo na jaallattan abboommota koo in eegdu” (Yohaannis 14:15) jedhu caalaatti hubachuuf akkamitti nu gargaara?`