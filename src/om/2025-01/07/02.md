---
title:  “Yaa Gooftaa Haamma Yoomiitti?”
date:   09/02/2025
---

Rakkoon hamminaa qabiyyee yeroo ammaa keessatti qofa utuu hin taane Caaffata Qulqullaa’oo mataa isaa keessatti sagalee dhageessisaa ture.

`Iyoob 30:26, Ermiyaas 12:1, Ermiyaas 13:22, Miilkiyaas 2:17 fi Faarfannaa 10:1 dubbisi. Heertuleen kun akkamitti muuxannoo dhala namaa fuulduraa keessatti rakkoo hamminaa fidu?`

Heertuleen kun gaaffilee har’as nu bira jiran hedduu kaasu. Yeroo hunda yoo ta’uu baate illee, yeroo bay’ee jal’oonni waan badhaadhanii fi warri hamaa hojjetan hammeenya isaanii irraa fayyadamoo maaliif fakkaatu? Qajeeloonni maaliif akkana rakkatu? Yeroo hamminni raawwatamu Waaqayyo eessa jira? Waaqayyo yeroo tokko tokko nu irraa fagoo, kan dhokatee illee ta’ee kan mul’atu maaliif?

Waa’ee gaaffilee kanaa fi rakkoo hamminaa akka waliigalaatti waan hunda dubbannus, hammina salphisuu akka hin dandeenye mirkaneeffachuu qabna. Gosa ykn hanga hammina addunyaa kanarra jiru xiqqeessuudhaan rakkinicha furuuf yaaluu hin qabnu. Hamminni baay’ee gadheedha—Waaqayyos nu caalaa jibba. Kanaaf, hamminaa fi jal’ina baay’ee biyya lafaa keessatti mul’ateef deebii kennuudhaan iyya guutummaa Caaffata Qulqullaa’oo keessatti dhaga’amu isa “Yaa Gooftaa hamma yoomiitti?” jedhutti hirmaachuu dandeenya.

`Maatewos 27:46 dubbisi. Jechoota Yesus kana akkamitti hubatta? Isaan kun Hammeenyi karaa guddaa nama dinqisiisuun Waaqayyoon akkamitti akka tuqe maal dabarsu?`

Fannoo irratti Yesus mataan isaa gaaffii: “Waaqa koo, Waaqa koo, maaliif na dhiifte? ” (Mat. 27:46) jedhu dhageesisee ture. Keessattuu asitti Waaqayyo mataan isaa hamminaan akka tuqame argina. Kun immoo dhugaa humna qabeessa dinqisiisaa dhiphinaa fi du’a fannoo Kiristos isa bakka hamminni guutummaa biyya lafaa isa irra kaa’ametti calaqqiseedha.

Garuu asittillee abdiin jira. Wanti Kiristoos fannoo irratti hojjete madda haminaa, Seexana injifate, dhuma irrattis guutummaatti hammina ni balleessa. Yesus jechoota sana Faarfannaa 22:1 irraa kan caqase yeroo ta’u, Faarfannaan inni hafe immoo injifannoodhaan xumurama.

`Yesus fannoo irratti, abdii yeroo sana arguu hin dandeenye hawwiidhaan eeggachaa ture. Nutis fuula keenya duratti abdii arguu utuu hin danda’in akkamitti muuxannoo isaa irraa jajjabina argachuu dandeenya?`