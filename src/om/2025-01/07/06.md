---
title:  Jaalalaa fi Hammina?
date:   13/02/2025
---

Jaalalaaf barbaachisaa waan ta’eef Waaqayyo uumamootaaf filannoo bilisaa kenne; fedhii bilisaa kana dogoggoraan fayyadamuun ka’umsa hamminaati. Ammas gaaffiiwwan hedduun hafaniiru. Waaqayyo hinaaffaa dhugaatiin utuu isa tuffatuuu hammina (yeroodhaaf) ni hayyama, sababiin isaa hambisuun jaalala hambisuu ta’uu danda’a, yeroo malee isa balleessuun immoo amanannaa jaalalaaf barbaachisu balleessa.

“Lafti Waaqayyoon hubachuu dhabuu irraa kan ka’e dukkanooftee turte. Gaaddidduun dukkanaa akka ifuuf, biyyi lafaa gara Waaqayyootti akka deebi'uuf, humni gowwoomsaa Seexanaa cabuu qaba ture. Kunis humnaan raawwatamuu hin dandeenye. Humna fayyadamuun faallaa qajeelfama mootummaa Waaqayyoo ti; inni tajaajila jaalalaa qofa barbaada; jaalalli immoo dirqisiisuu hin danda’u; humnaan ykn aangoon injifachuun hin danda’amu. Jaalalli jaalala qofaadhaan dammaqfama. Waaqayyoon beekuun Isa jaallachuudha; Amalli isaa amala Seexanaa wajjin faallaa ta’een mul’achuu qaba.”—Ellen G. White, The Desire of Ages, p. 22.

Filannoo bilisaa malee jaalalli jiraachuu hin danda’u, Waaqayyo jaalala erga ta’e, jaalalli jiraachuuf bilisummaa barbaachisu ykn jaalala haaluuf dhuguma Waaqayyoof filannoo akka hin taane ifaa fakkaata. Namni tokko utuu akka Waaqayyoo jalqabaa hamma dhumaatti beekna ta’ee, bilisummaan keenya akka inni nu jalaa fudhatamu hin barbaannu jedhee tilmaamuu danda’a. Hundaafuu, eenyutu uumama jaalala hin qabne keessa jiraachuu barbaada?

`Roomaa 8:18 fi Mul’ata 21:3, 4 dubbisi. Hamminni addunyaa keenya keessa yoo jiraate illee, gaarummaa Waaqayyoo akka amanannuuf barreeffamoonni kun akkamitti ofitti amantaa nuuf kennuu danda’u?`

Yeroo nuyi dukkana keessaa arguu dadhabnullee Waaqayyo jalqabarraa kaasee hamma dhuma isaatti arguu danda’a. Innis, gammachuu bara baraa isa warra amantii isaanii Yesus irra kaa’atan hundaaf abdachiifame arguu danda’a. Akka Roomaa 8:18 jedhutti “Dhiphinni keenya si'anaa kun, ulfina isa nuuf mul'ifamuuf jiruu wajjin wal bukkee qabamee, ilaalamuu akka hin dandeenyetti nan lakkaa'a.” Waadaa ajaa'ibaa kana amanuuf (to believe) amantii (faith) fi amantaa (trust) qabnaa?

Akkasumas, jaalalli, fi bilisummaan jaalala keessatti uumame baay’ee qulqulluu, baay’ee bu’uura, waan tureef, Yesus isa nu dhowwuu irra, gara fannoo iddoo inni baay’ee itti dhiphatutti akka isa ergu beeka ture. Haa ta’u malee, maal akka isa kaffalchiisu beekuudhaan bilisummaa kana akkasumatti nuuf kenne. Yaada murteessaa kana yeroo hundumaa of dura kaa’uu kan qabnu maaliif?

`Waaqayyo fedhii bilisaa akka nuuf kennu yaada keessa kaa’achuun wanti ta’u hundinuu fedha Waaqayyooti jennee yaaduu irraa akkamitti nu eegu?`