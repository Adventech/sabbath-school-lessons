---
title:  Waaqayyo Guutummaatti Gaarii fi Qajeelaadha
date:   03/02/2025
---

Waaqayyo haqa akka jaallatu salphaadhumatti hin dubbatu, akkasumas namoonnis akka jaallatanii fi qajeelummaa akka godhaniif salphaadhumattihin waamu, garuu Waaqayyo ofii isaatii guutummaa fi jijjiiramuu malee amala kanaaf fakkeenya ta’a. Waaqayyo guutummaatti qulqulluu, amanamaa, qajeelaa fi jaalala qabeessa ta’uu isaa Caaffanni qulqullaa’oon in barsiisa. Waaqayyo yeroo hundumaa waan jaalala, qajeelaa fi haqa ta’eqofa hojjeta. Dogoggora tokkollee gonkumaa hin hojjetu.

`Keessa Deebii 32:4 fi Faarfannaa 92:15 dubbisi. Heertuun kun waa’ee amanamummaa fi qajeelummaa Waaqayyoo maal barsiisu?`

Heertuun kunii fi kanneen biroo hedduun Waaqayyo qajeelaa fi jaalala ta’uu isaa labsu-“jal’inni isa keessa hin jiru” (Far. 92:15, Far. 25:8, Far. 129:4 wajjin wal bira qabi). Waaqayyo “ inni wanta qajeelaa hin ta'in tokko illee hin hojjetu; ganama ganama firdii isaa isa qajeelaa ifatti in baasa; kana gochuus hin dhiisu; jal'oonni garuu yeelloo hin beekan” (Sef. 3:5). Amalli Waaqayyoo kan warra jal’ina jaallatanii wajjin wal faallaa ta’uu isaa hubadhu.

Waaqayyo nama hundumaaf waan gaarii ta’e beeka, nama hundumaafis waan gaarii ta’e barbaada, akkasumas namoota dhimmicha keessa jiran hundaaf bu’aa gaarii fiduuf itti fufiinsaan hojjeta.

`Faarfannaa 9:7, 8 fi Faarfannaa 145:9-17 dubbisi. Caqastoonni kun waa’ee Waaqayyoo maal barsiisu?`

Waaqni Macaafa Qulqulluu“abbaa firdii qajeelaa” (Far. 7:11) waan ta’eef hammeenyi tokkollee isa bira hin jiraatu (Far. 5:4). Akkuma 1 Yohaannis 1:5 barsiisu, “Waaqayyo ifa, dukkannis isa keessa hin jiru” Dhugumatti Waaqayyo guutummaatti gaarii qofa utuu hin taane, akka Yaaqoob 1:13tti “Waaqayyo hamaadhaan qoramuu hin danda’u” (Hab. 1:13 wajjin wal bira qabaa).

Kana hundumaa keessatti gaarummaa fi ulfinni Waaqayyoo walitti dhufeenya addaan hin baane qabu. Baay’een aangoo waaqa tolfamaa yeroo godhatan, Waaqayyo immoo aangoo hundumaa qaba, garuu humna isaa kana karaa haqa qabeessaa fi jaalalaa qofaan hojiirra oolcha. Museen Waaqayyoon "Hadaraa ulfina kee na argisiisi!" jedhe yeroo gaafate, Waaqayyo immoo deebisee, "Gaarummaa koo hundumaa fuula kee dura nan dabarsa” jedhee deebise” (Bau. 33:18, 19).

`Waaqni gaariin akkasii hammeenya biyya lafaa kanarra jiru baay’ee kan hayyamu maaliifi? Deebii keessan daree keessatti mari'adhaa.`