---
title:  Mataa isaanii Mancaasu
date:   09/09/2025
---

`Seera Ba’uu 32:7, 8 dubbisi.Waaqayyo Musee gara buufata Israa’elitti kan deebise maaliifi?`

Israa’eloonni gara waaqa tolfamaatti deebi’uudhaan Waaqa dhugaa isa Gibxii keessaa isaan baase irraa adda of baasuuf adeemsa keessa turan. Siidaa kanatu Gibxi keessaa nu baase jedhanii isa galateefatan illee, Gooftaan “of mancaaseera” (Bau. 32:7) jedhee komee sana ifatti isaan irra kaa’e. kun immoo Waan Waaqayyo isaanitti dubbate wajjin kallattiin kan wal faallessudha (Bau. 20:2)! Argama Waaqayyoo fi gocha isaa isa humna qabeessa haaluun kun dhimma cimaa ture. Yaadni fi miirrii isaanii jallatee guutummaatti manca’ee ture.

Raajicha Hisqi’eeliif, waaqeffannan waaqa tolfamaa wiirtuu gadadama saba Waaqayyoo hundumaa ture, cubbuun kan biraa hundinuus achi irraa burqu (fakkeenyaaf, His. 8:1–18, His. 20:1–44, His. 22:1–12 ilaali). Yeroo baay’ee amantoonni durii waaqolii tolfamoo nam tolche adda addaa waaqeffachuu irratti yeroo bobba’an maaliif akkas wallaalaa fi kan hin sirreeffamne akka ta’an in dinqifanna. Nuyi Waan akkasii gonkumaa akka hin hojjenne mirkaneefaneerra. Dhuguma waaqa tolfamaa irraa bilisa taaneerraa? Waaqoliin tolfamoo yeroo harʼaa bocaa fi bifa adda addaa qabaachuu dandaʼu, taʼus hawwannaan isaanii wal fakkaata.

Waaqni tolfamaan waan Waaqayyoon bakka bu’udha, sirrii akka hin taane yoo beekne illee, yeroo baay’ee irra deddeebinee waaqeffanna. Waaqayyoon caalaa yaada, jaalala, yeroo fi sammuu keenya qabata. Yaada keenya illee gabroomsuu danda’a. Dhugaa dubbachuuf, wanta arginu sana taana, “waaqa” isa tajaajillu kam iyyuu caalaa ol hin kaanu.

Yoo Waaqayyo giddu galeessa jireenya keetii hin taane taé, waaqoliin biroon bakka isaa qabatu. Yoo argama Waaqa jiraataatti kan hin gammadne fi kan hin guddifanne taé, jireenyi keenya waan tokkotti ykn nama biraatti gammada, isaafis in kennama. Wanti nuti bakka Kiristoosiin buusnu bifa adda addaa qabaachuu danda’a: of tuulummaa, ofitti amanamummaa, maallaqa, aangoo, saalqunnamtii, nyaata, TV, qoricha sammuu namaa hadoochu, alkoolii, yaada xuraa’aa, poornoogiraafii (fiilmii quunnamtii saalaa), gammachuu, hojii, ispoortii, maatii, tapha viidiyoo, fiilmii, gurgurtaa, yaadota, siyaasaa, muuziqaa, aangoo, maqaa, qabxii fi kkf. Tarreefamni kun dhuma hin qabu.

Gama kanaan baayyee waa uumna akkasumas kalaqna. Waan gaarii, bareedaa fi hiika qabu kamiyyuu gara waaqa tolfamaatti jijjiiruu dandeenya. Waaqeffannaan waaqa tolfamaa amala keenya, akkaataa itti yaaduu keenya, jaalala keenya fi jireenya hawaasummaa keenya waan jijjiiruuf balaa guddaa qaba. Inni eenyummaa keenya jijjiiree hariiroo dhuunfaa isa dhugaa duwwummaa fi dhuma irratti wal quunnamtii hiika hin qabneen bakka buusa, dhumarratti immoo nu oolchuu hin danda’u.