---
title:  Dhaqaa, Gooftaa Waaqeffadhaa
date:   03/08/2025
---

Halkan Ayyaana Faasikaa firdiin Waaqayyoo warra dhiigaan hin haguugamne irratti bu’e (Bau. 12:1–12). Sadarkaa barnootaatiin, sadarkaa hawaasummaa ykn saalaatiin namni miliqe hin jiru. Fara’oon irraa kaasee hanga garbootaatti, hangafa horii illee utuu hin hambisin adabbiin maatii hundumaa rukute. Of tuulummaan Gibxii biyyootti dabalame.

`Seera Ba’uu 12:31–36 dubbisi. Hundi isaanii akka deeman hayyama kennu illee Fara’oon gaaffii ajaa’ibaa akkamii dhiheessee?`

Fara’oon, Ibroota dhaqanii akka waaqeffatan, gaaffii “Anas eebbisaa” jedhee itti dabalee dubbachuun isaa attam namatti tola.

Anas immoo eebbisaa?

Mootiin Gibxii, inni saba isaa gidduutti “waaqa” lafarra ta’e maaliif kana gaafata? Akka waan dhumarratti humna Waaqa Ibrootaa qabatee irraa fayyadamuu barbaadutti dhaga’ama. Haataʼu malee, utuu inni fincila, mata jabummaa, cubbuu fi of tuulummaadhaan liqimfamee jiruu Waaqayyo akkamitti isa eebbisuu dandaʼa? Dhumarratti yaada isaa kennuun isaa dhugaadha, garuu fedha Yaahiwweetiif bitamuu irraa kan ka’e miti. Qooda kanaa mo’amuu irraa kan ka’e ture. Akka gochi isaa inni boodaa mul’isutti inni qalbii hin jijjiiranne. Inni gaagaʼama mootummaa isaa balleessaa ture dhaabuu barbaade.

Fara'oon in salphate. Akkasumas, dha’icha hunda caalaa hamaa irraa kan ka’e Israa’el Gibxii keessaa akka ba’uuf hayyame. Gochi isaa saba isaa irratti gidiraa attamii illee yoo fideillee, akkasumas yoo kanaan dura kennuu dide illee, amma ni hayyame.

Sabni Gibxiis, Ibroonni akka deemaniif hawwii guddaa qabaachuun isaanii hubatamaadha. Maaloo deemaa, yoo kana hin taane “hundi keenya ni duuna” jedhan.

Israa’eloonni harka duwwaa Gibxii akka hin baaneef, garuu wantoota isaan barbaachisan qabatanii, turtii isaanii yeroo dheeraaf kan tilmaamame caalaa akka argataniif Waaqayyo haala mijeesse. Warri Gibxii Yihudootaaf meeshaalee gatii guddaa qaban kana kan kennan namoota sana biyyattii keessaa ariifachiisuuf qofa yeroo ta’u, meeshaaleen sun garuu mindaa Israa’eloonni jaarraa hedduudhaaf garbummaadhaan hojjetanii dhorkamanii kan turaniidha. gatiin Warra Gibxii Ibroota biyya isaanii keessaa baasuuf kaffalan gatii rakasa ta’uun isaa beekamaadha.

`Gochoonni sun ofii isaanii dogoggora waan ta’aniif utuu hin taane bu’aa isaa qofaaf “qalbii kan jijjiiranne” yeroo meeqa? Maaliif sun qalbii diddiirrannaa dhugaa hin ta’u?, Yoo xinnaate yeroo gabaabaa keessatti Cubbuu ‘duubatti harkifannaaf’ gadduu akkamitti barachuu dandeenya?`