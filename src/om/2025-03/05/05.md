---
title:  Guca Dabarsuu
date:   30/07/2025
---

Abbaan Faarfannaa ijoolleen keenya Waaqayyoo fi kunuunsa jaalalaa isaa akkamitti beekuu akka danda’an ibsa: “Dhaloonni tokko hojii kee dhaloota isa kaanitti in jaja, hojii aangoo kees in labsa” (Far. 145:4). Maatiin tokko waa’ee Waaqayyoo, waa’ee hojii isaa isa dinqisiisaa, akkasumas waa’ee barsiisa isaa maatii biraatti dubbachuu qaba, kun hundi beekumsa Macaafa Qulqulluu dhaloota biraatti dabarsuudhaaf.

`Seera Ba’uu 12:24–28 dubbisi. Asitti qabxii barbaachisaan maaltu dubbatamaa ture?`

Maatiin Israa’el keessatti barsiisota jalqabaa waan ta’aniif seenaa Ba’uu ijoollee isaaniitti irra deebi’anii himuu qabu turan. Akka taatee seenaa darbee qofaatti himamuu utuu hin taane, yeroo dheeraa dura kan raawwatame ta’us akka muuxannoo mataa isaaniitti dhiyaachuu qaba ture. Ayyaana kana kabajuudhaan abbootii isaanii wajjin adda bahuu qabu, seenaan sun deebi’ee jiraachuu fi qabatamaa ta’uu qaba ture. Abbaan “Ani Gibxii keessan ture, waaqolii Gibxii moʼamuu fi dhaʼicha Gibxii irratti bu’uu isaa argeen bilisa baʼe” jedha ture. Macaafa Seera Ba’uu keessatti, warri Faasikaa ilaalchisee gaaffii ijoollee isaanii akkamitti deebisuu akka qaban si’a lama jala sararameera (Kes. 6:6–8 fi Ba’uu13:14–16 ilaali).

Israa’eloonni Gibxii jalaa bilisa Ba’uu isaanii akka kabajan yeroo itti himame amma iyyuu Gibxii keessa akka turan hubachuun barbaachisaadha. Kanaaf, ayyaanni sun hundi gocha amantii ture. Qajeelfama isaanii erga fudhatanii booda, “sabni sun, qoomma'anii” furii isaaniif “in sagadan” (Bau. 12:27) , achiis qajeelfama Faasikaa hordofan.

Kitaaba Keessa Deebii keessatti Israa’eloonni seenaa isaanii qaama imala isaanii keessa galchanii dubbachuu akka danda’anit yaadachiifamaniiru. Sagalee walitti qabaa seenaa kanaa fi muuxannoo dhiphinaa amma jiru irratti mul’atu hubadhaa: "Abbaan koo nama Aaram isa jooraa ture; inni namoota muraasaa wajjin biyya Gibxiitti gad bu'ee galaa ta'ee, achi jiraate; achitti saba guddaa jabaadhaa fi baay'ee ta'e; warri Gibxii immoo nu miidhanii, nu rakkisanii, garbummaa jabaa jalas nu galchan. Yommus nuyi Waaqayyo gooftaa abboota keenyaatti in iyyanne; Waaqayyo sagalee keenya dhaga'ee, rakkina keenya, hojii keenya isa ulfaataa, cunqurfamuu keenyas in arge.Waaqayyo yommus harka aango-qabeessaan, irree diriiraadhaan, wanta gurguddaa nama naasisuun, milikkitaa fi dinqiidhaanis biyya Gibxii nu baase.Inni gara iddoo kanaatti nu fidee, biyya aannanii fi damma baasu kana nuuf kenne” (Kes. 26:5-9).

Maatiin seenaa Faasikaa (ykn taateewwan seenaa qulqulluu keessatti raawwataman kamiyyuu) ijoollee isaaniitti irra deebi’anii himuudhaan, waan Waaqayyo isaaniifis ta’e namootaaf godhe yaadachuuf guddaa gargaaramu turan. Himuun akkuma isa dhageefatuu nama dubbatufis waan guddaadha.