---
title:  Faasikaa
date:   29/07/2025
---

`Seera Ba’uu12:17–23 dubbisi. Ayyaana haaraa kana kabajuu keessatti dhiigni gahee akkamii qaba?`

Ayyaana kana keessatti dhiigni horii aarsaa qaama ijoodha. Warri ayyaana kana irratti hirmaatan dhiiga hoolaa ajjeefamee balbala mana isaanittii dibatu turan. Haala kanaan, warra dhiigaan hin haguugamne wanta mudatu irraa akka isaan baraaruuf amananii Waaqayyo irratti amantii qaban argisiisan.

Ibsa wangeelaa humna qabeessaa akkamiiti!

Hoolaan Faasikaa mudaa kan hin qabne ta’uu qaba ture, sababiin isaas Yesus Kiristoos “hoolicha Waaqayyoo, isa cubbuu biyya lafaa irraa fuudhu” (Yohaannis 1:29) argisiisa. Dhiigni horii gahee murteessaa qaba ture: inni eegumsa kan agarsiisudha, akkasumas yeroo du’aa mallattoo jireenyaati.

“Dhiigni manneen isin keessa jiraattanitti jiru garuu milikkita isiniif in ta'a; anis dhiigicha yommuun argu isin irra nan darba; yeroo ani dha'icha kana biyya Gibxiitti fidutti, isin balleessuudhaaf dha'ichi tokko illee isinitti hin bu'u” (Bau. 12:13).

Guutummaan Wangeelli ayyaana Faasikaa kabajuu wajjin kan walqabate ture sababiin isaas garbummaa jalaa bilisa Ba’uu fi gara Biyya Abdachiifametti dhaquu qofa utuu hin taane, cubbuu keenyaaf aarsaa ta’uu Yesus Kiristoos fi warra dhiiga isaatiin haguugame hundumaa irratti araarri isaa hojii irra oolu waan argisiisuufi.

Jaarraa hedduu booda Phaawuloos ayyaana kana duuba deebi’ee ilaaluudhaan akkas jedhee barreesse: “Raacitii of keessaa hin qabdan erga ta'ee, isin bukoo haaraa in taatu; Kristos hoolaan faasiikaa keenya aarsaa nuuf ta'eera” (1Qor. 5:7).

Raacitiin daakuu gosa adda addaa qopheessuuf gargaara ture. Yeroo, jalqaba Macaafa Qulqulluu keessatti caqafame, jala bultii Israa’eloonni Gibxii ba’anitti daabboo raacitii hin qabne qopheessuu wajjin kan wal qabatedha. Raacitiin mana isaanii keessaa baafamuu qaba ture (Bau. 12:8, 15–20; Bau. 13:3–7). Haala addaa kana keessatti raacitiin fakkeenya cubbuu ture (1Qor. 5:6–8); kanaaf, yeroo ayyaana Faasikaa torban tokkoof itti dhimma ba’uu hin qaban ture.

Buddeenni raacitii hin qabne fakkeenya Masihii isa cubbuu hin qabne, isa qorumsa hundumaa mo’ee lubbuu isaa nuuf kenneti (Yohaannis 1:29, 1Qor. 5:7, Ibr. 4:15). “hurbuun hisooppii,” innidhiigni itti cuuphame, ayyaana Waaqayyoo isa qulqulleessu kan agarsiisu ture (Far. 51:7). Gabaabumatti, karaa faasikaa hundumaatti, hojiin furuu Yesus ni mul’ata.

`Waaqayyo Cubbuuf araara gochuuf dhiiga Yesusiin fudhachuun isaa cubbuun hammam hamaa akka ta’e maal nu barsiisa?`