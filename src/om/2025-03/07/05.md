---
title:  Yetroo
date:   13/08/2025
---

Musee kan quunname Yetro, abbiyyuu isaa, isa Rewu’el jedhamu ture (Bau. 2:18). Yetroon haadha manaa Musee Ziphoraa fi ilmaan dhiiraa lama Geershoomii fi Eliyaazeriin fide. Museen akka isaan dhufaa jiran yommuu dhagaʼe, isaaniin simachuuf baʼe.

`Seera Ba’uu 18:1–27 dubbisi. Asitti Seenaa tarkaanfiiwwan gurguddoon akkamiitu sabaa keessatti raawwataman?`

Yetroon waa’ee bilisummaa ajaa’ibsiisaa Waaqayyo Israa’eliif godhe waan dhaga’eef dhufe. Museen “wanta Waaqayyo sababii Israa'eliif jedhee mootii Gibxii fi warra Gibxii irratti hojjete, rakkina karaatti isaan irra ga'e hundumaa, Waaqayyo immoo attamitti isa keessaa akka isaan oolche” Yetrootti bal’inaan odeesse (Bau. 18:8).

Yetroon gaarummaa fi gidduu seentummaa adda inni saba isaatiif godheef Waaqayyoon galateeffatee, “ "Waaqayyo inni harka warra Gibxii keessaa, harka mootii Gibxii jalaas isin baase, haa jajamu! Waaqayyo, yeroo warri Gibxii saba isaatti gooftummaa argisiisuudhaan isaan rakkisanitti harka isaanii jalaa waan isaan baaseef, waaqayyolii warra kaan hundumaa irra akka inni caalu, ani amma nan beeka" jedhe. (Bau. 18:10, 11).

Wanti asitti arginu, akki itti Waaqayyoo saba isaa gidduutti hojjetu Waaqni dhugaan eenyu akka ta’ee fi saba isaatiif maal gochuu akka danda’u addunyaaf ragaa ta’uu isaatiif fakkeenya.

Yetroon waa’ee Waaqayyoo isa dhugaa yeroo bare, ofii isaatii wanta saba Waaqayyoof kennu qaba ture: innis gorsa ogummaa fi faayidaa qabu ture. Museen qajeelfama haqaa fi qajeelummaadhaan sirna seera qabeessaa gurmeessuu qaba ture. Abbootii firdii of kennanii fi amanamoo, namoota amanamoo taʼanis isa barbaachisa ture. Yetroon ogummaadhaan ulaagaalee armaan gadii tarreesse: (1) namoota Waaqayyoon sodaatan; (2) namoota amanamoo taʼan; akkasumas (3) bu’aa dalgaa kan jibban. Namoonni dandeettii qaban kanneen amala gaarii qaban kutaa adda addaa irratti “eegdota kumaa, eegdota dhibbaa, eegdota shantamaa, eegdota kudhanii irratti muudamuu qabu turan. Haala kanaan ba’aan bulchiinsa Musee ni hir’ata, rakkoolee gurguddoo irrattis xiyyeeffachuu danda’a. Haala kanaan ummanni akka gaariitti tajaajilama ture.

Museen gorsa ogummaa Yetroo fudhatee (Bau. 18:24) gahee bulchiinsaaddaaddaairrattigeggeessitootamuude(Kes.1:9–18ilaali).

`Museen jaarsa sana ofirraa ari’ee hojii ofii isaatii akka yaada mataa isaatti gochuu danda'a ture. Inni kana hin goone. Nama Ibiroota hin taane kana dhaggeeffachuuf fedhii qabaachuu isaa irraa barumsa barbaachisaa akkamii barachuu dandeenya?`