---
title:  Jijjiirama Karoora
date:   03/07/2025
---

`Seera Ba’uu 2:11–25 dubbisi. Taateewwan attamiiti kan kallattii jireenya Musee guutuu jijjiiruuf dafanii raawwataman? Seenaa kanarraa barumsa akkamii argachuu dandeenya?`

Museen maal godha ture? Sossoba Gibxii fi gammachuu mana mootummaaf in mo’amaa moo saba isaa warra miidhama keessa jiranii wajjin dhiphata? Taateewwan kun yeroo muraasa booda murtoof isa dirqisiisan.

“Fara’oon yommuu waa'ee isaa dhaga'e immoo Musee ajjeesuu barbaade; Museen garuu isa jalaa gara biyya Miidiyaanitti baqate; achi yommuu ga'e boolla bishaanii tokko bukkee in taa'e” (Ba’u 2:15). Ajjeechaa kana booda, Museen Gibxii keessa turuuf dhuguma filannoo biraa hin qabu ture,. Kanaaf, teessoo Gibxiitti ol baʼuu fi “waaqa” taʼuuf karoorri inni kaaʼame kamiyyuu dafee xumurame. Museen waaqa ta’uu fi sobaa ta’uu mannaa Waaqa dhugaa tajaajilu qaba ture. Museen yeroo baqatetti, gara fuulduraatti maal akka isa mudatu hin beeku ture.

“Dhimmi [Museen nama Gibxii sana ajjeese] hundinuu dafee warra Gibxii biratti beekame, baay’ee garmalee ol kaafamee ilaalamuuudhaan utuu baay’ee hin turin gurra Fara’oon bira ga’e. Gochi kun hiika guddaa akka qabu, Museen saba isaa warra Gibxii irratti sochoosuuf, mootummaa kuffisuuf akka yaade, mootichaaf hubatame; amma inni jirutti immoo mootumichaaf nageenyi jiraachuu hin danda’u. Inni dafee du’uu akka qabu yeroo tokkotti mootichaan murtiin godhame; garuu Museen balaa kana hubachuudhaan gara biyya Arabaatti baqatee of oolche.” Ellen G. White, Patriarchs and Prophets, p. 247.

Museen waggaa 120 jiraate (Kees. 34:7), jireenyi isaas kutaa sadiitti qoodamuu danda’a, tokkoon tokkoon isaaniis waggaa 40. Waggoonni 40n jalqabaa Gibxi keessa, baayʼeen isaa masaraa mootii keessa ture. Waggoota 40 lammataa naannoo Miidiyaanitti mana Yetroo keessatti dabarse. Waggoonni 40n dhumaa kitaabota Musee shanan jalqabaa (fi kurmaana kana) keessaa harka caalu kan fudhatan yeroo ta’u, isaanis addunyaa waaqeffannaa waaqa tolfamaa keessatti liqimfamteef dhugaa ba’uuf, maalummaa fi amala Waaqayyoo isa dhugaa mul’isu (Kes. 4:6–8 ilaali) seenaa waamicha Israa’el jalqabaa dubbata.

`Museen nama Gibxii sana ajjeesuun isaa karoora Waaqayyoo turee? Yoo akkas hin taane, Waaqayyo haala kamiyyuu keessatti akkamitti irra darbee kaayyoo mataa isaatiif itti fayyadamuu akka danda’u seenaan kun maal nu barsiisa? Roomaan 8:28 dhugaa barbaachisaa kana hubachuuf akkamitti nu gargaara?`