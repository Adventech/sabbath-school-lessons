---
title:  Kennaa fi Hafuura
date:   22/09/2025
---

`Ba’uu 35:4–36:7 dubbisi. Harʼaa barumsa barbaachisaa akkamii asitti arganna?`

Godoo qulqullaa’aa ijaaruuf meeshaaleen gati jabeeyyii adda addaa baay’inaan kan barbaachisan yeroo ta’u, kunis arjummaa saba Waaqayyoo, warra fedhii fi gammachuudhaan garaa isaanii irraa kennaniin kan raawwatamu ture. Warqee, meetii, sibiila diimaa, quncee muka talbaa gaarii, dhagaa gati jabeessa, huccuu adda taʼe, muka laaftoo, dhadhaa ejersaa, miʼeessituu fi wantoota barbaachisan hedduu. Namoonnis humna isaanii arjoomaniiru, sababiin isaas meeshaaleen addaa hedduun kan dunkaana ykn meeshaalee manaa isaa hojii aartii fi ciminaan hojjechuudhaan hojjetamuu qabu turan. Akkasumas, warri uffata tolchan luboota godoo qulqullaaʼaa keessa tajaajilanii fi Angafa Lubaa isa uffatni isaa baayʼee balʼaa taʼee gaachana qomaa fi gogaa dabalatu hodhuu qabu turan.

Waaqayyo karaa kennaa isa yeroo isaan Gibxii keessaa ba’an warri Gibxi isaaniif kennaniin Israa’eloota baay’ee eebbisee ture. Amma geggeessummaa Waaqayyoo isa araara qabeessaa fi humna qabeessa aarsaa galateeffannaa kennuudhaaf carraa isaanii waan ta’eef, ulfina isaatiif hojii kana raawwachuuf garaan isaaniis in socho’e.

Sabni gammachuu fi baay’inaan kennaa waan tureef Museen “Isaan, "Sabni kun wanta barbaachisu caalaatti baay'ee fiduutti jira" jedhee dubbate (Ba’uu 36:5). Kanaaf, Museen arjooma isaanii dhaabuu qaba ture, sababni isaa “Wanti isaan kanaan dura godhan iyyuu hojii hojjetamu hundumaaf ga'ee, irraa in hafa ture.” (Bau. 36:7).

Namoonni godoo qulqullaa’aa kana sirritti akka ijaaraniif Waaqayyo qajeelfama hafuura qulqulluutiin hidhachiisee humna kenneera. Bezaalel, Aholiyaab fi kanneen biroon “hafuura Waaqayyootiin guutaman” (Bau. 35:31), kana jechuun hojii hundumaa guutummaatti akka hojjetaniif dandeettii, ogummaa fi beekumsi aartii isaaniif kennameera jechuudha. Pirojektii guddaa waan tureef sirritti akkaataa fakkeenya isa Waaqayyo Museetti agarsiiseetti hojjetamuu qaba ture.

Kennaan hafuura qulqulluu beekumsaa fi dandeettii namootaa adda addaa warra ijaarsa godoo qulqullaa’aa keessatti qacaramuu qabanii wajjin kan walqabatu ta’uun isaa waan guddaadha. Hafuuraan guutamuun adeemsa falfalaa miti, humni hafuuraa addaa nama keessa jira jechuu miti. Hojii Waaqayyoo adeemsisuu fi ergama isaa raawwachuuf Waaqayyo akka duuka buutotbi isaa kaayyoo isaa akka galmaan ga’anii fi akka gaariitti akka raawwataniif humna ni kenna.

`Yeroo Hafuura Qulqulluun guutamtan kennaa hafuuraa akkamii argattan? Kennaan hafuuraa kan dagaaguu danda’u yeroo jireenya kee keessatti ija hafuuraa horattu qofa akka ta’e yaadadhu (Gal. 5:22, 23).`