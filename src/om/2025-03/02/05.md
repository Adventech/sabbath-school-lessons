---
title:  Sababoota Afur
date:   09/07/2025
---

`Seera Ba’uu4:1–17 dubbisi. Akka ergamaa Waaqayyootti ejjennoo isaa cimsuuf milikkiti akka inni raawwatuuf Waaqayyo Museef kenne maal ture?`

Museen ammas hojii Waaqayyo isa gaafate irraa of baasuuf sababa dhi’eessuuf yaale (Bau. 3:11 ilaali). Inni gara Gibxii dhaqee Fara’oon dura dhaabbachuu hin barbaanne. Hundaafuu, inni kanaan dura, Ibroota gargaaruuf ofuma isaatii yeroo yaale duraanuu kufee ture. Akkasumas, sabni isaa akka geggeessaa isaaniitti amananii isa hin fudhanne. Mormii sadaffaa kan inni dhi’eesseef Kanaaf: “'Waaqayyo sitti hin mul'anne' naan jedhanii, ana hin amanan, dubbii koos hin dhaga'an ta'a" jedhe” (Bau. 4:1). Kun waan haaraa barachuuf gaaffii dhihaate hin turre; itti gaafatamummaa Waaqayyo akka fudhatu isa gaafate “Lakki” jechuuf yaalii godhame ture.

Museen jaarsolii Israa’el duratti, boodarra immoo Fara’oon duratti akka raawwatu dinqii lamatu kenname: (1) uleen isaa gara bofaatti jijjiiramee achiis gara uleetti deebi’uu, fi (2) harki isaa dhukkuba lamxiitiin qabamee garuu battalumatti fayye. Dinqiiwwan lachuu Waaqayyo akka isaaniif hojjechaa jiru maanguddoota amansiisuu qabu. Yoo kun ta’uu baate garuu dinqiin sadaffaan bishaan gara dhiigaatti jijjiiruu itti dabalameera (Bau. 4:8, 9).

Waaqayyo dinqiiwwan gurguddaa kana Museedhaaf kan kenne taʼus, amma iyyuu sababa biraa dhi’eessa, inni afraffaan immoo: inni dubbataa gaarii miti.

`Seera Ba’uu4:10–18 dubbisi. Gooftaan Museedhaaf akkamitti deebise, haala Waaqayyo itti nu waamu kamiyyuu keessatti ofii keenyaaf immoo sana irraa barumsa akkamii fudhachuu dandeenya?`

Sababoonni arfan kun Museen waamicha Waaqayyoo hordofuuf fedhii akka hin qabne agarsiisa. Mormii “sababa” qabuun deemuuf fedhii dhabuu isaa haguuga. Sababoonni sadan jalqabaa bifa gaaffitiini: (1) Ani eenyu? (2) Ati eenyu? Fi (3) Yoo isaan nan amanan ta’e hoo? Akkasumas (4) mormiin afraffaan jecha: “Ani nama gaarii godhee dubbatu miti” kan jedhudha. Waaqayyo hunda isaaniif deebii kennuudhaan furmaata humna guddaa qabu fide. Sababoota kanaaf Waaqayyo abdii ol nama kaasu hedduu dhiheessa.

Sana booda Museen iyyannoo isaa isa shanaffaa fi isa dhumaa dhiheessee kallattiin akkas jedhee gaafate: “Yaa gooftaa ko, hadaraa nama biraa utuu ergitee in wayya” (Bau. 4:13). Deebii kanaaf Waaqayyo Aaron obboleessa isaa akka isa qunnamu dursee erguudhaan deeggarsa akka argatu itti hime. Dhumarratti Museen callisee tole jedhee gara Gibxiitti utuu hin deemin dura Yeetroo eebba gaafate.