---
title:  Dha’ichoota Sadan Jalqabaa
date:   22/07/2025
---

Dha’ichoonnii kurnan Gibxiin mudatan ummata Gibxii irratti utuu hin taane waaqolii isaanii irratti kan xiyyeeffate ture. Tokkoon tokkoon dha’icha yoo xiqqaate isaan keessaa tokko rukute.

`Seera Ba’uu 7:14–8:19 dubbisi. Dha’ichoota kana keessatti maaltu ta’e?`

Mariin Fara’oonii wajjin taasifamu rakkisaa fi kan hin danda’amne akka ta’u Waaqayyo Museetti qajeelfama kenneera (Ba’u. 7:14). Haa ta’u malee, Waaqayyo Fara’oonii fi warra Gibxiitti of mul’isuu barbaade.

Haala kanaan, karaa isaan hubachuu danda’aniin isaan waliin haasa’uuf murteesse. Akkasumas, Ibroonni waaʼee Waaqa isaanii caalaatti waan barataniif wal quunnamtii kanarraa fayyadamoo taʼu turan.

Dha’ichi inni jalqabaa Hapi, waaqa Naayilii irratti kan xiyyeeffate ture (Bau. 7:17–25). Jireenyi Gibxii guutummaatti bishaan laga Naayilii irraa argamu irratti kan hundaa’e ture. Bakka bishaan jiru jireenyatu jira ture. Bishaan madda jireenyaati, kanaaf isaan waaqa isaanii Hapi kalaquudhaan akka waaqa jireenya kennutti isa waaqeffatu turan.

Dhugaadhumatti, Waaqayyo jiraataa qofatu Madda jireenyaati, bishaanii fi nyaata dabalatee Uumaa waan hundumaati (Uma. 1:1, 2, 20–22; Far. 104:27, 28; Far. 136:25; Yoh. 11:25; Yoh. 14:6). Bishaan gara dhiigaatti jijjiiruun isaa jireenyi gara du’aatti jijjiiramuu argisiisa. Hapi lubbuu kennuu fi eeguu hin dandeenye. kun kan danda’amu humna Gooftaa qofaani.

Waaqayyo sana booda Fara’ooniif carraa biraa kenne. Yeroo kana waaqni fsttee, Heqet, kallattiidhssn dura dhaabbate (Bau. 8:1– 15). Lagni Naayilii qoora jireenya kennu fattee warri Gibxii sodaatan, jibbanii fi balaalefatan oomisha. Isaan jalaa bahuu barbaadu. Yeroon sirrii dha’ichi kun itti fudhame, humni Waaqayyoo dha’icha kana duuba akka jiru argisiisa.

Dha’ichi sadaffaan ibsa gabaabaa qaba (Bau. 8:16–19). Asitti gosti ilbiisaa (Ibr. kinnim) kun ifaa miti (bookee, biimbii, silmii, injiraan?) Innis waaqa Geb, waaqa lafaa warra Gibxii irratti kan xiyyeeffate ture. Biyyoo lafaa irraa (seenaa uumamaa Macaafa Qulqulluu keessaa) Waaqayyo bookee uume, isaanis guutummaa biyyattii babal’atan. Dinqii kana dachaa gochuu waan hin dandeenyeef (jireenya uumuu kan danda’u Waaqayyo qofa), falfaltoonni (warri qorichaa/tolchaa/) “inni Kun hojii harka Waaqayyooti” (Bau. 8:19) jedhanii dubbatan. Faraʼoon garuu amma iyyuu sochoʼuu in dide.

`Mee garaan Fara’oon hammam akka jabaate yaadi. Irra deddeebiin kaka’umsa Waaqayyoo diduun caalaatti ittuu hammeesse. Waa’ee yeroo hundumaa kaka’umsa Gooftaa diduu ilaalchisee tokkoon tokkoon keenya as irraa barumsa akkamii arganna?`