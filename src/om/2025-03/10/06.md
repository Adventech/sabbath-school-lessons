---
title:  Hafuura Waaqayyootiin Guutame
date:   04/09/2025
---

Tajaajila godoo qulqulluu sanaaf qophii gochuu keessatti Waaqayyo waan hundumaa irratti Musee qajeelfama bal’inaan kenneera. Luboonni uffata lubummaa qabaachuu qabu turan, angafni lubaa garuu dirata qomaa addaa kan maqaa ijoollee Israa’el qabu uffata ture. Akkasumas gachana qomaa Uriimii fi Tumiim qabu uffachuu qaba kunis laphee isaa irratti ta’uu qaba ture (Seera Ba’uu 28). Luboonni hundinuu qulqullaa’uu qabu turan (Seera Ba’uu 29). Wantoonni biroon of eeggannoodhaan qophaa’uu qaban iddoo aarsaa ixaana, gabatee dhiqataa, dhadhaa fi ixaana turan (Seera Ba’uu 30).

`Ba’uu 31:1–18 dubbisi. Godoon qulqullaa’aa fi tajaajilli kanaan walqabatu hundi haala bareedaa fi sirrii ta’een akka qophaa’uu fi akka ijaaramuuf Waaqayyo gargaarsa addaa akkamii kenne?`

Caaffata Qulqullaa’oo keessatti namni tokko Waaqayyo nama hafuura Waaqayyootiin akka guutu yeroo jalqabaatiif dubbisa. Maal jechuudha? Godoo qulqullaaʼaa sana ogummaadhaan akka hojjetu Bezaaleeliif aangoo kennamee ture. Inni in guutame, kana jechuun ogummaa harkaa barbaachisu irratti ogummaa haaraa, hubannoo fi beekumsa hidhate jechuudha. Dabalataanis, Aholiiyaabii fi ogeeyyii harkaa hedduun hojii kana akka gargaaraniif Waaqayyo Hafuura wal fakkaatu kenne.

Kalqa kana hundumaa gidduutti Sanbanni Waaqayyoo Gooftaan kan isaan qulqulleessuu taúu isaatiif akka mallattoo Waaqayyoo fi saba isaa gidduutti dhiyaata. Kana jechuun abboommii afraffaa kabajuun qulqullaa’uu wajjin kan walqabatu ta’uu isaati. Booda Hisqi’eel akkas jedhe: “Ani Waaqayyo isa isaan qulqulleessu akkan ta'e akka beekaniif, anaa fi isaan gidduuttis milikkita akka ta'uuf Sanbata koo isaaniif nan kenne” (His. 20:12).

Sanbanni Gooftaan Uumaa (Uma. 2:2, 3), Furii fi Waaqa keenya (Kees. 5:15; Maarqos 2:27, 28) taúu qofa utuu hin taane Qulqulluu ta’uu isaa nu yaadachiisa. Inni argama isaatiin namoota jijjiira; karaa Hafuuraa fi Dubbii Isaatii guddachuudhaan amala jaalalaa, gara laafina, dhiifama gochuu fi ofittummaa hin qabne calaqqisiisu.

Kennaan guddaan Waaqayyo Museetti kenne abboommii Kurnan (Bau. 31:18) ture. Waaqayyo ofii isaatii gabatee dhagaa lamatti abboommii kurnan barreessee kenne (Bau. 31:18, Kes. 9:9– 11). Gabateen kun kutaa qulqulluu qulqulootaa fi saanduqa kakuu isa teessoo araaraa jala ture keessa kaa’amuu qaba (Ba’u. 25:21).

`Gaaleen “teessoo araaraa” jedhu jecha Ibirootaa tokko irraa kan dhufe yeroo ta’u, hundeen hiika isaatii “araarsuu” jechuudha. Maarree, “teessoon araaraa” kun maaliifi seera Waaqayyoo irra kaa’ama? Dhugaa kana keessatti abdii akkamii arguu qabna?`