---
title:  Macaafaa fi Dhiiga
date:   31/08/2025
---

`Ba’uu 24:1–8 dubbisi. Dubbisi sagalee Waaqayyoo fi dhiiga facaasuun kakuu Waaqayyoo fi saba isaa gidduu jiru raggaasisuu keessatti gahee akkamii qaba?`

Waaqni Macaafa Qulqulluu inni jiraataan Waaqa hariiroo ti. Gooftaa keenyaaf elementiin barbaachisaan wantoota ykn ajandaa utuu hin taane nama. Kanaaf, Waaqayyo namootaaf xiyyeeffannaa guddaa kenna, kaayyoon hojii isaa inni jalqabaa namoota wajjin walitti dhufeenya dhuunfaa uumuudha. Hundaafuu, Waaqayyo inni “jaalala ta’e” Waaqa hariiroof dhimmu ta’uu qaba, sababiin isaas jaalalli akkamitti hariiroo malee jiraachuu danda’a?

Yesus akkas jedhe: “Ani yommuun lafa irraa ol kaafamu, nama hundumaa ofitti nan harkisa jedhe” (Yohaannis 12:32). Waaqayyo amala naamusaa keenya, doktiriinnii sirrii, ykn walitti qabama gocha sirrii ta’e qofaatti utuu taane, hundumaa caalaa, hariiroo walitti dhiyeenyaa dhuunfaatti gammada. Dhaabbileen uumamaa lamaan (Uumama 1–2) waa’ee hariiroo ti: inni jalqabaa waa’ee hariiroo dhaabbataa (vertical) Waaqayyoo wajjin (Sanbata) fi inni lammaffaan waa’ee hariiroo dalgee (horizontal) namoota gidduu jiruuti (gaa’ela).

Siinaatti Kakuu raggaasisuun hariiroo addaa Waaqayyo saba isaa wajjin qabaachuu barbaade cimsuuf ture. Sirna kana irratti sabni yeroo lama waan inni barbaadu hundumaan Waaqayyoof in abboomamna jedhanii iyyan. “Wanta Gooftaan dubbate hundumaa in goona” jedhanii dubbatan. Isaan kana jechuu barbaadan, garuu caba, dadhabina, humna dhabuu isaanii hin beekan turan. Macaafa kakuu irratti dhiigni facaafamuun Israa’el qajeelfama Waaqayyoo hordofuu kan danda’e ayyaana Kiristoosiin qofaan akka ta’e agarsiisa.

Uumamni namummaa keenya dadhabaa, kufaa fi cubbammaa akka ta’e fudhachuu hin barbaannu. Nuyi uumamaan gara haminaatti luucofna. Gaarii hojjechuu akka dandeenyuuf mataa keenyaan alatti gargaarsa qabaachuu qabna. Gargaarsi humna ayyaana Waaqayyoo irraa, sagalee isaa irraa, akkasumas hafuura qulqulluu irraa qofa dhufa. Kun hundi harka keenya keessa jiraatullee, hamminni ammallee akka salphaatti nutti dhufa mitiiree?

akkuma har’a nuuf barbaachisaa ta’e, Siinaatti namoonni yeroo sanaa walitti dhufeenyi dhuunfaa Waaqayyoo wajjin qabaachuun barbaachisaa kan inni ta’eef kanaafi.

`“Waan Waaqayyo dubbate hundumaa in goona" (Bau. 24:3). Yeroo meeqa akkas jette, garuu kufaatii qofa ta’e? Furmaanni isaa tokkichi maali?`