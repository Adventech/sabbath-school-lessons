---
title:  Fara'ooniif Akka Waaqayyooti
date:   17/07/2025
---

`Seera Ba’uu 6:28–7:7 dubbisi. Gooftaan mormii Musee akkamitti ilaala?`

Waaqayyo akka Yaahiwweetti Museetti of dhiheessa, kana jechuun Waaqa dhuunfaa fi dhiyeenyaa, Waaqa saba isaa fi Waaqa isaanii wajjin hariiroo kakuutti galeedha.

Waaqni dhihoo kun Musee ammas dhaqee Fara'oonitti akka dubbatu ajaja. Museen ofitti amanamummaa dhabuudhaan ammas, “Fara’oon maaliif na dhaggeeffata?” Asittis gad of qabuu Musee qofa utuu hin taane, ammas, fedhii inni hojii sana keessaa Seera Ba’uuf qabu, kan hanga ammaatti baay’ee gaarii hin deemne arguu dandeenya.

“Yeroo Waaqayyo Museen gara Fara’ooniin deebi’ee akka dhaquuf ajaje, Museen ofitti amanamummaa dhabuu argisiise. Jechi ‘aral sepatayim’ — jedhu ‘hidhii dhgna hin qabamin’ jechuudha, kun immoo Museen dandeettii dubbachuu kan hin qabne ta’uu isaa ibsuuf dhimma itti ba’ame (6:12, 30)—jechichi isa Seera Ba’uu4:10 irratti ‘dubbiitti suuta jedhaa” jedhuu wajjin wal fakkaata:— Andrews Bible Commentary: Old Testament, “Exodus” (Berrien Springs, MI: Andrews University Press, 2020), p. 205.

Waaqayyo araara isaatiin akka Aaron Musee gargaaruuf kennaafi. Museen Aaronitti ni dubbata, innis yeroo sanatti Faraʼooniitti ifatti ni dubbata; kanaaf, Museen mootii Gibxii duratti gaʼee Waaqayyoo ni taphata, Aaron immoo raajii isaa taʼa.

Seenaan kun gahee raajii tokkoof hiika gaarii kenna. Raajiin dubbi himaa Waaqayyooti; inni ykn ishiin dubbii Waaqayyoo namootatti dabarsuu fi hiikuuf afaan Isaati. Akkuma Museen Aaronitti dubbate, achiis Aaron Fara’ooniitti dubbate, Waaqayyo raajii wajjin wal qunnama, innis sana booda barsiisa Waaqayyoo namootatti labsa. Kun afaaniin, qaamaan ta’uu danda’a; ykn, akkuma baay’inaan raawwatamu, raajiin ergaa Waaqayyo biraa fudhatee ergasii barreessa.

Waaqayyos Musee wajjin wal arguu Faraʼoon irraa maal eeguu akka dandaʼu ibsa. Waldhabdeen sun cimaa fi dheeraa akka ta'e isa akeekkachiisa. Fara’oon baay’ee mata jabeessa akka ta’ee fi garaa isaa akka jabeessuu Waaqayyo feroo lammaafaa Museetti cimsee dubbate (Ba’u. 4:21, Ba’u 7:3). Bu’aan isaa garuu waan gaarii ta’een xumurame, sababiin isaas “ ‘warri Gibxii ani Waaqayyo ta’uu koo in beeku’ ” (Bau. 7:5) jedhe. Jeequmsa itti aanee dhufu gidduuttillee Waaqayyo ni ulfina.

`Museen wanta Waaqayyo isa waame hordofuu dhiisuu isaaf sababni inni dhi’eessu in dhume. Waan Waaqayyo akka goonu barbaadu beeknu keessaa ba’uu yaaluun sababoota akkamii fayyadamuu dandeenya?`