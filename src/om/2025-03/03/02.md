---
title:  Gooftaan Eenyu?
date:   13/07/2025
---

Museen ajaja Waaqayyoo hordofuudhaan adeemsa inni, Museen, “saba koo Israa'elin biyya Gibxiitii baasi!" jedhe” (Bau. 3:10) jalqabuuf gara Fara’oon dhaqe.

`Gaaffii Waaqayyoo isa “Saba koo gadhiisi” (Bau. 5:1, 2 ilaali) jedhuuf deebiin Fara’oon kenne maal ture, deebii kana keessattis hiika akkamiitu argamuu danda’a?`

“Gooftaan eenyu?” Fara’oon isa beekuuf fedhii kamiinuu hin qabaanne, qooda kanaa, akka gocha mormiitti Waaqa isa akka hin beekne amanee fudhate kana ganuutti dubbate. “Ani Gooftaa hin beeku’ jedhee, akka of jajaa dubbate.

Seenaa keessatti nama meeqatu waan kana fakkaatu dubbate? Akkam nama gaddisiisa, sababiin isaas Yesus mataan isaa “Waaqayyo isa tokkicha, isa dhugaa, Yesus Kiristosin isa ati ergites beekuun isaanii jireenya bara baraa ti” (Yohaannis 17:3) jedhee dubbate.

Gibxiin, Fara’oon isa mootii ta’e dabalatee, fakkeenya humna argamaa fi aangoo Waaqayyoo ganuuti. Dhaabbata Waaqayyoon, Dubbii isaa fi saba Isaa dura dhaabbatudha.

Fara’oon itti aansee “Israa’eliin gad hin gadhiisu” jedhee dubbachuun isaa, Waaqayyo isa jiraataa irratti caalaatti finciluu isaa mul’isa, caalaatti immoo Gibxiin fakkeenya Waaqayyoon ganuu qofa utuu hin taane sirna isa irratti lola kaasu isa taasisa.

Waggoota kumaatama booda, Warraaqsa Faransaay keessatti (Isa. 30:1–3 fi Mul. 11:8s ilaali) baay’oonni ilaalcha wal fakkaatu kana arguun isaanii nama hin dinqisiisu. Fara’oon waaqa ykn ilma waaqa akka ta’etti of yaade — kun immoo aangoo, jabinaa fi sammuu ofii isa ol’aanaa ta’etti amanuu kan argisiisudha.

“Biyyoota seenaa Macaafa Qulqulluu keessatti caqafaman hundumaa keessaa jiraachuu Waaqayyo isa jiraataa mul’inatti kan mormitee fi abboommii isaa fudhachuu kan didde Gibxiin turte. Akka mootii Gibxiin aangoo samii irratti ija jabinaan mul’inatti kan fincile mootiin kan biraan hin jiru. Yeroo karaa Musee maqaa gooftaatiin ergaan gara isaa dhaqe Fara’oon akkas jedhee oftuulummaadhaan deebise, “Waaqayyo inni ani sagalee isaa dhaga'ee namoota Israa'el gad dhiisu kun eenyu inni? Ani Waaqayyoon hin beeku, namoota Israa'elis immoo gad hin dhiisu jedhe.” Ba’uu 5:2. Kun jiraachuu Waaqayyoo ganuudha (atheism), mootummaan Gibxitti fakkeefamtes jiraachuu Waaqayyo isa jiraataa ganuudhaan hafuura amanuu diduu fi fincilaa argisiifti.” —Ellen G. White, The Great Controversy, p. 269.

`Namni tokko, Gooftaa beektaa? Jedhee yoo si gaafate deebii akkamii kennita? Yoo Eeyyee jette, Inni maal fakkaata jetta, maaliif?`