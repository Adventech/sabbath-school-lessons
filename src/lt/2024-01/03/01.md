---
title:  Viešpats karaliauja
date:   13/01/2024
---

### Šios savaitės tyrinėjimui skaitykite:
Ps 8; Ps 100; Ps 97; Ps 75; Ps 105, 7−10; Gal 3, 26–29; Ps 25, 10.

> <p>Įsimintina eilutė:</p>
> „VIEŠPATS yra Karalius; Jis apsisiautęs didybe. VIEŠPATS apsisiautęs, Jis susijuosęs jėga. Pasaulis stovi tvirtai, jis negali būti pajudintas“ (Ps 93, 1).

Psalmės nepaliaujamai palaiko tikėjimą vienvaldžiu Dievo viešpatavimu. Jis sukūrė ir palaiko visa, kas sukurta. Jis yra viso pasaulio Karalius ir valdo pasaulį teisingai bei dorai. Jo įsakymai ir įsakai yra geri bei užtikrina gyvenimą tiems, kurie jų laikosi. Viešpats yra teisingas Teisėjas, užtikrinantis, kad pasaulis išliktų gerai sutvarkytas, ir Jis tai daro apdovanodamas teisiuosius ir bausdamas nedorėlius, bet savo, o ne mūsų laiku.

Dievo Sandora su Izraeliu atlieka ypatingą vaidmenį saugant pasaulį, nes Izraelis skelbia Viešpaties išgelbėjimą. Viešpats priėmė Izraelį savo brangia nuosavybe, iš visų tautų Izraelį padarydamas savo tauta. Viešpats yra ištikimas savo Sandorai ir toliau rūpinasi savo kaimene, nepaisant jos neištikimybės ir kartais akivaizdaus maišto.

Taip vienvaldis Dievo viešpatavimas daro pasaulį įtvirtintą ir saugų. Psalmininkai nori, kad skaitantieji suprastų šią pamatinę tiesą. Laikydamiesi tokios pasaulėžiūros kaip švyturio, psalmininkai siekė klestėti ir visiškai pasišventę tarnauti Dievui.