---
title:  "„Viešpats yra Karalius“"
date:   15/01/2024
---

Glaudžiai susieta, iš tikrųjų neatsiejama, su Viešpačiu kaip Kūrėju yra tai, jog Viešpats yra Karalius. Psalmė 93, 1; 96, 10; 97, 1 ir 99, 1 iškilmingai skelbia: „VIEŠPATS yra Karalius“, ir šie žodžiai aidi visose Psalmėse.

Viešpats yra apsisiautęs garbe, didybe ir jėga (Ps 93, 1; Ps 104, 1). „Jį gaubia debesys ir tamsa“ (Ps 97, 2), bet Jis taip pat „apsigaubęs šviesa lyg drabužiu“ (Ps 104, 2). Šie palyginimai išaukština Karaliaus galią ir spindesį, ir yra kruopščiai parinkti, išreiškiant žmogui nesuvokiamą nepakartojamą Dievo didybę.

`2. Perskaitykite Psalmę 97. Kuo nusakomas Viešpaties karaliavimas? (Ps 97, 2. 10) Kas Jam pavaldu? (Ps 97, 1. 5. 9)`

Viešpaties valdymas atsispindi sukūrime (Ps 96, 5), išganyme (Ps 98, 2) ir teismo darbuose (Ps 96, 10). Viešpats įtvirtina savo karalystę visame pasaulyje (Ps 47, 7–10). Dievo karalystė yra amžina, neprilygstama savo galia ir didybe (Ps 45, 7; Ps 93, 1–2; Ps 103, 19). Viešpaties karalystė pagrįsta gailestingumu, teisingumu ir teisumu, ji teikia tvarką ir stabilumą sukurtam pasauliui (Ps 98, 3; Ps 99, 4). Dievo karalystė suvienija ir dangiškuosius, ir žemiškuosius garbintojus Dievo šlovinimui (Ps 103, 20–22; Ps 148). Daugelis psalmių numato, kad visa žmonija pripažįsta aukščiausią Dievo valdžią (Ps 96, 10; Ps 97, 1; Ps 99, 1; Ps 145, 11–13).

Tačiau ne visi žmonės ar net žemės valdovai tai daro, bent jau kol kas. Viešpaties karaliavimą nuolat niekina nedorėliai, kurie neigia Viešpatį, tyčiojasi iš Jo ir engia Jo tautą (Ps 14, 1; Ps 74, 3–22). Nors psalmininkui yra iššūkis kai kurių nedorėlių klestėjimas ir Dievo pakantumas, jis pasitiki aukščiausia Dievo valdžia ir toliau klesti, užtikrintas teisingų Dievo sprendimų (Ps 68, 22; Ps 73, 17–20). Tikėjimu Dievo tauta džiaugiasi Dievo karalystės pradėjimu per atperkančią Kristaus tarnystę ir laukia karalystės užbaigimo Kristaus antrojo atėjimo metu (Mt 12, 26–28; 1 Kor 15, 20–28).

`„VIEŠPATS myli tuos, kurie nekenčia pikto“ (Ps 97, 10). Kodėl mūsų meilė Dievui turėtų paskatinti mus neapkęsti blogio? Kaip šios dvi sąvokos susijusios?`