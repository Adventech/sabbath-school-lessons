---
title:  Viešpats mus sukūrė
date:   14/01/2024
---

`1. Perskaitykite Psalmę 8 ir Psalmę 100. Kaip šiose psalmėse nusakomas Dievas ir žmonės? Ką šios psalmės atskleidžia apie Dievo charakterį?`	

Sukūrimas atlieka lemiamą vaidmenį psalmėse, įvardijant aukščiausiąją Dievo valdžią. Dangus, kuris yra „Jo rankų darbas“, skelbia Jo šlovę ir galią (Ps 19, 2–5; Ps 97, 6). Dievo vardas yra didingas visoje žemėje (Ps 8, 2. 10). Viešpats sukūrė visa; Jis neturi pradžios (Ps 93, 2) nei pabaigos (Ps 102, 26–28). Jis yra amžinas ir pranašesnis už tautų stabus, padarytus „žmonių rankomis“ (Ps 115, 4). Stabai „turi rankas, bet negali lytėti“ (Ps 115, 7); o Viešpats: „Jo rankose žemės gelmės“; Jo rankos sukūrė sausumą (Ps 95, 4–5).

Kelios psalmės nusako Dievo galią aukščiau gamtos reiškinių, kuriuos kitos tautos laikė dieviškais (pavyzdžiui, Psalmė 29; Psalmė 93; Psalmė 104). Šios psalmės dar kartą patvirtina, kad Dievas viešpatauja visai kūrinijai ir yra Aukščiausiasis galia bei orumu. Ps 100, 3 atkreipia dėmesį į vieną subtilią stabmeldystės formą – pasitikėjimą savimi, pabrėždama, kad Dievas „mus sukūrė“, o ne mes patys.

Kūrinija taip pat liudija Dievo meilę. Visa, kas gyva, sukurta Dievo ir Jis palaiko gyvybę (Ps 95, 7; Ps 147, 4–9). Atkreipkite dėmesį, kad Dievas ne tik suteikė žmonėms būtį, bet ir padarė senovės Izraelį savo tauta ir savo kaimenės avimis (Ps 100, 3). Sąvokos „Jo tauta“ ir „Jo kaimenės avys“ atskleidžia Dievo troškimą užmegzti artimus santykius su savo tauta.

Tik Kūrėjas turi galią laiminti ir gausinti savo tautą, taigi Jis vienintelis vertas jų garbinimo ir pasitikėjimo. Daugybė psalmių ragina visa, kas gyva, visą žemę, jūrą ir visa, kas jose, džiūgauti Viešpaties akivaizdoje.

Kūrinijoje matoma Dievo šlovė, netgi puolusioje žemiškoje kūrinijoje, o psalmės sako, kad tik Dievas yra vertas garbinimo.

`„Kas tas žmogus, kad jį atmeni, kas tas mirtingasis, kad juo rūpiniesi?“ (Ps 8, 5) Kaip jūs reaguojate į Dievą kaip savo Kūrėją? Jei Dievas vadina žvaigždes vardais (Ps 147, 4), kiek daugiau, jūsų manymu, Dievui rūpite jūs?`