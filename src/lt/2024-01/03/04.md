---
title:  Dievas yra Teisėjas
date:   16/01/2024
---

`3. Perskaitykite Psalmę 75. Kodėl nedorėliui bergždžia girtis?`

Kaip Karalius, Viešpats taip pat yra Įstatymo leidėjas (Ps 99, 7) ir Teisėjas (Ps 98, 9; Ps 97, 2). Nedorėliai nuolat grasina teisėtai tvarkai, kurią Dievas sukūrė pasaulyje, bet Viešpats teis pasaulį ir padarys blogiui galą (Ps 75, 9–11; Ps 96, 13). Psalmėje 75 keliais simboliais nusakomas neišvengiamas nedorėlių sunaikinimas. Pykčio vyno taurės simbolis (Ps 75, 9) perteikia Dievo rūstybės mastą (Jer 25, 15; Apr 14, 10). Nedorėlių ragų nulaužimas simbolizuoja jų galios ir viešpatavimo pabaigą, „o teisiųjų ragai bus išaukštinti“ (Ps 75, 11). Dievas pasirenka tinkamą metą (Ps 75, 3) arba nustato laiką teismui. Šis vykdomasis teismas akivaizdžiai įvyks laikų pabaigoje (Ps 96, 13; 1 Kor 15, 23−26).

Žmonių širdžių ištyrimas yra Dievo teismo dalis. Perskaitykite Ps 14, 2. Tai primena Pr 6, 5. 8. Abu tekstai rodo, kad prieš Dievui nuteisiant pasaulį, Jis ištiria žmonių gyvenimą ir ieško, kuriuos gali išgelbėti. Šis teismas kartais vadinamas tiriamuoju, kai Dievas gina teisiuosius ir nusprendžia nedorėlių likimą.

Kaip tai vyksta?

Pirma, Dievas išgelbsti savo tautą iš nedorėlių rankų (Ps 97, 10; Ps 146, 9), o nuolankiuosius vainikuoja išganymu (Ps 149, 4). Antra, neatgailaujantys nedorėliai sunaikinami amžiams (Ps 97, 3). Kai kurios psalmės poetiškai nusako žmogaus ginklų bejėgiškumą prieš dangišką Teisėją (Ps 76, 4–7). Viešpats taip pat yra atlaidus Dievas, nors ir baudžia žmones už nusižengimus (Ps 99, 8). Dievo tauta, ne tik nedorėliai, duos apyskaitą Dievui (Ps 50, 4; Ps 135, 14).

Psalmės perteikia tą pačią mintį, kuri išreiškiama ir kitose Rašto eilutėse, kad Dievo teismas prasideda nuo Dievo tautos ir apima visą žemę (Įst 32,36; 1 Pt 4, 17). Psalmininkas šaukiasi Dievo, kad jį teistų, bet pasikliauja Dievo teisumu, kad jį apgintų (Ps 7, 9–12; Ps 139, 23–24).

`Psalmės ragina mus džiaugtis laukiant Dievo teismo (Ps 67, 5; Ps 96, 10–13; Ps 98, 4–9). Kuo Dievo teismas yra gera žinia tiems, kurie nuplauti Kristaus krauju?`