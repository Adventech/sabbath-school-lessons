---
title:  "Kur yra Dievas?"
date:   30/01/2024
---

`3. Perskaitykite Ps 42, 2–4; Ps 63, 2; Ps 69, 2–4 ir Ps 102, 2–8. Kas sukelia didelį skausmą psalmininkui?`	

Psalmininką vargina ne tik asmeninės ir bendruomeninės kančios, bet ir, jei ne daugiau, tai, kad Dievas, rodos, nekreipia dėmesio į savo tarnų sunkumus. Dievo paieškos prilygsta stipriam troškuliui dykumoje (Ps 42, 2–4; Ps 63, 2) ir mirtinai kančiai (Ps 102, 2–4). Psalmininkas jaučiasi tolimas Dievui ir lygina save su vienišais paukščiais. „Esu lyg paukštis tyruose, lyg pelėda apleistuose griuvėsiuose. Guliu nemiegodamas ir skundžiuosi lyg vienišas paukštis ant stogo“ (Ps 102, 7–8).

Tyrų paminėjimas išryškina atskirties nuo Dievo jausmą. „Vienišas paukštis ant stogo“ yra ne savo lizde, savo poilsio vietoje. Psalmininkas šaukiasi Dievo „iš gelmių“, tarsi būtų apsemtas galingų vandenų ir grimztų į „dumbliną gelmę“ (Ps 69, 2–4; Ps 130, 1). Šiais vaizdiniais nusakomos slegiančios aplinkybės, iš kurių neišsigelbėsi, nebent įsikištų Dievas.

`4. Perskaitykite Ps 10, 12; Ps 22, 2; Ps 27, 9 ir Ps 39, 13. Kaip psalmininkas reaguoja į tai, tarsi Dievo nebūtų?`	

Nuostabu, kad psalmininkai nusprendžia netylėti, kada, rodos, Dievas tyli. Psalmininkai nepajudinamai tiki malda, nes malda kreipiamasi į gyvąjį ir maloningą Dievą. Dievas vis dar yra, net kai Jo, regis, nėra. Jis vis dar yra tas pats Dievas, kuris išklausė juos praeityje, todėl jie yra įsitikinę, kad Jis girdi juos dabar.

Menama Dievo tyla verčia psalmininkus ištirti save ir ieškoti Dievo, bet su išpažintimi ir nuolankiai meldžiantis. Jie žino, kad Dievas netylės amžinai. Psalmės moko, kad bendravimas su Dievu turi tęstis, nepaisant gyvenimo aplinkybių.

`Ko galime pasimokyti iš psalmininko atsakymų, kada atrodo, kad Dievo nėra? Kaip reaguojate į tuos atvejus, kai Dievas, atrodo, tyli? Kas palaiko jūsų tikėjimą?`