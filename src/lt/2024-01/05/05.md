---
title:  "Ar Jo pažadas nuvylė?"
date:   31/01/2024
---

`5. Perskaitykite Psalmę 77. Ką išgyvena autorius?`

Psalmė 77 prasideda pagalbos prašymu, dejone ir skausmingos praeities prisiminimu (Ps 77, 2–7). Psalmininkas visa nuliūdusia esybe gręžiasi į Dievą. Jis sutinka būti guodžiamas tik Dievo suteiktu palengvėjimu.

Tačiau prisimenant Dievą, stiprėja jo sielvartas. „Prisimenu Dievą ir vaitoju“ (Ps 77, 4). Hebrajiškai hamah, „vaitoju“, dažnai nusako šėlstančių vandenų ošimą (Ps 46, 4). Panašiai psalmininkas visa savo esybe yra itin sunerimęs.

Kaip Dievo prisiminimas gali sukelti tokią stiprią kančią? Daugybė nerimą keliančių klausimų išduoda jo sielvarto priežastį (Ps 77, 8–10): ar Dievas pasikeitė? Ar Dievas gali išsiginti savo Sandoros?

Ryškus kontrastas tarp Dievo išganymo darbų praeityje ir, rodos, Dievo nutolimo dabar, verčia psalmininką jaustis Dievo apleistu. Jei Dievas pasikeitė, tada psalmininkas neturi vilties, išvada, kurią jis stengiasi atmesti.

Tuo tarpu psalmininkas negali užmigti, nes Viešpats jam to neleidžia (Ps 77, 5). Tai primena kitas Rašto asmenybes, kurių nemiga Dievas apvaizdžiai naudojosi savo tikslams įgyvendinti (Pr 41, 1–8; Est 6, 1; Dan 2, 1–3). Ilga bemiegė naktis verčia psalmininką mąstyti apie Viešpaties išganymo darbus praeityje, bet su nauju ryžtu (Ps 77, 6. 11).

Patikinimas, kurio psalmininkas sulaukia iš Dievo, susideda ne iš jo asmeninių aplinkybių paaiškinimo, o veikiau Dievo ištikimybės ir patikimumo patvirtinimo (kaip Jobo atveju). Psalmininkas raginamas laukti Viešpaties su tikėjimu, žinant, kad Jis yra tas pats Dievas, kuris Izraelio praeityje darė stebuklus (Ps 77, 12–19). Psalmininkas taip pat suvokia, kad „Tavo pėdos buvo matomos“ (Ps 77, 20), pripažįstant Dievo vedimą, net ir tokiomis aplinkybėmis, kai Jo Artumas nėra žmogui akivaizdus. Psalmininkas pripažįsta, kad Dievas yra vienu metu ir apreikštas, ir paslėptas, todėl šlovina slėpiningus ir suverenius Viešpaties kelius.

`Pagalvokite apie praeitį, kai Viešpats darbavosi jūsų gyvenime. Kaip ši tiesa gali padėti jums įveikti tai, su kuo dabar susiduriate?`