---
title:  Prie kapo slenksčio
date:   29/01/2024
---

`2. Perskaitykite Ps 41, 2–5; Ps 88, 4–13; Ps 102, 4–6. 12. 24–25. Kokie patyrimai aprašomi šiose eilutėse? Kuo jums aktualu tai, kas čia pasakyta?`

Šios maldos išgelbėjimui iš ligų ir mirties rodo, kad Dievo vaikai nėra atsparūs šio pasaulio kančioms. Psalmės atskleidžia siaubingus psalmininko vargus. Jis bejėgis, suvytęs lyg žolė, užmirštantis valgyti, paliktas tarp mirusiųjų, kaip kape gulintys užmuštieji, šlykštus savo pažįstamiems, kenčiantis ir apimtas nevilties. Iš jo liko tik kaulai ir oda.

Daugelyje psalmių daroma prielaida, kad Viešpats leidžia patirti sunkumus dėl Izraelio nepaklusnumo. Psalmininkas pripažįsta, kad nuodėmė gali sukelti ligą; todėl jis kalba apie atleidimą, kuris ateina prieš išgydymą (Ps 41, 4–5). Tačiau kai kuriose psalmėse, pavyzdžiui, Psalmėje 88 ir Psalmėje 102 pripažįstama, kad nekaltos Dievo tautos kentėjimas yra gyvenimo faktas, kad ir kaip sunku tai suprasti.

Psalmėje 88 Dievas yra įpareigotas privesti psalmininką prie kapo slenksčio (Ps 88, 7–9). Tačiau atkreipkite dėmesį, kad net tada, kai išsakomi drąsiausi nusiskundimai, dejonė akivaizdžiai yra tikėjimo aktas, nes jei visavaldis Viešpats leidžia bėdas, Jis gali atkurti savo vaiko gerovę.

Prie kapo slenksčio psalmininkas prisimena Dievo stebuklus, gailestingumą, ištikimybę ir teisumą (Ps 88, 11–13). Nepaisant jausmo, kad yra Dievo ištiktas, psalmininkas laikosi Dievo. Nors ir kenčia, jis neišsižada Dievo meilės ir žino, kad Dievas yra vienintelis jo išgelbėjimas. Tai rodo, kad psalmininkas susipažinęs ne tik su kentėjimais, bet ir artimai žino Dievo malonę ir kad jie nebūtinai atskirti vienas nuo kito.

Trumpai tariant, ir tai, kad Dievas leidžia kentėti, Jo išgelbėjimas, yra galutinis Jo aukščiausios valdžios įrodymas. Žinojimas, kad Dievas viešpatauja, įkvepia viltį. Skaitant Psalmę 88 Kristaus kančios šviesoje, mus stebina Jo meilės gelmė, kuria Jis buvo pasiryžęs eiti per mirties vartus vardan žmonijos.

`Pagalvokite apie Jėzų ant kryžiaus ir tai, ką Jis patyrė dėl nuodėmės. Kaip ši tikrovė, kad Dievas Kristuje kentėjo labiau nei bet kuris iš mūsų, turėtų padėti mums išlaikyti tikėjimą net kentėjimų ir išmėginimų metu?`