---
title:  Piktos dienos
date:   28/01/2024
---

`1.	Perskaitykite Ps 74, 18–22 ir Ps 79, 5–13. Kas čia gresia?`

Psalmininkas siekia suvokti didžiąją kovą tarp Dievo ir blogio jėgų ir atkreipia dėmesį į beribį Dievo pakantumą, taip pat į begalinę išmintį ir galią.

Pikto klausimas Psalmėse pirmiausia yra teologinis; tai neišvengiamai susiję su klausimais apie Dievą. Taigi Jeruzalės ir šventyklos sunaikinimas iš esmės laikomas dangišku skandalu, nes taip suteikiama galimybė pagonims piktžodžiauti Dievui. Dievo paveldas (Izraelio tauta) yra Jo dieviškojo išsirinkimo ir Sandoros ženklas (Įst 4, 32–38; Įst 32, 8–9), kuris niekada nenuvils. Dievo paveldo samprata taip pat turi baigmės meto pusę, nes vieną dieną visos tautos taps Dievo paveldu ir Jam tarnaus. Nuomonė, kad tautos užpuolė Dievo paveldą, kelia grėsmę šiems dieviškiems pažadams. 

Be jokios abejonės, psalmininkas pripažįsta, kad tautos nuodėmės pakenkė Sandoros santykiams su Dievu ir atnešė visus padarinius (Ps 79, 8–9). Tautos išlikimas priklauso tik nuo maloningo Dievo įsikišimo ir Sandoros ryšio atkūrimo atperkant nuodėmes. Viešpats yra gelbstintis Dievas, perteikiant Dievo ištikimybę Jo Sandoros pažadams (Ps 79, 9).

Tačiau svarbiau už Izraelio likimo atkūrimą yra Dievo charakterio gynimas pasaulyje (Ps 79, 9). Jei tautų pikti darbai liks nenubausti, išeis, kad Dievas prarado savo galią (Ps 74, 18–23; Ps 83, 17–19; Ps 106, 47). Tik tada, kai Dievas išgelbės savo tautą, Jo vardas bus pateisintas ir aukštinamas.

Kaip ir šiandien, anuomet galiojo tas pats principas. Mūsų nuodėmės, mūsų nusižengimai, mūsų blogis gali užtraukti negarbę ne tik mums patiems, bet, dar blogiau, Dievui, kurio vardą išpažįstame. Mūsų nedori darbai gali turėti žalingų dvasinių padarinių mūsų liudijimui ir misijai. Kiek žmonių atmetė mūsų tikėjimą dėl Kristaus vardą išpažįstančiųjų darbų?

`„Dievo garbė, Kristaus garbė tobulina Jo tautos charakterį“ (E. Vait, Su meile iš Dangaus, 2011, p.624). Kaip jūs suprantate šią svarbią tiesą ir ką ji turėtų reikšti jūsų krikščioniškam gyvenimui?`