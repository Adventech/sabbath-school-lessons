---
title:  Branginu širdyje Tavo žodį
date:   18/02/2024
---

`1. Perskaitykite Ps 119, 1–16. 161–168. Kaip turėtume laikytis Dievo įsakymų ir kokių sulaukiama palaiminimų tai darant?`
														
Šventajame Rašte kasdienis gyvenimas tikint nusakomas kaip piligriminė kelionė („ėjimas“) su Dievu Jo teisumo keliu. Tikėjimas palaikomas gyvenant „pagal VIEŠPATIES Įstatymą“ (Ps 119, 1) ir „Tavo Artumo šviesoje“ (Ps 89, 16). Tai jokiu būdu nėra du skirtingi keliai. Vaikščioti Dievo Artumo šviesoje reiškia laikytis Dievo Įstatymo. Lygiai taip pat gyvenimas „pagal VIEŠPATIES Įstatymą“ apima Dievo ieškojimą visa širdimi (Ps 119, 1–2. 10).

Psalmėse „kelias be priekaišto“ yra dar vienas būdas apibūdinti teisų gyvenimą (Ps 119, 1). „Be priekaišto“ nusako Dievui priimtiną auką „be trūkumo“ (Iš 12, 5). Taip pat ir teisaus žmogaus gyvenimas, kuris yra gyva auka (Rom 12, 1), turi būti nesuteptas meilės nuodėmei. Dievui pašvęstas gyvenimas taip pat yra „kelias be priekaišto“, reiškiant, kad žmogus renkasi teisingą, Dievui patinkančią gyvenimo kryptį (Ps 101, 2. 6; taip pat žr. Ps 18, 33).

Dievo įsakymų laikymasis neturi nieko bendra su Įstatymo raidės laikymusi. Priešingai, įsakymų laikymasis susideda iš supratimo apie skirtumą tarp to, kas teisu ir neteisu, gėrio ir blogio (Ps 111, 10; taip pat žr. 1 Met 22, 12), ir apima visą asmenį, o ne tik matomus darbus. „Kelias be priekaišto“, Dievo įsakymų laikymasis ir ieškojimas Dievo visa širdimi yra neatsiejami gyvenimo nusistatymai (Ps 119, 1–2).

Dievo įsakymai yra Dievo valios pasauliui apreiškimas. Jie moko žmones, kaip tapti išmintingiems ir gyventi laisvėje bei ramybėje (Ps 119, 7–11. 133). Psalmininkas žavisi Įstatymu, nes pastarasis jį patikina dėl Dievo ištikimybės (Ps 119, 77. 174).

„Didi ramybė mylintiems Tavo Įstatymą; jiems nėra suklupimo akmens“ (Ps 119, 165). Suklupimo simbolis reiškia moralinę nesėkmę. Kaip žibintas psalmininko žingsniams (Ps 119, 105), Dievo Žodis saugo mus nuo pagundų (Ps 119, 110).

`Kaip Kristus savo gyvenime parodė Dievo Žodžio galią (Mt 4, 1–11)? Ką tai turėtų pasakyti apie galią, kylančią iš širdies, nusistačiusios paklusti Dievo Įstatymui?`