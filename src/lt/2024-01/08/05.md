---
title:  Nedoro kelio apgaulė
date:   21/02/2024
---

`4. Perskaitykite Psalmę 141. Ko psalmininkas meldžia?`
														
Psalmė 141 – malda apsaugoti nuo pagundų iš vidaus ir iš išorės. Psalmininkui ne tik gresia nedorėlių sumanymų pavojus (Ps 141, 9–10), bet ir gundymas elgtis taip, kaip nedorėliai. Pirmoji silpnoji vieta – susivaldymas kalbant, psalmininkas meldžia, kad Viešpats apsaugotų jo lūpų duris (Ps 141,3). Šis simbolis primena miesto vartus, kurie bibliniais laikais apsaugodavo miestą.

Pagunda ir tai, ar Dievo vaikas klausys teisiųjų patarimo, ar bus suviliotas nedorėlių skanėstų (Ps 141, 4–5). Psalmininkas kalba apie savo širdį, kuriai kyla didžiausia grėsmė, nes joje vyksta tikroji kova. Tik nuolatinė visiško pasitikėjimo ir pasišventimo Dievui malda gali apsaugoti Dievo vaiką nuo pagundų (Ps 141,2). 

`5. Perskaitykite Ps 1, 1 ir Ps 141, 4. Kaip čia nusakyta progresuojanti ir sumani gundymo prigimtis?`
														
Ps 141, 4 nusako progresuojančią gundymo prigimtį. Pirma, širdis linkusi į pikta. Antra, širdis kartoja piktus darbus (hebrajų kalba tai reiškia pasikartojantį elgesį). Trečia, širdis mėgaujasi nedorėlių skanėstais, t.y. priima jų piktus darbus kaip geidžiamus.

Taip pat Ps 1, 1 Dievo vaikui kyla pagunda neiti Viešpaties keliu, vaikščioti su nedorėliais, susidėti su nusidėjėliais ir galiausiai bendrauti su pašaipūnais. Nusidėjėliai, nedorėliai ir pašaipūnai – mes neturime būti kaip jie ir negalime leisti jiems atitraukti mūsų nuo Viešpaties.

Psalmėse aprašoma progresuojanti, viliojanti ir sumani gundymo prigimtis, pabrėžiant tai, kad tik visiška priklausomybė nuo Viešpaties gali užtikrinti pergalę. Psalmėse pabrėžiama žodžių, kurie tariami ir kurių klausomasi, svarba. Ir nedorėlių, ir teisiųjų galas turėtų išmokyti žmones ieškoti Dievo išminties (Ps 1, 4–6; Ps 141, 8–10). Tačiau abejose psalmėse galutinis Dievo vaikų išteisinimas bus ateityje. Tai reiškia, kad tikintieji yra pašaukti kantriai pasitikėti Dievu ir Jo laukti.