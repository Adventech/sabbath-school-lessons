---
title:  Mokyk mus skaičiuoti savo dienas
date:   19/02/2024
---

`2. Perskaitykite Ps 90; Ps 102, 12 ir Ps 103, 14–16. Kuo kebli žmogaus padėtis?`
														
Puolusi žmogaus prigimtis tėra garas amžinybės šviesoje. Tūkstantis metų Dievo akyse yra „lyg viena nakties sargyba“, kuri trukdavo tris ar keturias valandas (Ps 90, 4). Lyginant su dieviškuoju laiku, žmogaus gyvenimas prabėga (Ps 90, 10). Stipriausieji tarp žmonių prilygsta silpniausiems tarp augalų (Ps 90, 5–6; Ps 103, 15–16). Tačiau net ir tas trumpas gyvenimas kupinas triūso ir vargo (Ps 90, 10). Netgi netikintys Dievu pasauliečiai aprauda ir dejuoja dėl gyvenimo trumpumo, ypač jei jį priešpriešiname amžinybei, kuri, kaip jie žino, gali tęstis be jų. 

Psalmė 90 žmogaus keblią padėtį pateikia Dievo kaip jų Kūrėjo rūpinimosi žmonėmis kontekste. Viešpats buvo savo tautos užuovėja per visas kartas (Ps 90, 1–2). Hebrajiškas žodis ma‘on - „prieglauda“, nusako Viešpatį kaip Jo tautos prieglobstį arba pastogę (Ps 91, 9).

Dievas sulaiko savo teisų rūstavimą ir iš naujo teikia savo malonę. Psalmininkas sušunka: „Kas gali perprasti Tavo įniršio jėgą?“ (Ps 90, 11), o tai reiškia, kad niekas niekada nepatyrė viso Dievo rūstavimo prieš nuodėmę poveikio, todėl žmonės turi vilties atgailauti ir įgyti išminties doram gyvenimui. 

Išmintis Rašte nusako ne tik sumanumą, bet ir pagarbą Dievui. Išmintis, kurios mums reikia, tai – mokėti „skaičiuoti savo dienas“ (Ps 90, 12). Jei galime suskaičiuoti savo dienas, tai reiškia, kad mūsų dienos yra ribotos ir mes žinome, kad jos ribotos. Išmintingai gyventi reiškia gyventi suvokiant gyvenimo laikinumą, o tai veda į tikėjimą ir paklusnumą. Ši išmintis įgyjama tik per atgailą (Ps 90, 8. 12) ir Dievo dovanas – atleidimą, atjautą ir gailestingumą (Ps 90, 13–14).

Mūsų pagrindinė problema kyla ne iš to, kad esame sukurti kaip žmonės, bet iš nuodėmės ir to, ką nuodėmė padarė mūsų pasaulyje. Jos pražūtingi padariniai matomi visur ir kiekviename žmoguje.

Tačiau Jėzaus dėka mums buvo sukurtas kelias iš mūsų keblios padėties (Jn 1, 29; Jn 3, 14–21). Kitaip neturėtume jokios vilties. 

`Kad ir kaip greitai prabėgtų mūsų gyvenimas, kokį pažadą turime Jėzuje? (žr. Jn 3, 16.) Kokią viltį turėtume be Jo?`