---
title:  Jei tu, Viešpatie, paisysi nuodėmių
date:   13/02/2024
---

`4. Perskaitykite Psalmę 130. Kaip nusakyta nuodėmės našta ir viltis nusidėjėliams?`

Didelė psalmininko kančia yra susijusi su jo paties ir tautos nuodėmėmis (Ps 130, 3, 8). Tautos nuodėmės tokios sunkios, kad grasina amžiams atskirti žmones nuo Dievo (Ps 130, 3). Šventasis Raštas kalba apie nuodėmių įrašus, kurie saugomi Teismo dienai (Dan 7, 10; Apr 20, 12), ir apie nusidėjėlių vardų išbraukimą iš gyvenimo knygos (Iš 32, 32; Ps 69, 29; Apr 13, 8).

Taigi psalmininkas ieško Dievo atleidimo, kuris panaikins nuodėmių įrašus (Ps 51, 3. 11; Jer 31, 34; Mch 7, 19). Jis žino, kad „Dievas iš prigimties nėra piktas. Jo meilė amžina. Jo rūstybę pažadina tik žmogaus neįvertinta Jo meilė. ... Jo rūstavimo tikslas yra ne sužeisti, o greičiau išgydyti žmogų; ne sunaikinti, o išgelbėti Jo Sandoros tautą (žr. Oz 6, 1–2)“ (Hans K. LaRondelle, Deliverance in the Psalms (Berrien Springs, MI: First Impressions, 1983), 180 p.). Dievo pasirengimas atleisti nuodėmes, o ne už jas bausti, įkvepia pagarbą Dievui (Ps 130, 4; Rom 2, 4). Tikras garbinimas grindžiamas žavėjimusi mylinčiu Dievo charakteriu, o ne bausmės baime.

Dievo vaikai pašaukti laukti Viešpaties (Ps 27, 14; Ps 37, 34). Hebrajiškas qawah – „pasitikėk“, pažodžiui reiškia „tempti“ ir yra hebrajiško žodžio „viltis“ šaknis. Taigi pasitikėjimas Viešpačiu yra ne pasyvus pasidavimas apgailėtinoms aplinkybėms, o viltingas „tempimas“ arba nekantrus Viešpaties įsikišimo laukimas. Psalmininko viltis grindžiama ne jo asmeniniu optimizmu, o Dievo Žodžiu (Ps 130, 5). Viešpaties ištikimai nelaukiama veltui, nes po tamsios nakties ateina dieviškojo išvadavimo rytas.

Pažiūrėkite, kaip asmeninis psalmininko prašymas tampa visos bendruomenės prašymu (Ps 130, 7–8). Asmens gerovė neatsiejama nuo visos tautos gerovės. Taigi meldžiamasi ne tik už save, bet ir už bendruomenę. Kaip tikintieji, mes esame bendruomenės dalis, o tai, kas daro įtaką vienai bendruomenės daliai, turi įtakos visiems.

`Pagalvokite apie klausimą: „Jei Tu, VIEŠPATIE, paisysi nuodėmių, tai kas, VIEŠPATIE, išliks gyvas?“ (Ps 130, 3) Ką tai reiškia jums asmeniškai? Kur būtumėte, jei Viešpats paisytų jūsų kalčių?`