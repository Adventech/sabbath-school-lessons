---
title:  Sukurk man tyrą širdį
date:   12/02/2024
---

`2. Perskaitykite Ps 51, 3–8. Kodėl psalmininkas ieškojo Dievo gailestingumo?`
														
Karalius Dovydas išliejo savo širdį Viešpačiui, prašydamas nuodėmių atleidimo dvasiškai tamsiausiomis savo gyvenimo akimirkomis (2 Sam 12). Atleidimas yra nepaprasta Dievo malonės dovana, o rezultatas – Jo begalinis gailestingumas (Ps 51, 3). Karalius Dovydas kreipėsi į Dievą, kad Jis pasielgtų su juo ne pagal jo nuodėmę (Ps 103, 10), o pagal dieviškąjį charakterį, t. y. Jo gailestingumą, ištikimą meilę ir gerumą (Ps 51, 3; Iš 34, 6–7).

`3. Perskaitykite Ps 51, 8–21. Kaip čia nusakytas nuodėmių atleidimas? Koks yra dieviškojo atleidimo tikslas?`  
														
Dieviškasis atleidimas apima daugiau nei teisinį nekaltumo paskelbimą. Dieviškasis atleidimas lemia gilų pasikeitimą, pasiekiantį pačias giliausias žmogaus širdies dalis (Ps 51, 8; Hbr 4, 12). Toks atleidimas lemia naują kūrinį (Ps 51, 12; Jn 3, 3–8). Hebrajiškas veiksmažodis bara, išverstas „sukurk“, nusako dieviškąją kūrybinę galią (Pr 1, 1). Tik Dievas gali bara; tik Dievas gali nulemti esminius ir ilgalaikius pokyčius atgailaujančio žmogaus širdyje (2 Kor 4, 6).

Dovydas prašė apvalyti jį yzopu (Kun 14, 2–8; Ps 51, 9). Jis jautė, kad jo kaltė neleidžia jam būti Viešpaties akivaizdoje, kaip raupsuotajam uždrausta būti bendruomenėje, kol jis nešvarus (Ps 51, 13). Jis baiminosi, kad aukos negali jo visiškai atkurti, nes nebuvo aukos, kuri galėtų išpirkti jo iš iš anksto apgalvotos svetimavimo ir žmogžudystės nuodėmes (Iš 21, 14; Kun 20, 10).

Tik besąlygiška Dievo malonė galėjo priimti Dovydo susigraudinusią ir atgailaujančią širdį kaip auką ir grąžinti Dovydą darnai su Dievu (Ps 51, 18–19). Prašydamas apvalyti jį yzopu, jis norėjo grįžti į Dievo Artumą.

`Jei Dievas galėjo atleisti Dovydui svetimavimą, apgaulę ir žmogžudystę, kokia yra viltis jums?`