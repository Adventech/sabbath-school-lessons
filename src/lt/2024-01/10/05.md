---
title:  Palyginimas apie Viešpaties vynmedį
date:   06/03/2024
---

`4. Perskaitykite Psalmę 80. Kaip šioje psalmėje nusakyta Dievo tauta ir kokios didelės vilties jie prašo?`
														
Izraelis nusakytas kaip vynmedis, kurį Dievas perkėlė iš Egipto, priespaudos žemės, į pažadėtą gausybės kraštą. Vynmedžio simbolis perteikia tai, kad Dievas išsirinko Izraelį ir Jį globoja (taip pat skaitykite Pr 49, 11–12. 22; Įst 7, 7–11).

Tačiau Psalmėje 80 Dievo vynmedį ištiko Jo rūstybė (Ps 80, 13). Pranašai skelbia vynmedžio sunaikinimą kaip Dievo teismo ženklą, nes vynmedis sugedo (Iz 5, 1–7; Jer 2, 21).

Tačiau Psalmėje 80 neapmąstomos dieviškojo teismo priežastys. Atsižvelgdamas į Dievo malonės gelmes, psalmininkas yra suglumęs, kad Dievas gali itin ilgai būti nutolęs nuo savo tautos. Įtampa tarp Dievo rūstybės ir teismo, viena vertus, ir Dievo malonės bei atleidimo, kita vertus, verčia psalmininką baimintis, kad Dievo rūstybė gali nugalėti ir visiškai sunaikinti tautą (Ps 80, 16).

`5. Perskaitykite Sk 6, 22–27. Kaip šis palaiminimas naudojamas Psalmėje 80?`
														
Psalmės priegiesmis primena Aarono pažadą dėl amžino Dievo tautos laiminimo (Sk 6, 22–27) ir išryškina viltį, kad Dievo malonė nugalės tautos vargo priežastis: „O Dieve, pastatyk mus vėl ant kojų! Tešviečia mums Tavo veidas, ir mes būsime išgelbėti!“ (Ps 80, 4; taip pat žr. Ps 80, 8. 20)

Hebrajiški žodžiai „pastatyk mus vėl ant kojų“ čia kyla iš bendro žodžio, reiškiančio „sugrįžimą“, ir jis nuolat vartojamas Rašte, kai Dievas ragina savo nuklydusią tautą grįžti pas Jį. Jis glaudžiai susijęs su atgailos, nusigręžimo nuo nuodėmės ir sugrįžimo pas Dievą idėja. „Aš duosiu jiems širdį, kad pripažintų, jog Aš esu VIEŠPATS. Jie bus Mano tauta, o Aš būsiu jų Dievas, nes jie visa širdimi sugrįš pas Mane“ (Jer 24, 7).

`Kaip jūs patys patyrėte atgailą kaip grįžimą pas Dievą?`