---
title:  Viešpaties aukščiausiojo valdžia istorijoje
date:   07/03/2024
---

`6. Perskaitykite Psalmę 135. Kokie istoriniai įvykiai pabrėžiami šioje psalmėje? Ko iš jų pasimoko psalmininkas?`

Psalmė 135 ragina Dievo tautą šlovinti Viešpatį už Jo gerumą ir ištikimybę, apreikštą kūrinijoje (Ps 135, 6–7), ir Izraelio išganymo istorijoje Išėjimo metu (Ps 135, 8–9), ir užkariaujant pažadėtą kraštą (Ps 135, 10–12). 

Viešpats parodė savo malonę, išsirinkdamas Izraelio tautą savo brangiu turtu (Ps 135, 4). Žodžiai „brangų turtą“ perteikia išskirtinius Sandoros santykius tarp Viešpaties ir Jo tautos (Įst 7, 6–11; 1 Pt 2, 9–10). Izraelio išrinkimas buvo pagrįstas Viešpaties aukščiausia valia, todėl Izraelis neturi pagrindo jaustis pranašesnis už kitas tautas. Ps 135, 6–7 moko, kad Viešpaties aukščiausi tikslai pasauliui prasidėjo ne Izraeliu, o kūrimu. Todėl Izraelis turėtų nuolankiai atlikti jam paskirtą vaidmenį įgyvendinant Dievo išganymo tikslus dėl viso pasaulio. 

Didžiųjų Dievo darbų Jo tautos labui vardinimas (Ps 135, 8–13) baigiasi pažadu, kad Dievas „gina“ savo tautą ir jos gailisi (Ps 135, 14). Teismas čia reiškia, kad Dievas išteisins engiamuosius ir skurstančiuosius (Ps 9, 5; Ps 7, 9; Ps 54, 3; Dan 7, 22). Pažadėta, kad Viešpats palaikys savo tautos bylą ir gins juos (Įst 32, 36). Taigi Psalme 135 siekiama įkvėpti Dievo tautą pasitikėti Viešpačiu ir likti ištikimiems Sandorai su Juo.

Viešpaties ištikimybė savo tautai verčia psalmininką patvirtinti stabų tuštybę ir nepakartojamą Viešpaties aukščiausią valdžią pasaulyje (Ps 135, 15–18). Pasitikėjimas stabais padaro jų garbintojus beviltiškus ir bejėgius, kaip ir jų stabus (Ps 135, 18). Ši psalmė parodo, kad Dievas turi būti šlovinamas kaip savo tautos Kūrėjas ir Gelbėtojas. Tai nuostabiai perteikta dvejuose viena kitą papildančiuose ketvirtojo iš Dešimties įsakymų variantuose (Iš 20, 8–11; Įst 5, 12–15). Kadangi Dievo galia kūrinijoje ir istorijoje yra neprilygstama pasaulyje, Dievo tauta visada turėtų pasikliauti Juo ir garbinti tik Jį. Kaip mūsų Kūrėjas ir Atpirkėjas, tik Jis turi būti garbinamas, o bet ko kito garbinimas yra stabmeldystė.

`Kaip galime užtikrinti, kad mūsų gyvenime nebūtų stabų? Kodėl stabmeldystė gali pasireikšti lengviau, nei mes suvokiame?`