---
title:  Laukimas Dievo sabatos poilsyje
date:   27/03/2024
---

`4. Perskaitykite Psalmę 92. Kokios dvi sabatos dienos pusės pabrėžiamos šioje sabatos dienai skirtoje giesmėje?`
														
Dievo šlovinimas už didžius Jo rankų darbus (Ps 92, 5–6) ir Edeną primenantį teisiųjų aprašymą (Ps 92, 13–15) aiškiai nurodo į pasaulio sukūrimą – pirmąją temą, kurią sabata mini. Ši psalmė taip pat išaukština Viešpatį už Jo pergalę priešų atžvilgiu kaip teisumo Dievo (Ps 92, 8–16) ir taip sustiprina antrąją sabatos temą – atpirkimą nuo pikto (Įst 5, 12–15). Taigi Psalmė 92 šlovina Dievą už pasaulio sukūrimą praeityje ir dabartinio pasaulio palaikymą, ir nurodo į paskutiniųjų laikų viltį, į amžinąją dieviškąją ramybę ir tvarką.

Žmonės gali mėgautis sabatos poilsiu, nes Dievas yra „Aukščiausiasis“ (Ps 92, 2); Jo pranašesnė padėtis aukščiausiose vietose suteikia Jam neprilygstamą pranašumą priešų atžvilgiu.

Vis dėlto, nors Jis yra Aukščiausiasis, Viešpats pasiruošęs nužengti, kad išgelbėtų tuos, kurie Jo šaukiasi. Viešpaties kūrimo darbas ir ypač kūrinijos atpirkimas turėtų įkvėpti žmones garbinti Dievą ir Jį mylėti. Juk gyventi puolusioje kūrinijoje, be atpirkimo vilties, ne itin džiugina. Mes mylime, kenčiame, mirštame ir tai darome be jokios vilties. Todėl šloviname Viešpatį ne tik kaip savo Kūrėją, bet ir kaip Atpirkėją.

Psalmininkas perteikia atnaujintą pasišventimą tarnauti Dievui (Ps 92, 11). Palaiminimas yra skirtas pašventinti išrinktuosius žmones, pavyzdžiui, kunigus ir karalius (Iš 40, 15; 1 Sam 10, 1). Tačiau psalmininkas, apibūdindamas savo palaiminimą, pasirinko neįprastą hebrajišką žodį balal, kuriuo paprastai nenusakomas Dievo tarnų patepimas, bet aliejaus „maišymas“ su kitomis atnašos dalimis (Iš 29, 2; Kun 2, 4–5). Išskirtinio žodžio balal vartojimas reiškia, kad psalmininkas nori prisistatyti kaip gyva auka Viešpačiui ir visą save pašvęsti Dievui (Rom 12, 1).

Nestebina, kad psalmėje, skirtoje sabatai, yra minčių apie pašventinimą, nes sabata yra ženklas, kad Viešpats pašventina savo tautą (Iš 31, 13). Libano palmių ir kedrų simboliais nusakoma Dievo tauta, auganti tikėjimu, meile ir branginanti nuostabius Dievo tikslus. Sabata yra amžinos Viešpaties Sandoros su savo tauta ženklas (Ez 20, 20). Taigi sabatos poilsis yra esminis Dievo tautai, nes jis įgalina pasikliauti, kad Viešpats įvykdys visus Jo Sandoros pažadus (Hbr 4, 1–10).

`Dar kartą perskaitykite Psalmę 92. Kokia didi viltis mums čia suteikiama ir kaip mes net dabar galime pasiguosti tuo, ką ji sako?`