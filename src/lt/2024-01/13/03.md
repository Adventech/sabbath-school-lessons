---
title:  Vaiko ant motinos kelių ramybė
date:   25/03/2024
---

`2. Perskaitykite Psalmę 131. Ko ši psalmė mus moko apie mūsų santykius su Dievu?`
														
Dievo tauta gyvena tikinčiuosius engiančiame pasaulyje, kupiname pagundų ir sunkumų beveik kiekvienam. Atnaujintas patikinimas, kad psalmininkas yra Dievo vaikas, kurio gyvybė priklauso nuo Dievo, guodžia jį ir verčia išpažinti, kad jo puikybė yra bevertė. Puikybės apgaulė ta, kad dėl jos išpuikėliai dėmesį sutelkia į save ir nebesugeba pažvelgti į save iš šalies. Taip išpuikėliai apanka aukštesnei Dievo tikrovei.

Priešingai, teisieji kelia akis į Dievą (Ps 123, 1, 2). Dievo didybės pripažinimas daro juos nuolankius ir laisvus nuo savęs paieškų bei tuščių siekių. Psalmininkas pripažįsta, kad nesiekia „didelių dalykų“ ir „to, kas prašoka“ jo jėgas (Ps 131, 1). Šiais posakiais nusakomi Dievo darbai pasaulyje, kurie žmogui nesuvokiami. Šiuolaikinis mokslas mums parodė, kad net „paprasčiausi“ dalykai gali būti neįtikėtinai sudėtingi ir toli gražu mums nesuprantami, bent jau kol kas. Tiesą sakant, didžiulė ironija: kuo daugiau sužinome apie fizinį pasaulį, tuo daugiau mums atsiranda paslapčių.

Tuo tarpu Ps 131, 2 metafora „kaip vaikas ramus ant motinos kelių“ galingai nusako tą, kuris randa ramybę Dievo glėbyje. Tai rodo meilės santykius, kuriuos vaikas palaiko su mama įvairiais vaiko gyvenimo etapais.

Atpratindamas mus nuo nereikšmingų ambicijų ir puikybės, Dievas mus supažindina su kietu maistu, t.y. „vykdyti valią To, kuris Mane siuntė, ir baigti Jo darbą“ (Jn 4, 34; Hbr 5, 12–14). Vaikiškas pasitikėjimas, aprašytas Psalmėje 131, yra brandus tikėjimas, išmėgintas gyvenimo sunkumų, kada suvokiama, kad Dievas ištikimai vykdo savo Žodį.

Psalmininkas dėmesį pabaigoje skiria Dievo tautos gerovei. Galiausiai esame pašaukti panaudoti asmeninį patyrimą su Dievu, kad sustiprintume Jo Bažnyčią. Tai reiškia, kad iš to, ką mes asmeniškai sužinojome apie Dievo ištikimybę ir gerumą, galime pasidalyti su kitais, kuriems dėl tam tikrų priežasčių vis dar sunku tikėti. Apie Kristų galime liudyti net pačioje Bažnyčioje, kur daugelis turi Jį pažinti patys.

`„Iš tiesų sakau jums: jeigu neatsiversite ir nepasidarysite kaip vaikai, neįeisite į dangaus karalystę“ (Mt 18, 3). Ką Jėzus čia mums sako? Ką reiškia ši mintis?`