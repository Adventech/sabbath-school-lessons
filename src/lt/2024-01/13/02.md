---
title:  Kvietimas laukti
date:   24/03/2024
---

`1. Perskaitykite Ps 27, 14; Ps 37, 7. 9. 34; Ps 39, 8; Ps 40, 2; Ps 69, 7; Gal 5, 5 ir Rom 8, 18–25. Ką šie tekstai ragina Dievo tautą daryti?`
														
Galbūt vienas didžiausių stresų gyvenime yra laukimas. Nesvarbu, kas mes esame, kur gyvename, kokios yra mūsų gyvenimo aplinkybės, mes visi kartais turime laukti. Pradedant laukimu eilėje parduotuvėje iki laukimo, kol išgirsime medicininę prognozę, mes laukiame – o tai mums ne visada patinka, ar ne? 

O kaip tada laukti Dievo? Viešpaties laukimo sąvoka aptinkama ne tik psalmėse, bet visame Rašte. Esminis žodis tokiomis aplinkybėmis – ištvermė. Pastaroji yra mūsų aukščiausias pasišventimas atsisakant pasiduoti nusivylimo baimei, neva Dievas kažkodėl dėl mūsų kažko nepadarys. Dievui pasišventęs vaikas laukia užtikrintai žinodamas, kad Dievas yra ištikimas, o tie, kurie Jo laukia, gali pasikliauti, kad jei pavesime savo aplinkybes Jam, galime būti tikri, kad Jis viską išspręs mūsų naudai, net jei tuo metu mes nebūtinai tą įžvelgiame.

Laukti Viešpaties tai daugiau nei tiesiog laukimas. Tai gilus Dievo ilgesys, lyginamas su stipriu troškuliu dykumoje (Ps 63, 2). Psalmininkas laukia daugybės Dievo palaiminimų, tačiau jo troškimas būti artimam savo Dievui pranoksta bet kokį kitą troškimą ir poreikį gyvenime.

Skaitant Pauliaus laiške, šioje nuostabioje Laiško romiečiams ištraukoje Dievas ir visa kūrinija laukia pasaulio atsinaujinimo ir palaimingo Dievo bei Jo tautos susitikimo paskutiniaisiais laikais. Jis rašė: „Kūrinija su ilgesiu laukia, kada bus apreikšti Dievo vaikai“ (Rom 8, 19). Koks nuostabus pažadas! 

Tačiau, kol laukiame galutinio išganymo ir susitikimo su Dievu, net kai „visa kūrinija iki šiol tebedūsauja ir tebesikankina“ (Rom 8, 22), Viešpats per Šventąją Dvasią ir dabar pasilieka su savo tauta. 

Tuo tarpu mes esame pašaukti liudyti (Apd 1, 4–8) išganymo planą, kurio kulminacija bus nauja kūrinija. Pastaroji galiausiai yra tai, ko mes laukiame, galutinis mūsų, krikščionių adventistų, vilčių išsipildymas, kuris akivaizdus mūsų pavadinime – adventistai, perteikiant mūsų vilties laukimo idėją. Laukiame, bet žinome, kad tai darome ne veltui. Kristaus mirtis ir prisikėlimas pirmojo atėjimo metu yra mums Jo antrojo atėjimo garantas.

`Ko dabar laukiate iš Dievo? Kaip išmokti laukti su tikėjimu ir pasikliovimu, ypač kai tai, ko meldžiame, dar nesuteikta?`