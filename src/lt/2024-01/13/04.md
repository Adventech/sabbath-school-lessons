---
title:  Derliaus pėdais nešinas
date:   26/03/2024
---

`3. Perskaitykite Psalmę 126. Kas suteikia stiprybės ir vilties Dievo tautai? Kas čia, šiame kontekste, sakoma, ką šiandien galime pritaikyti savo gyvenimui?`
														
Stebuklingi Viešpaties išvadavimai praeityje yra neišsenkantis įkvėpimo šaltinis Dievo tautai ir jos vilties šaltinis ateičiai. Išvadavimas praeityje buvo toks didis, kad jį būtų galima apibūdinti kaip svajonių išsipildymą (Iz 29, 7–8). Atkreipkite dėmesį, kad karta, kuri Psalmėje 126 šlovina Viešpatį už tai, kad Jis išvadavo savo tautą iš nelaisvės (Ps 126, 1), šiuo metu yra nelaisvėje (Ps 126, 4).

Praeities džiaugsmas ir palengvėjimas patiriami per giesmes ir pritaikomi esamam patyrimui. Naujos kartos palaiko Rašto istoriją gyvą, nes save laiko dalimi tų, kurie įvykius matė asmeniškai. Taigi gyvas tikėjimas brangina didžius Dievo darbus dėl savo tautos praeityje kaip tai, ką Viešpats padarė dėl mūsų, o ne tai, ką Viešpats padarė tik dėl jų (praėjusioms tikinčiųjų kartoms).

Tiesą sakant, praeities atminimas atgaivina viltį dėl dabarties. Negebo sausvagių simbolis (Ps 126, 4) yra galinga Dievo staigaus ir galingo veikimo savo tautos labui metafora. Pačiuose Judo pietuose buvo sausa dykumos vietovė. Upeliai susiformuodavo staiga ir prisipildydavo sraunaus vandens po gausaus lietaus liūčių sezono metu. Ankstyvieji ir vėlyvieji lietūs turėjo lemiamą reikšmę geriems žemės ūkio metams (Įst 11, 14; Įst 28, 12). Panašiai sėjimo ašarojant, bet pjovimo džiūgaujant simbolis (Ps 126, 5–6) yra galingas dieviškojo vedimo pažadas iš sunkios dabarties į laimingą ateitį.

Derliaus nuėmimo laikotarpio pabaiga buvo metas, kai senovės hebrajų piligrimai atnešdavo sezono pirmienų į Dievo Šventyklą Jeruzalėje (Iš 34, 22. 26). Derliaus motyvas to meto žmonėms suteikė stiprią dvasinę pamoką. Kaip sunkus darbas sėjant ir prižiūrint laukus, sodus ir vynuogynus apdovanojamas gausiu derliumi ir džiaugsmu, taip ir dabartinius Dievo tautos išmėginimus vainikuos išganymo džiaugsmas paskutiniaisiais laikais. Didžiojo derliaus simbolis rodo, kad Dievas atkurs savo karalystę žemėje Kristaus antrojo atėjimo metu (Am 9, 13–15; Mt 9, 37). Tačiau ir čia iškyla laukimo tema. Kaip ir derliaus nuėmimo atveju, turime palaukti, kol pamatysime savo darbo vaisius ir rezultatus.  
 
`Prisiminkite, kai aiškiai ir neabejotinai matėte, kaip Viešpats veikia jūsų ar kitų gyvenime. Kaip toks patyrimas teikia vilties dėl to, ką dabar išgyvenate?`