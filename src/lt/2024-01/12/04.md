---
title:  "Viešpatie, kas gali svečiuotis Tavo palapinėje?"
date:   19/03/2024
---

`5. Perskaitykite Psalmę 15. Kokie žmonės verti šlovinti Dievą Jo akivaizdoje?`
														
Atsakymas, pateiktas šioje psalmėje, yra Dievo Įstatyme ir Pranašų raštuose jau pateiktų reikalavimų santrauka – tų, kurių darbai („daro, kas teisu“) ir charakteris („grynos širdies“) (žr. Įst 6, 5; Mch 6, 6–8) atspindi Dievą. Šventykla buvo šventa vieta, joje viskas, įskaitant kunigus, buvo pašventinta. Taigi šventumas yra privalomas reikalavimas norint artintis prie Dievo. Izraelio šventumas turėjo būti visapusiškas, jungiantis šlovinimą su etiškumu ir vykdomas visose gyvenimo srityse. Įstatymas buvo duotas Dievo tautai, kad jie galėtų išnaudoti didžiausią savo potencialą, t.y. gyventi kaip karališkoji kunigystė. Karališkoji kunigystė apima šventą gyvenimą Dievo akivaizdoje ir Sandoros palaiminimų nešimą kitoms tautoms.

`6. Perskaitykite Ps 24, 3–6 ir Ps 101, 1–3. Ką reiškia būti šventam?` 
														
Tyra širdis yra tobuliausia garbintojo savybė Dievo akivaizdoje. Hebrajų kalbos žodis tamsim – „tyra“, perteikia „užbaigtumą“ ir „visapusiškumą“. Tobulas vynmedis yra „sveikas“, nepažeistas (Ez 15, 5). Gyvuliai, atnašauti kaip aukos, turėjo būti tamim arba be „trūkumų“ (Kun 22, 21–24). Tobuluose žodžiuose nėra melo (Job 36, 4). Taigi tobula širdis yra „tyra širdis“ (Ps 24, 4) arba gryna širdis (Ps 15, 2). Ji ieško Dievo (Ps 24, 6) ir atkuriama Dievo atleidimu (Ps 51, 3–11). Nepriekaištingas gyvenimas kyla iš Dievo malonės ir Jo teisumo pripažinimo. Dieviškoji malonė įkvepia ir įgalina Dievo tarnus gyventi pagarbiai bijant Viešpaties, o tai reiškia gyventi nevaržomoje bendrystėje su Dievu ir paklusti Jo Žodžiui. Pašvęstu ir pamaldžiu gyvenimu liudijamas ir šlovinamas Dievas, o ne pats asmuo. Atkreipkite dėmesį, kad dauguma reikalavimų Psalmėje 15 pateikiami neigiama forma (Ps 15, 3–5). Kalbama ne apie Dievo palankumo pelnymą, o apie vengimą darbų, kurie mus atskirtų nuo Dievo.

`Kaip galime sąmoningai apsispręsti vengti darbų, kurie mus atitolina nuo Dievo? Kokie tai darbai ir kaip galime jų išvengti?`