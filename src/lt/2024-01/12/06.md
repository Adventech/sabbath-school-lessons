---
title:  Kai Dievo nedžiugina aukos
date:   21/03/2024
---

`8. Perskaitykite Ps 40, 7–9; Ps 50, 7–23 ir Ps 51, 17–21. Koks svarbus klausimas pateikiamas šiose eilutėse? Kodėl Dievo nedžiugino aukos, kurias Jis nurodė atnašauti savo Žodyje (Iš 20, 24)?`

Kaip ir pranašai, psalmininkai smerkia įvairų netinkamą garbinimą. Esmė šiose eilutėse yra ne Viešpaties pasibjaurėjimas Izraelio aukomis ir šventėmis, o tokio pasibjaurėjimo priežastis – lemtingas atstumas tarp garbinimo ir dvasingumo.

Dievas priekaištauja savo tautai ne dėl jų aukų ir deginamųjų atnašų, bet dėl jų nedorybių ir neteisybės jų asmeniniame gyvenime (Ps 50, 8. 17–21). Psalmės kalba ne prieš auką ir garbinimą, bet prieš tuščią auką ir tuščią garbinimą, parodytą šių garbintojų neteisumu.

Iširus vienybei tarp garbinimo išraiškos ir deramos vidinės garbinimo paskatos, apeigos dažniausiai tampa svarbios pačios savaime, vietoje tikro artinimosi prie Dievo patyrimo. Tai reiškia, kad garbinimo formos tampa savitikslės, užuot tikslu buvus Dievui, kurį minėtos apeigos turėtų parodyti ir atskleisti.

`9. Perskaitykite Jn 4, 23–24. Kokią mintį Jėzus čia pateikia, kas tiksliai atitinka tai, dėl ko šiandien įspėja psalmės?`
					 								
Vien aukų neužtenka. Kuo naudingos šios aukos, jei jas atnašaujančiųjų širdis nebuvo kupina atgailos, tikėjimo ir sielvarto dėl nuodėmės? Tik lydimos atgailos ir nuoširdžios padėkos jaučių aukos galėjo patikti Dievui kaip bendravimo auka (Ps 51, 21, taip pat žr. Ps 50, 14). Jėzus, cituodamas Izaiją, tai išreiškė taip: „Ši tauta šlovina Mane lūpomis, bet jos širdis toli nuo Manęs“ (Mt 15, 8). Psalmininkų pastebėtos problemos buvo tos pačios, su kuriomis Jėzus susidūrė, kai kurių žmonių atveju, ypač vadovų, savo žemiškosios tarnystės metu.

`Kaip galime užtikrinti, kad mes, adventistai, turėdami visą šią šviesą ir pažinimą, nepakliūtume į spąstus manydami, kad užtenka tik žinoti tiesą ir atlikti deramas apeigas?`