---
title:  Giedokite Viešpačiui naują giesmę
date:   18/03/2024
---

`3. Perskaitykite Ps 33, 3; Ps 40, 4; Ps 96, 1; Ps 98, 1; Ps 144, 9 ir Ps 149, 1. Kas bendra šiems tekstams?`	

Psalmės ragina žmones giedoti „naują giesmę“. Kas tai, ši nauja giesmė? Priežastis naujai giesmei – naujas Viešpaties didybės ir aukščiausios Jo valdžios pasauliui pripažinimas ir dėkingumas už Jo, kaip žemės Kūrėjo ir Teisėjo, rūpestingumą ir išgelbėjimą. Išvadavimas iš priešų ir mirties bei ypatinga Dievo malonė Izraeliui yra viena iš asmeniškesnių paskatų giedoti „naują giesmę“. Nors kitos giesmės taip pat šlovina Viešpatį už Jo meilę ir stebuklus, naujoji giesmė yra ypatinga, išreiškianti atgaivintą džiaugsmą ir pažadą dėl atnaujinto pasišventimo Dievui. Naujas dieviškojo išlaisvinimo patyrimas įkvepia tautą pripažinti Viešpatį savo Kūrėju ir Karaliumi. Dažnos temos psalmėse, kuriose minima nauja giesmė, yra pasitikėjimas Dievu, Jo nuostabių darbų šlovinimas ir išgelbėjimas iš nelaimės, be kita ko. 

`4. Perskaitykite Iz 42, 10–12; Apr 5, 9 ir Apr 14, 3. Ką iš šių Rašto tekstų galime spręsti apie „naują giesmę“?` 
														
Dievo tauta Izraelis nusakytas kaip „brangi Jam“ (Ps 148, 14), o tai reiškia, kad iš visos kūrinijos Izraelis užima ypatingiausią padėtį, todėl yra įpareigotas ir privilegijuotas šlovinti Dievą. Taigi Raštas ragina visų kartų tikinčiuosius giedoti naują giesmę, šlovinant Atpirkėją, perteikiant unikalų jų liudijimą dėl išganymo Avinėlio krauju. Nauja giesmė gali reikšti tokią giesmę, kurios niekas dar negirdėjo, giesmę, primenančią aiškų Dievo malonės patyrimą žmogaus gyvenime. Nauja giesmė taip pat gali išreikšti viltį, tokiu atveju giesmės naujumas parodomas laukiant išskirtinio, precedento neturinčio Dievo didybės patyrimo ateityje. Tikras garbinimas viršija aukas ir atnašas bei atspindi gyvą ryšį su Dievu, kuris visada yra šviežias ir dinamiškas. Tam tikra prasme galima paprasčiausiai pasakyti, kad nauja giesmė yra vis nauja mūsų meilės ir dėkingumo už tai, ką Dievas dėl mūsų padarė, išraiška net kiekvieną dieną.

`Apmąstykite Dievo palaiminimus savo gyvenime. Jei giedotumėte naują giesmę, kokia ji būtų?`