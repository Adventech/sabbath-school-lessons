---
title:  Tieskite rankas Jo šventovės link
date:   17/03/2024
---

`1. Perskaitykite Psalmę 134. Kur čia vyksta šlovinimas? Koks yra Viešpaties šlovinimo rezultatas?`
		 												
Psalmė 134 primena Aarono kunigišką palaiminimą Sk 6, 24–26 (taip pat Ps 67, 2) ir pabrėžia palaiminimą kaip pagrindinį Dievo ir Izraelio santykių principą ir rezultatą. Tauta šlovina Dievą Šventykloje, o Dievas laimina savo tautą iš Siono. Palaiminimai tenka visai gyvybei, nes Viešpats yra dangaus ir žemės Kūrėjas. Siono įvardijimas ypatingų dieviškų palaiminimų vieta pabrėžia Viešpaties Sandoros ryšį su savo tauta. Taigi laikydamasis malonės Sandoros Izraelis naudojasi privilegija šlovinti Viešpatį ir būti Jo palaimintu.

`2. Perskaitykite Ps 18, 2; Ps 36, 2; Ps 113, 1; Ps 134, 1–2; Ps 135, 1–2. Kaip čia nusakyti šlovintojai?`

Psalmėse šlovintojai dažnai nusakomi kaip Viešpaties tarnai. „Kurie tarnaujate naktį VIEŠPATIES Namuose“ (Ps 134, 1) greičiausiai reiškia levitų naktinę sargybą (1 Met 9, 23–27) arba Dievo šlovinimą dieną ir naktį (1 Met 9, 33).

Kadangi izraelitai šlovino neregimą Dievą, kuris negalėjo būti apipavidalintas jokiu atvaizdu, Šventykla atspindėjo Viešpaties šlovę ir sudarė saugią aplinką nuodėmingiems žmonėms artintis prie jų šventojo Karaliaus. Šį susitikimą inicijuoja pats Viešpats ir jį reglamentuoja Jo įstatai ir įsakai.

„Ženkite prie Jo, gyvojo akmens, tiesa, žmonių atmesto, bet Dievo išrinkto, brangaus. Ir jūs patys, kaip gyvieji akmenys, statydinkitės į dvasinius namus, kad būtumėte šventa kunigystė ir atnašautumėte dvasines aukas, priimtinas Dievui per Jėzų Kristų“ (1 Pt 2, 4–5). Čia Naujajame Testamente matome Petro žodžiais išreikštas tas pačias idėjas, pateiktas paminėtose psalmėse, kad Dievo tauta, dabar šventa kunigystė, šlovina ir dėkoja savo Viešpačiui Jėzui Kristui, savo Kūrėjui ir Atpirkėjui už visa tai, ką Jis dėl jų padarė.

`Kaip Naujojo Testamento tikintieji, mes taip pat atliekame kunigų vaidmenį, nes esame pašaukti skelbti pasauliui gerąją Evangelijos naujieną. Kokie yra veiksmingiausi būdai tai padaryti?`