---
title:  Apsakykite tautoms Jo garbę
date:   20/03/2024
---

`7. Perskaitykite Psalmę 96. Kokios garbinimo pusės minimos šioje psalmėje?`

Šlovinimas apima giedojimą Viešpačiui (Ps 96, 1–2), Jo vardo garbinimą (Ps 96, 2), Jo gerumo ir garbės apsakymą (Ps 96, 3–4) ir atnašų nešimą į Jo Šventyklą (Ps 96, 8). Be šių žinomų garbinimo išraiškų, Psalmė 96 pabrėžia vieną ne itin akivaizdžią garbinimo pusę, t. y. evangelinę pusę skelbiant Viešpaties karalystę kitoms tautoms (Ps 96, 2–3. 10).

Tačiau giedojimas, šlovinimas, atnašų nešimas ir Evangelijos skelbimas nėra atskiri veiksmai, o įvairios garbinimo išraiškos. Dievo išganymo skelbimas visoms tautoms suteikia garbinimui šlovės ir turinio. Atkreipkite dėmesį, kaip priežastys garbinimui sutampa su kitoms tautoms skelbiama žinia: „Didis VIEŠPATS“ (Ps 96, 4), „juk visi tautų dievai tik stabai, o VIEŠPATS sukūrė dangų“ (Ps 96, 5), „VIEŠPATS yra Karalius“ (Ps 96, 10) ir „Jis ateina valdyti žemės“ (Ps 96, 13). Taigi evangelizacijos tikslas – suvienyti kitas tautas su Dievo tauta, o galiausiai ir visą kūriniją Viešpaties šlovinimu (Ps 96, 11–13).

Šlovinimas kyla iš vidinio pripažinimo, kas yra Viešpats, tai yra Kūrėjas, Karalius ir Teisėjas (Ps 96, 5. 10. 13). Taigi šlovinimas apima praeities Dievo darbų (pasaulio sukūrimas) prisiminimą, Jo dabartinių stebuklų (pasaulio palaikymas ir Jo viešpatavimas) ir būsimų Jo darbų (teismas paskutiniaisiais laikais ir naujas gyvenimas naujame danguje ir naujoje žemėje) laukimą.

Teismas Psalmėse reiškia dieviškosios ramybės, teisingumo ir gerovės atkūrimą pasaulyje, kurį šiuo metu slegia neteisybė ir kančia. Vadinasi visa žemė džiaugiasi laukdama Dievo teismo (Ps 96, 10–13; Ps 98, 4–9). Tai, kad Viešpats yra teisus Teisėjas, turėtų papildomai paskatinti žmones garbinti Jį šventai ir drebėti bei įspėti, kad į šlovinimą nežiūrėtų lengvabūdiškai (Ps 96, 9). Garbinimas apima ir didžiulį džiaugsmą, ir pasitikėjimą (Ps 96, 1–2. 11–13), ir šventą pagarbią baimę (Ps 96, 4. 9).

Visuotinis Psalmės 96 raginimas garbinti Kūrėją ir Teisėją atsispindi Dievo Evangelijos skelbime pasauliui, trijų angelų žinioje Apr 14, 6–12. Atrodo, kad daugeliu atžvilgių ši psalmė apima šią paskutiniųjų laikų žinią: pasaulio sukūrimą, išgelbėjimą (amžinąją Evangeliją), garbinimą ir teismą. Visa tai yra čia.

`Palyginkite šią psalmę su trijų angelų žinia (Apr 14, 6–12). Kaip ji moko tų pačių pagrindinių tiesų, kaip ir ši paskutiniųjų laikų žinia, kurią turime skelbti pasauliui?`