---
title:  Didingas karys
date:   04/02/2024
---

`1. Perskaitykite Ps 18, 4–19; Ps 76, 4–10. 13; Ps 144, 5–7. Kaip šiuose tekstuose nusakomas Viešpats? Ką šie simboliai perteikia apie Dievo pasirengimą išgelbėti savo tautą?`
														
Šios giesmės šlovina Viešpatį už Jo nuostabią galią prieš piktąsias jėgas, keliančias grėsmę Jo tautai. Jos vaizduoja didį Dievą kaip karį ir teisėją. Psalmės dažnai nusako Dievą kaip karį ir pabrėžia Dievo atsakymo į Jo tautos raudas ir kentėjimus rimtumą ir skubumą.

„VIEŠPATS sugriaudė danguje, Aukščiausiasis prabilo balsu, kruša ir žarijomis. Paleido savo strėles – žaibus ir išvaikė juos, privertęs bėgti. Tada pasirodė jūros dugnas ir pasaulio pamatai atsivėrė, VIEŠPAČIUI galingai prabilus savo pykčio viesulu“ (Ps 18, 14–16).

Vien tik Dievo veiksmų ryžtas ir mastas turėtų išsklaidyti bet kokias abejones dėl didelio Dievo rūpestingumo ir užuojautos kenčiantiesiems arba Jo gebėjimo nugalėti pikta. Mums tereikia laukti, kol Jis tai padarys. 

Galų gale, net tada, kai Dievo žmonės, tokie kaip Dovydas, dalyvavo kare, išgelbėjimas nebuvo pasiektas žmogiškomis priemonėmis. Daugybėje kovų su Dievo tautos priešais karalius Dovydas gyrė Dievą kaip vienintelį, pasiekusį visas pergales. Dovydui būtų buvę lengva prisiimti nuopelnus už tai, kas įvyko, dėl daugybės sėkmių ir pergalių, tačiau jis taip nemąstė. Jis žinojo, kas buvo jo galios šaltinis.  

Nors Dovydas teigia, kad Viešpats lavina jo rankas kovai (Ps 18, 35), niekur psalmėse jis nepasikliauja savo įgūdžiais. Vietoj to, Viešpats kovoja už Dovydą ir jį išgelbsti (Ps 18, 48–49).

Psalmėse karalius Dovydas, kuris buvo žinomas kaip sėkmingas karys, prisiima įgudusio muzikanto vaidmenį ir šlovina Viešpatį kaip vienintelį savo tautos Išgelbėtoją ir Išlaikytoją (Ps 144, 10–15). Šlovinimas ir malda Viešpačiui yra Dovydo stiprybės šaltiniai, kurie yra galingesni už bet kokį karo ginklą. Tik Dievu reikia pasitikėti ir tik Jį garbinti.

`Kad ir kokios dovanos, įgūdžiai ir sėkmė teko gyvenime, kodėl visada dera atsiminti visų jų šaltinį? Koks pavojus gresia, jei pastarąjį pamiršite?`