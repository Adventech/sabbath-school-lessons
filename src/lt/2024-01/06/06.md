---
title:  Viešpaties teismas ir Šventykla
date:   08/02/2024
---

`5. Perskaitykite Ps 96, 6–10; Ps 99, 1–4; Ps 132, 7–9. 13–18. Kur vyksta Dievo teismas ir ką atsakymas į šį klausimą reiškia mums? Kaip Šventykla padeda mums suprasti, ką Dievas padarys blogiui?`
														
Viešpaties teismas yra glaudžiai susijęs su Šventykla. Būtent Šventykloje pasikeitė psalmininko supratimas, susijęs su blogio klausimu (Ps 73, 17–20). Šventykla buvo paskirta dangaus teismo vieta, kaip rodo teismas Urimais (Sk 27, 21) ir vyriausiojo kunigo teismo dėklas ant krūtinės (Iš 28, 15. 28–30). Atitinkamai daugelyje psalmių Dievas apibūdinamas savo soste Šventykloje, pasiruošęs teisti pasaulį už nuodėmes ir blogį.

Šventykloje buvo apreikštas išganymo planas. Pagonybėje nuodėmė pirmiausia buvo suprantama kaip fizinė dėmė, kurią reikia pašalinti magiškomis apeigomis. Priešingai, Raštas įvardija nuodėmę Dievo moralės Įstatymo laužymu. Dievo šventumas reiškia, kad Jis myli teisingumą ir teisumą. Taip pat ir Dievo tauta turėtų siekti teisingumo ir teisumo bei garbinti šventą Dievą. Norėdami tai padaryti, jie turi laikytis Dievo Įstatymo, kuris yra Jo šventumo išraiška.

Taigi Šventykla yra nuodėmių atleidimo ir teisumo atkūrimo vieta, kaip rodo Dievo gailestingumo sostas ir teisios aukos (Įst 33, 19; Ps 4, 6).

Tačiau „atlaidus“ Dievas atpildo už nedorus neatgailaujančiųjų darbus (Ps 99, 8). Praktinė reikšmė, kad Šventykla yra Dievo teismo vieta, įžvelgiama nuolatiniame Dievo šventumo suvokime, ir jis reikalauja dorai gyventi, laikantis Dievo Sandoros reikalavimų. 

Viešpaties teismas iš Siono lemia teisiųjų gerovę ir nedorėlių pralaimėjimą (Ps 132, 13–18). Šventykla puoselėjo džiaugsmingus Viešpaties kaip Teisėjo atėjimo lūkesčius, ypač permaldavimo dieną. Psalmės taip pat sustiprina artėjančio dieviškojo Teisėjo (Ps 96, 13; Ps 98, 9), t.y. Jėzaus Kristaus dangiškoje šventykloje, tikrumą (Apr 11, 15–19).

`Perskaitykite Rom 8, 34. Kaip ši eilutė mums parodo, kad tai, ką Kristus daro dangiškoje Šventykloje, yra gera žinia Jo tautai?`