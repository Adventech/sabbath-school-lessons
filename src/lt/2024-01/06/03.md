---
title:  Teisingumas engiamiems
date:   05/02/2024
---

`2. Perskaitykite Ps 9, 19; Ps 12, 6; Ps 40, 18; Ps 113, 7; Ps 146, 6–10 ir Ps 41, 2–4. Kokia žinia čia mums net šiandien?`
														
Dievui ypač rūpi teisingumas, susijęs su įvairiomis pažeidžiamomis žmonių grupėmis, įskaitant vargšus, beturčius, engiamuosius, našlaičius, našles ir kitataučius. Psalmės, kaip ir Įstatymas bei Pranašai, šiuo klausimu yra nedviprasmiškos (Iš 22, 21–27; Iz 3, 13–15).

Daugelyje psalmių vartojamas žodis „vargšai ir beturčiai“, vengiant nusakyti engiamuosius išskirtinai tautiniais ir religiniais terminais. Tai daroma siekiant pabrėžti visuotinį Dievo rūpestį visa žmonija.

Pasakymas „vargšas ir beturtis“ neapsiriboja medžiaginiu skurdu, bet taip pat reiškia pažeidžiamumą ir bejėgiškumą. Šis pasakymas nurodo Dievo užuojautą ir perteikia mintį, kad kenčiantis žmogus yra vienas ir neturi jokios kitos pagalbos, tik Dievą. Žodžiai „vargšas ir beturtis“ taip pat susiję su žmogaus nuoširdumu, ištikimybe ir meile Dievui, išpažįstant visišką priklausomybę nuo Dievo ir atsisakant bet kokio pasitikėjimo savimi ir priklausymo tik nuo savęs.

Tuo tarpu rūpinimasis „vargšais“ (Ps 41, 1–3) rodo žmonių ištikimybę Dievui. Pikta, padaryta prieš pažeidžiamuosius, biblinėje kultūroje buvo laikoma ypač bjauriomis nuodėmėmis (Įst 15, 7–11). Psalmės įkvepia ištikimus žmones kelti balsą prieš bet kokią priespaudą.

Psalmėse taip pat pabrėžiama, kad beprasmiška pasitikėti greitai pranykstančiomis žmogiškosiomis priemonėmis, kaip didžiausiu išminties ir saugumo šaltiniu. Dievo tauta turi atsispirti pagundai visiškai įtikėti išgelbėjimu iš vadovų ir įstaigų, ypač kai jie nukrypsta nuo Dievo kelio.

Savo malone mūsų Viešpats tapatinosi su vargšais, pats tapdamas vargšu, kad per Jo neturtą daugelis taptų turtingi (2 Kor 8, 9). Kristaus turtai apima išlaisvinimą iš bet kokios nuodėmės nulemtos priespaudos, ir Jis žada mums amžinąjį gyvenimą Dievo karalystėje (Apr 21, 4). Jėzus Kristus įvykdo Psalmių pažadus kaip dieviškasis Teisėjas, kuris teis už bet kokį netinkamą elgesį su skurstančiais, taip pat už pareigos jų atžvilgiu nepaisymą (Mt 25, 31–46).

`Kiek mes galvojame apie „vargšus ir beturčius“ tarp mūsų ir ką dėl jų darome?`