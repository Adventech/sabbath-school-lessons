---
title:  Išliek ant jų savo pyktį
date:   07/02/2024
---

`4. Perskaitykite Ps 58, 7–9; Ps 69, 23–29; Ps 83, 10–18; Ps 94, 1-2; Ps 137, 7–9. Kokius jausmus perteikia šios psalmės? Kas šiose psalmėse vykdo teismą?`

Kai kuriose psalmėse Dievo prašoma atkeršyti asmenims ir tautoms, kurie ketina pakenkti arba jau pakenkė psalmininkams ar jų tautiečiams. Šios psalmės gali pasirodyti gluminančios dėl savo atšiaurios kalbos ir akivaizdaus nesuderinamumo su bibliniu meilės priešams principu (Mt 5, 44). 

Vis dėlto psalmininko pasipiktinimas priespaudos akivaizdoje yra deramas. Tai reiškia, kad psalmininkai į teisingumą ir neteisingumą žiūrėjo rimčiau nei daugelis žmonių. Jam net labai rūpi blogis, kuris daromas pasaulyje ne tik jam, bet ir kitiems.

Tačiau psalmininkas niekur nesiūlo vykdyti kerštą. Vietoje to, atpildą jis paveda tik į Dievo rankas. Psalmės pažadina Sandoros prakeikimus (Įst 27, 9–16), Dievo prašoma elgtis taip, kaip Jis pažadėjo.

Psalmės pranašauja artėjantį Dievo teismą; jos nėra vien psalmininko maldos. Psalmė 137 atspindi Dievo teismą Babilonui, kaip matyti iš pranašų. Nuniokojimas, kurį babiloniečiai atnešė kitoms tautoms, atsisuks prieš juos. Psalmės įspėja, kad blogis neliks nenubaustas amžinai.

Dievo atpildas matuojamas teisingumu ir malone. Dievo vaikai yra pašaukti melstis už tuos, kurie su jais blogai elgiasi, ir net tikėtis jų atsivertimo (Ps 83, 19; Jer 29, 7). 

Tačiau, siekdami suderinti šias psalmes su bibliniu meilės priešams matu, turime būti atsargūs, kad nesumenkintume jose išreikšto skaudaus patyrimo. Dievas žino savo vaikų kentėjimus ir patikina juos: „skaudi VIEŠPAČIUI Jo ištikimųjų mirtis“ (Ps 116, 15). Dangaus teismas įpareigoja Dievo tautą pakelti balsą prieš bet kokį blogį ir siekti Dievo karalystės pilnatvės. Psalmės taip pat suteikia balsą tiems, kurie kenčia, leisdamos jiems suprasti, kad Dievas žino apie jų kentėjimus ir kad vieną dieną ateis teisingumas.

`Kas kartais nepamąsto ar nepasvajoja apie kerštą tiems, kurie padarė jiems arba jų artimiesiems siaubingą skriaudą? Kaip šios psalmės gali padėti jums tinkamai suvokti tokius jausmus?`