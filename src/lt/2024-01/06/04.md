---
title:  "„Kiek ilgai jūs neteisingai teisite?“"
date:   06/02/2024
---

Viešpats suteikė Izraelio vadovams galią išlaikyti teisingumą Izraelyje (Ps 72, 1–7. 12–14). Izraelio karaliai turėjo naudotis savo valdžia pagal Dievo valią. Pagrindinis vadovų rūpestis turėjo būti taikos ir teisingumo užtikrinimas krašte ir rūpinimasis socialiai nuskriaustais. Tik tada kraštas ir visa tauta klestės. Karaliaus sostą tvirtą daro ištikimybė Dievui, o ne žmogiška galia.

`3. Perskaitykite Psalmę 82. Kas atsitinka, kai vadovai iškreipia teisingumą ir engia žmones, kuriuos jiems pavesta apsaugoti?`
														
Psalmė 82 Dievas skelbia savo teismą sugedusiems Izraelio teisėjams. Akivaizdu, kad „dievai“ (Ps 82, 1. 6) nėra nei pagonių dievai, nei angelai, nes jiems niekada nebuvo pavesta vykdyti teisingumą Dievo tautos atžvilgiu, todėl jie negalėjo būti teisiami už teisingumo nevykdymą. Ps 82, 2–4 kaltinimai atkartoja Toros įsakus, įvardijant „dievais“ Izraelio vadovus (Įst 1, 16–18; Įst 16, 18–20; Jn 10, 33–35). Dievas abejoja žmonių sūnumis, ar jie teisia teisingai, ir skelbiama jiems bausmę, nes jie buvo pripažinti neteisiais. Vadovai blaškosi kaip neišmanėliai (Ps 82, 5), nes atsisakė Dievo Įstatymo – šviesos (Ps 119, 105).

Šventasis Raštas nepaliaujamai moko, kad Viešpats yra vienintelis Dievas. Dievas dalijasi pasaulio valdymu su paskirtais žmonių vadovais kaip Jo atstovais (Rom 13, 1). Tačiau kaip dažnai šie žmonių atstovai per istoriją ir net dabar iškreipė jiems suteiktą atsakomybę?

Psalmė 82 pašaipiai atskleidžia kai kurių vadovų, kurie tikėjo esantys „dievai“ kitų žmonių atžvilgiu, atsimetimą. Nors Dievas Izraelio vadovams suteikė valdžią ir privilegiją, kad jie būtų vadinami „Aukščiausiojo vaikais“ ir Jam atstovautų, Dievas išsigina nedorų vadovų. Dievas jiems primena, kad jie yra mirtingi ir jiems galioja tie patys moralės įstatai kaip ir visiems žmonėms. Niekas nėra aukščiau Dievo Įstatymo (Ps 82, 6–8).

Dievas teis visą pasaulį; Dievo tauta taip pat duos Dievui apyskaitą. Ir vadovai, ir žmonės turėtų sekti dieviškojo Teisėjo pavyzdžiu ir dėti savo didžiausias viltis į Jį.

`Kokią valdžią turite kitų atžvilgiu? Ar teisingai ir dorai naudojatės šia valdžia? Budėkite.`