---
title:  Amžinai ištikimas savo Sandorai
date:   27/02/2024
---

`4. Perskaitykite Ps 89, 28–33. 39–47 ir Ps 132, 10–12. Kokia Dovydo Sandoros esmė? Kas, rodos, kėlė jai pavojų?`
														
Dovydo Sandoroje yra Dievo pažadas amžinai palaikyti Dovydo giminę ir Dievo tautos klestėjimą (1 Sam 7, 5–16; Ps 89, 2–5. 20–38; Ps 132, 12–18). Sandoros nekintamumas buvo įtvirtintas iškilminga Dievo priesaika ir karaliaus ištikimybe Dievui. Tačiau net ir pasišventę karaliai, tokie kaip karalius Dovydas, ne visada buvo ištikimi Viešpačiui. Psalmėje 89 apraudama ši rūsti tikrovė, kuri tarsi rodo, kad šlovingi Dovydo Sandoros pažadai buvo prarasti. Ar Izraelis beviltiškai apleistas Dievo? Atsakymas, žinoma, yra – ne!

Taip, Dievo rūstybė yra dangaus teismo išraiška (Ps 38, 2; Ps 74, 1). Tačiau ji netrunka amžinai, nes amžina Dievo meilė atleidžia žmonėms nuodėmes, kai jie atgailauja. Tačiau, kol tai tęsiasi, Dievas išties yra nepatenkintas savo klystančia tauta. Žmonės jaučia karčius savo nepaklusnumo padarinius ir suvokia savo nuodėmių naštą (Ps 89, 39–47). Tačiau jie klausia: „Kiek ilgai?“, – prisimindami praeinančią Dievo rūstybę (Ps 89, 47). Nauja viltis kyla iš naujo pasitikėjimo Dievo ištikimybe atminti Jo malonę (Ps 89, 48. 51).

Trumpai tariant, nors žmogiškoji Sandoros dalis nuvylė, tauta galėjo rasti ramybę nekintančių Dievo tikslų per Mesiją, kuris įkūnija visą Izraelio ir viso pasaulio teisumą ir išgelbėjimą, pažade. Tai reiškia, kad galiausiai Dievas triumfuos ir Jo amžinoji karalystė bus įkurta amžiams – bet tik dėka Jėzaus, o ne Dievo tautos.

Jėzus Kristus yra Dovydo Sūnus ir Mesijas (Mt 1, 1; Hbr 1, 8). Jis vadinamas visos Kūrinijos pirmagimiu (Kol 1, 15), primenant Ps 89, 28, kurioje Dovydas, Kristaus atvaizdas, vadinamas Dievo pirmagimiu. „Padarysiu Jį savo pirmagimiu, iškiliausiu iš žemės karalių“.

Aišku, titulu „pirmagimis“ nenusakoma Dovydo biologinė kilmė, nes Dovydas buvo aštuntasis savo tėvų vaikas (1 Sam 16, 10–11). Taip pat ir Jėzaus atveju. Šis titulas reiškia Jo ypatingą garbę ir valdžią (Kol 1, 16. 20–22). Dievas padarė Jėzų aukščiausiuoju viso pasaulio karaliumi, kai prikėlė Jėzų iš numirusių (Apd 2, 30–31).

`Perskaitykite Kol 1, 16. 20–22. Ko šios eilutės mus moko apie tai, kas buvo Jėzus ir ką Jis dėl  mūsų padarė? Kokį pažadą čia galite įžvelgti sau?`