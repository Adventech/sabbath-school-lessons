---
title:  Kenčiantis Mesijas
date:   26/02/2024
---

`3. Perskaitykite Ps 22 ir Ps 118, 22. Kaip su Mesiju elgėsi tie, kurių Jis atėjo išgelbėti?`
														
Daugelyje psalmių išreiškiami kenčiančio ir išsižadėto Mesijo jausmai (pvz., Ps 42; Ps 88; Ps 102). Ps 22 yra tiesioginė su Mesiju susijusi pranašystė, nes daugelis šios psalmės detalių negali būti istoriškai susietos su karaliumi Dovydu, bet puikiai atitinka Kristaus mirties aplinkybes. Jėzus meldėsi Ps 22, 2 žodžiais ant kryžiaus (Mt 27, 46).

Kristaus patirta atskyrimo nuo Tėvo kančia, kurią lėmė Kristui tekusi viso pasaulio nuodėmių našta, gali būti matuojama tik Jų Artumu, t.y. neprilygstama vienybe (Jn 1, 1–2; Jn 10, 30). Tačiau net nesuvokiamos kančios gelmės negalėjo sugriauti vienybės tarp Tėvo ir Sūnaus. Visiškai apleistas Kristus besąlygiškai patikėjo save Tėvui, nepaisydamas nevilties bedugnės, su kuria susidūrė.

> <p></p>
> „Ant Kristaus, kaip mūsų pakaito ir garanto, buvo užkrautos visų mūsų nedorybės. Jis buvo laikomas nusidėjėliu, kad galėtų atpirkti mus iš Įstatymo pasmerkimo. Jo širdį slėgė visų Adomo palikuonių kaltės. Dievo rūstybė dėl nuodėmės, didžiulis Jo nepasitenkinimas nedorybe pripildė Jo Sūnaus sielą siaubo“ (E. Vait, Su meile iš Dangaus, 2011, p. 699).

Grėsmingų ir stiprių jaučių, riaumojančių liūtų ir šunų simboliai išryškina žmonių žiaurumą ir priešiškumą, kurį Kristus, lyginamas su nekenksmingu ir bejėgiu kirminu, patyrė paskutinėmis savo valandomis. Psalmė 22 nuostabiai tiksliai perteikia nuodingas minios, kuri tyčiojosi iš Jėzaus Jo paties žodžiais Tėvui (Ps 22, 2. 9; Mt 27, 43), ir karių, besidalijusių Jėzaus drabužius, replikas (Ps 22, 18; Mt 27, 35). Žmonės tada dar nesuprato, kad „kirminas“, kurį jie siekė sutraiškyti, taps Šventyklos „kertiniu akmeniu“ ir sutvirtins jos pamatą (Ps 118, 22).

Tačiau atstumtasis Mesijas tapo Dievo tautos išganymo Šaltiniu po prisikėlimo iš numirusių (Mt 21, 42; Apd 4, 10–12). Kristus patyrė žmonijos atmetimą, bet Dievas pašlovino savo Sūnų, padarydamas Jį gyvuoju kertiniu Dievo šventyklos akmeniu (Ef 2, 20–22; 1 Pt 2, 4–8). Tiems, kurie atmeta šį akmenį, būtent Dievo išganymo priemonę, Jis taps teismo priemone (Iz 8, 14; Mt 21, 44).

`Jėzus ant kryžiaus sumokėjo kainą už kiekvieną jūsų kada nors padarytą nuodėmę. Kaip tai, kad Jis kentėjo dėl jūsų, turėtų paveikti jūsų dabartinį gyvenimą, tai yra, kodėl jums nuodėmė turėtų atrodyti itin bjauri?`