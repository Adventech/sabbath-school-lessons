---
title:  Amžinai neprilygstamos galios Karalius
date:   28/02/2024
---

`5. Perskaitykite Psalmę 2; Ps 110, 1–3; Ps 89, 5, 14–18; Ps 110, 1–2. 5–6. Ko šios eilutės moko apie Kristų kaip Karalių?`
														
Dievo kaip Mesijo Tėvo vaizdavimas nurodo karaliaus karūnavimą, kai karalius buvo priimtas į Dievo Sandorą (Ps 2, 7; Ps 89, 27–29). Psalmė 2, 7 numato Kristaus prisikėlimą ir išaukštinimą kaip naujosios amžinos Sandoros ir Kristaus karališkosios kunigystės pradžią (Apd 13, 33–39; Hbr 1, 5; Hbr 5, 5). Mesijas sėdi Dievo dešinėje kaip žmogus, kuriam tenka beprecedentė garbė ir valdžia (Ps 110, 1; Apd 7, 55–56). „Be to, Viešpaties ir ‘Pateptojo’ (Mesijo) sąveika netgi rodo ketinimą sutapatinti šį Dovydo giminės Mesiją su pačiu Viešpačiu. ... Jei sėdintysis dešinėje yra Viešpats, tuomet Viešpats yra Mesijas, nes pastarasis taip pat yra dešinėje [žr. Ps 110, 1. 5]“ (Jacques Doukhan, On the Way to Emmaus (Clarksville, MD: Lederer Books, 2012), 26 p.).

Galų gale Kristus pasieks absoliučią pergalę savo priešų atžvilgiu. Padėti priešus „po kojomis“ – tai simbolis, atspindintis senovės Artimųjų Rytų karalių paprotį uždėti kojas ant nugalėtų priešų sprando ir parodyti visišką dominavimą jų atžvilgiu. Tačiau Kristaus skeptras čia nėra gąsdinantis įrankis (Ps 2, 9; Ps 110, 2).  

Giminių vadovai lazdą (skeptrą) iš pradžių laikė giminės simboliu (Sk 17, 17–25). Kristaus lazda yra iš Siono, nes Jis atstovauja Siono žmonėms. Jo lazda yra dangaus teismo, kuris užbaigia blogio viešpatavimą ir reiškia neprilygstamą Kristaus karalystę, simbolis (Apr 2, 27; Apr 12, 5). Net ir nedoriems karaliams suteikiama galimybė atgailauti ir paklusti Mesijui (Ps 2, 10–12).

Vienas iš Kristaus galutinės pergalės simbolių yra Danieliaus 7, kur parašyta, kad po teismo nuosprendžio paskelbimo „Aukščiausiojo šventųjų naudai“ (Dan 7, 22), Jo karalystė yra įkurta ir Jo „karalystė bus amžina karalystė“ (Dan 7, 27). Dėka kryžiaus karalystės pažadas yra tvirtas.

Palaiminimas pažadėtas visiems, kurie pasitiki Karaliumi, o tauta džiaugiasi Mesijo viešpatavimu ir teisiu valdymu (Ps 2, 12; Ps 89, 16–18).  

`Gera žinoti, kad galų gale gėris nugalės blogį, bus įvykdytas teisingumas, o skausmas ir kančia bus amžinai nugalėti. Kaip ši tiesa turėtų mus guosti dabar, kai, žmogiškuoju požiūriu, atrodo, kad blogis klesti?`