---
title:  Psalmių vartojimo meldžiantis skatinimas
date:   07/01/2024
---

`1. Perskaitykite Ps 105, 5; Kol 3, 16 ir Jok 5, 13. Kokią vietą tikinčiojo garbinimo patyrime užima psalmės?`	

Paprastas būdas įvesti psalmes į kasdienį gyvenimą – kiekvieną dieną skirti laiko psalmės skaitymui, pradedant Psalme 1 ir laikantis psalmyne nurodytos tvarkos. Kitas būdas – skaityti psalmes, atitinkančias jūsų dabartines aplinkybes, kad ir kokios jos būtų: yra raudų psalmės, bendruomeninės raudos psalmės, padėkos psalmės, giesmės, atgailos psalmės, išminties psalmės (ieškant Dievo išminties ir vedimo), istorinės psalmės, psalmės, kuriose yra pykčio ir rūstavimo, piligrimystės psalmės. Šį ketvirtį mes apžvelgsime daugelį jų ir tyrinėsime šias psalmes tame kontekste, kuriame jos užrašytos.

Taigi kaip turėtume skaityti psalmes?

Pirmiausia perskaitykite psalmę, apmąstykite ją, o tada melskitės. Galvojant apie psalmę reikia apmąstyti įvairias jos puses – kaip psalmininkas kreipiasi į Dievą, ir maldos priežastį. Apsvarstykite, kaip jūsų aplinkybės atitinka psalmininko patyrimą ir kaip psalmė gali padėti jums išreikšti asmeninį patyrimą. Nustebsite pastebėję, kad dažnai susitapatinsite su tuo, ką perskaitėte.
 
Jei kas nors psalmėje jums atrodo iššūkiu, pagalvokite, pavyzdžiui, ar psalmė padeda ištaisyti jūsų klaidingas viltis, susijusias su tuo, su kuo jūs susiduriate. Apmąstykite psalmės žinią Kristaus Asmens ir išganymo darbo bei ilgalaikės vilties, kurią mums teikia Kristaus darbas, šviesoje. Kaip žinome arba turėtume žinoti, visada pravartu į viską, kas yra Rašte, žvelgti Kristaus ir kryžiaus šviesoje.

Taip pat ieškokite naujų paskatų maldai psalmėje, ir pagalvokite apie jų svarbą jums, jūsų bažnyčiai ir pasauliui. Paprašykite, kad Dievas įdiegtų savo Žodį į jūsų širdį ir mintis. Jei psalmė atitinka jūsų pažįstamo žmogaus aplinkybes, užtarkite jį maldoje. Esmė ta, kad psalmės apima itin daug gyvenimo pusių, o skaitydami ir į jas įsigilindami mes galime praturtinti savo širdį.

`Ką reiškia: „Kristaus žodis tegyvuoja jumyse vaisingai“ (Kol 3, 16)? Kodėl Rašto skaitymas yra pirmasis ir pats svarbiausias žingsnis siekiant šio patyrimo?`