---
title:  Pasitikėjimas sunkiu metu
date:   08/01/2024
---

Visi krikščionys žino ir yra patyrę neviltį ir kančią, kada svarsto, ką Viešpats daro arba kodėl Viešpats tai leidžia. Patys psalmininkai išgyveno panašius laikotarpius. Ir Dievo įkvėpti jie užrašė tai, ką patyrė.

`2. Perskaitykite Psalmę 44. Ką ši psalmė mums sako ir kodėl tai aktualu tikintiesiems visais amžiais?`	

Psalmių pasirinkimas pamaldoms dažnai atspindi nuotaikų ir žodžių išskirtinumą, išreiškiamą bendruomeninėse maldose. Toks apsiribojimas gali būti mūsų nesugebėjimo priimti tamsiąją gyvenimo realybę ar nerimastingumo ženklas. Nors užklupus kančiai kartais galime manyti, jog Dievas su mumis elgiasi neteisingai, mums atrodo, kad nedera reikšti tokių minčių viešų pamaldų metu ar net asmeninėje maldoje.

Toks nenoras gali sukliudyti suprasti garbinimo esmę. Nesugebėjimas maldoje nuoširdžiai ir atvirai išreikšti savo jausmus ir nusistatymą Dievo atžvilgiu dažnai padaro mus jausmų vergais. Tai taip pat menkina mūsų pasitikėjimą ir pasikliovimą artinantis prie Dievo. Meldimasis psalmėmis užtikrina, kad meldžiantis ir garbinant iš mūsų nesitikima, jog mes smerksime ar neigsime savo patyrimą.

Pavyzdžiui, Psalmė 44 gali padėti garbintojams laisvai ir tinkamai išreikšti nepagrįstos kančios patyrimą. Meldimasis psalmėmis padeda žmonėms patirti žodžio laisvę. Psalmės duoda mums žodžius, kurių negalime nei rasti, nei drįstame ištarti. „Mūsų širdis nenusigręžė, nė mūsų žingsniai nenukrypo nuo Tavo kelio, nors palikai mus bejėgius šakalų lindynėje ir apgaubei mirtina tamsa“ (Ps 44, 19–20).

Tačiau atkreipkite dėmesį, kaip prasideda Psalmė 44. Rašantysis kalba apie tai, kad praeityje Dievas padarė didelių dalykų savo tautai. Vadinasi rašantysis išreiškia pasitikėjimą Dievu, o „ne savo lanku“ (Ps 44, 7).

Nepaisant to, Dievo tautą vis tiek ištinka bėdos. Vargų ir dejonių sąrašas ilgas ir skausmingas. Tačiau net ir tokiomis aplinkybėmis psalmininkas šaukiasi, kad Dievas išgelbėtų: „atpirk mus dėl savo ištikimos meilės“ (Ps 44, 27). Tai yra, net ir bėdoje jis žino Dievo tikrovę ir Jo meilę.

`Kaip praeities prisiminimas, kai Dievo Artumas atrodė itin tikras, gali padėti spręsti bėdas, kai aplinkybės verčia manyti, jog Dievas yra toli?`