---
title:  Melskitės už Jeruzalės gerovę
date:   11/03/2024
---

3. Perskaitykite Ps 122, 1–5. Kokius jausmus jaučia maldininkai atvykę į Jeruzalę? Ką jie tikisi rasti Jeruzalėje?
														
Psalmė 122 išreiškia piligrimų džiaugsmą ir jaudulį jiems atvykus į Jeruzalę. Piligriminės kelionės į Jeruzalę buvo džiugios progos, kai Dievo tauta tris kartus per metus susitikdavo prisiminti Dievo gerumą praeityje ir dabar (Įst 16, 16). Jeruzalė buvo tautos gyvenimo centras, nes joje buvo Šventykla (Ps 122, 4) ir teismo sostai (Ps 122, 5). Šventykla kartais buvo vadinama „Sandoros Padangte“ (Sk 1, 50), kurioje buvo „Sandoros Skrynia“ (Iš 25, 22). Teismo sostai simbolizuoja teismų sistemą Jeruzalėje (2 Sam 8, 15). Taigi piligrimystė buvo laikas, kai buvo galima ieškoti ir sulaukti teisingumo. Ištikimybė Dievui ir teisingumo vykdymas tautai niekada negalėjo būti atskirti.

`4. Perskaitykite Ps 122, 6–9. Kokia yra pagrindinė Dievo tautos malda?`
														
Meldžiantis už Jeruzalės gerovę tikimasi Dievo palaiminimų miestui ir jo gyventojams, taip maldininkai susivienija, tarp jų plinta ramybė (Ps 122, 8). Jeruzalė gali būti ramybės miestas tik tuo atveju, jei ramybė bus tarp Dievo ir Jo tautos bei tarp pačių Dievo vaikų. Taigi malda už Jeruzalės gerovę perteikia raginimą Dievo tautai gyventi susitaikius su Dievu ir vieni su kitais. Jeruzalės ramybė užtikrina žmonėms gerovę (Ps 147, 12–14).

Ši psalmė moko, kad malda už tikėjimo bendruomenės gerovę turėtų būti pagrindinė Dievo vaikų maldų tema, nes tik stipri ir vieninga Dievo tauta gali skelbti pasauliui gerąją žinią apie Dievo ramybę ir išganymą (Jn 13, 34–35).

Melstis už Jeruzalės gerovę vis dar yra tikinčiųjų privilegija ir pareiga, nes taip palaikoma viltis, kad paskutiniais laikais ateis Dievo ramybės karalystė, kuri apims ne tik Jeruzalės miestą, bet ir visą pasaulį (Iz 52, 7; Iz 66, 12–13; Apr 21–22).

`Kaip dabar praktiškai galime siekti darnos tarp mūsų kaip tautos?`