---
title:  Diena tavo kiemuose vertesnė už tūkstantį kitur
date:   10/03/2024
---

`1. Perskaitykite Ps 84, 2–5. Kodėl psalmininkas trokšta pasilikti Šventykloje?`	

Psalmininkas trokšta ir ilgisi paversti Šventyklą savo nuolatine buveine, kad amžinai būtų šalia Dievo (Ps 84, 2–3). Gyvojo Dievo Artumas (Ps 84, 2) padaro Šventyklą išskirtine vieta. Šventykloje garbintojai gali „gėrėtis VIEŠPATIES žavumu“ (Ps 27, 4; taip pat žr. Ps 63, 3) ir sotintis „Tavo Namų palaima“ (Ps 65, 5). Psalmėje 84 neprilygstama laimė pasiekiama santykiais su Dievu, kuriuos sudaro Jo šlovinimas (Ps 84, 5), stiprybės radimas Jame (Ps 84, 6) ir pasitikėjimas Juo (Ps 84, 13). Šventykla yra vieta, kur tokie santykiai puoselėjami per garbinimą ir bendravimą su tikinčiaisiais. Gyvojo Dievo Artumas Šventykloje leidžia garbintojams pažvelgti į šlovingą Dievo karalystę ir patirti amžinojo gyvenimo skonį.

`2. Perskaitykite Ps 84, 5–12. Kas dar gali būti palaimintas dėl Šventyklos?`
														
Dievo palaiminimai sklinda iš Šventyklos ir pirmiausia tenka tiems, kurie tarnauja Šventykloje (Ps 84, 5), paskui – maldininkams, keliaujantiems į Šventyklą (Ps 84, 6–11), ir galiausiai pasiekia žemės pakraščius. Viltis sutikti Dievą Šventykloje stiprina piligrimų tikėjimą (Ps 84, 8). Paprasto keliautojo jėgos silpnėja dėl varginančios kelionės, tačiau keliaujančiųjų į Šventyklą jėgos auga, juo arčiau jie yra Šventyklos.

Net fiziškai pašalinti iš Šventyklos, Dievo vaikai ir toliau nešioja Dievo Šventyklos antspaudą, gyvendami dorai (Ps 84, 11), nusakant teisiuosius, kurie gyvena Viešpaties Šventykloje (Ps 15, 1–2). Viešpats vadinamas saule, parodant, kad Šventyklos palaiminimai, kaip saulės spinduliai, siekia žemės pakraščius (Ps 84, 12). Taigi tiems, kurie pasilieka su Dievu tikėjimu, tenka Jo malonė, nepaisant esamos jų vietos.  

`Perskaitykite Apr 21, 3. Kokia žemiškoje Šventykloje atsispindinti viltis čia atsiskleidžia mums? Kaip mes dabar įsivaizduojame, koks bus šis patyrimas?`