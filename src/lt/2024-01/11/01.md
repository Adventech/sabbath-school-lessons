---
title:  Dievo ilgėjimasis Sione
date:   09/03/2024
---

### Šios savaitės tyrinėjimui skaitykite:
Ps 84; Apr 21, 3; Ps 122; Ps 87; Gal 3, 28–29; Mt 28, 18–20; Ps 46; Ps 125.

> <p>Įsimintina eilutė:</p>
> „Trokštu ir ilgiuosi VIEŠPATIES Šventyklos kiemų; mano kūnas ir širdis gieda iš džiaugsmo gyvajam Dievui“ (Ps 84, 3).

Siono giesmės yra džiaugsmingos giesmės, aukštinančios Siono grožį ir Viešpaties, kuris karaliauja nuo savo šventojo kalno, aukščiausią valdžią. Šios psalmės dažnai šlovina Viešpaties namų nuopelnus ir išreiškia meilę Šventyklai, kuri minima ir kitose psalmėse. Daugelį šių psalmių sukūrė Koracho sūnūs, kurie patys patyrė Viešpaties Namų palaiminimą kaip Šventyklos muzikantai (1 Met 6, 16–23) ir Šventyklos vartų sargai (1 Met 9, 19).

Kas daro Sioną vilties ir džiaugsmo šaltiniu? Sionas simbolizavo gyvą Dievo Artumą tarp Jo žmonių. Kaip Izraelio tauta yra Dievo išrinktoji tauta (Įst 7, 6), taip Sionas yra Dievo išrinktasis kalnas (Ps 78, 68; Ps 87, 2). Dievas karaliauja iš Siono (Ps 99, 1–2) ir savo šventyklą įkūrė Sione (Ps 87, 1). Taigi Sionas yra dieviškų palaiminimų ir prieglobsčio vieta. Sionas dažnai minimas lygiagrečiai ar net pakaitomis su Jeruzale ir šventykla, Dievo išgelbėjimo darbo senovės pasaulyje centru.

Siono palaiminimai siekia žemės pakraščius, nes Viešpaties Asmuo ir malonė viršija bet kurios šventos vietos ribas. Sionas yra visos žemės džiaugsmas (Ps 48, 3), patvirtinant, kad visa žemė priklauso Dievui.