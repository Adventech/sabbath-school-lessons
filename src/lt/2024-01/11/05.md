---
title:  Siono saugumas ir ramybė
date:   13/03/2024
---

`7. Perskaitykite Ps 46, 2–8. Kaip čia poetiškai nusakytas pasaulis?`
														
Ši psalmė vaizdingai nusako pasaulį, kuriame vyksta neramumai, ir pastarieji pasižymi dar nematytais stichinių nelaimių vaizdais (Ps 46, 3–4). Šėlstančių vandenų simbolis dažnai reiškia maištaujančias tautas ir įvairias bėdas, kurias pasaulyje sukelia nedorėliai (Ps 93, 3–4; Ps 124, 2–5). Taip pat Psalmėje 46 stichinių nelaimių simboliai vaizduoja tokį pasaulį, kurį valdo kariaujančios tautos (Ps 46, 6).

Akivaizdu, kad tai Dievo nepažinęs pasaulis, nes Dievas yra su savo tauta, o ten, kur Dievas gyvena, vyrauja ramybė (Ps 46, 4–5). Tačiau, nors pasaulis Jį atmeta, Dievas pasaulio neapleidžia. Dievas yra pasaulyje būdamas su savo tauta. Kitaip tariant, kad ir kaip blogai viskas atrodytų, Dievas yra čia, pasaulyje, ir mes galime asmeniškai pasisemti vilties ir padrąsinimo, žinodami šią pamatinę tiesą.

Viešpats, kuris yra tobula priebėga, yra Siono ilgalaikės ramybės ir saugumo Šaltinis. Ps 46, 3 Siono saugumą pabrėžia žodis – „nors“. Nors pasaulyje yra suirutė, Dievo tauta yra saugi. Tai rodo, kad ramybė yra ne visiško išmėginimų nebuvimo rezultatas, o Dievo dovana savo pasitikintiems vaikams. Besąlygiškas pasitikėjimas Dievu gali padaryti Dievo vaiką ramų ir saugų vidury audros (Mt 8, 23–27). Kyla klausimas, ar Dievas visam laikui paliks pasaulį pastarojo žalingiems sprendimams ir darbams?

`8. Perskaitykite Ps 46, 6–11. Koks yra Dievo atsakas į smurtą ir naikinimą pasaulyje?`
														
Dievas atsako tokia nepasitenkinimo jėga, kad Jo žodis, sukūręs žemę, dabar priverčia žemę apmirti (Ps 46, 7). Tačiau apmirimas nesibaigia sunaikinimu, bet – atsinaujinimu. Atkreipkite dėmesį, kad Dievas skleidžia savo ramybę nuo Siono iki žemės pakraščių. Dievas nutrauks karus ir sunaikins niokojimo įrankius, kuriais nedoros tautos engia pasaulį (Ps 46, 9). Tai yra didžiulė krikščionių viltis, kuri išsipildys Jėzaus antrojo atėjimo metu. 

`Kaip išmokti ramybės ir pasitikėjimo Dievu pasaulyje, kuriame iš tiesų itin daug neramumų?`