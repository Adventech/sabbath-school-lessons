---
title:  Sionas - visų tautų namai
date:   12/03/2024
---

`5. Perskaitykite Ps 87, 1–2. Kodėl Sionas yra tokia gerbiama vieta?`
														
Psalmė 87– tai giesmė, aukštinanti Sioną kaip Dievo pasirinktą ir mylimą miestą. Dievo Šventyklos pamatai yra ant Siono kalno (Ps 2, 6; Ps 15, 1). Paskutiniaisiais laikais Sionas iškils virš visų kalnų, reiškiant Viešpaties suverenią viršenybę visame pasaulyje (Ps 99, 2; Iz 2, 2; Mch 4, 1). Psalmėje 133 Sionas vadinamas kalnais, kad pabrėžtų jo didybę (Ps 133, 3). Dievas „myli Siono vartus labiau už visas kitas Jokūbo žemės buveines“ (Ps 87, 2), išreiškiant Siono pranašumą prieš visas kitas Izraelio vietas, kurios praeityje buvo ypatingos Dievo tautos susibūrimo vietos, pvz. Šilojus ir Betelis. Taigi ši psalmė patvirtina, kad tikras Dievo garbinimas vyksta Jo pasirinktoje vietoje ir Jo nurodytu būdu.

`6. Perskaitykite Ps 87, 3–7. Kaip yra šlovinamas Sionas?`
														
Siono šlovė traukia visas tautas prie Dievo, todėl Dievo karalystės ribos išplečiamos, kad apimtų visą pasaulį. Atkreipkite dėmesį, kad Dievas kitų tautų nelaiko antrarūšiais piliečiais, net jei Sionas nusakomas kaip visų tautų, kurios priima Viešpatį kaip savo Gelbėtoją, dvasinė gimtinė.

Asmenys buvo registruojami pagal jų gimimo vietą (Neh 7, 5; Lk 2, 1–3). Tris kartus šioje psalmėje teigiama, kad tautos gimsta Sione, o tai reiškia, kad Viešpats suteikia joms naują tapatybę ir visas teisėtai gimusių Siono vaikų privilegijas (Ps 87, 4–6).

Psalmė 87 nusako tiek hebrajų, tiek pagonių išganymą ir jų susijungimą vienoje Bažnyčioje per Kristaus atperkančią tarnystę (Rom 3, 22; Rom 10, 12; Gal 3, 28–29; Kol 3, 11). Šioje psalmėje nusakytas Siono klestėjimas primena Danieliaus regėjimą, kada Dievo karalystė tampa didžiuliu kalnu, pripildančiu visą žemę (Dan 2, 34–35. 44–45), ir Jėzaus palyginimą apie Dievo karalystės išaugimą į didžiulį medį, kuriame apsigyvena padangių sparnuočiai (Mt 13, 32).

`Kaip Siono pasirengimas priimti visus žmones išsipildo didžioje užduotyje Bažnyčiai skelbti Evangeliją visoms tautoms (Mt 28, 18–20)? Kaip ši mintis dera su mūsų pašaukimu skelbti trijų angelų žinią?`