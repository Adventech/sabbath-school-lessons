---
title:  Giesmė kiekvienam atvejui
date:   02/01/2024
---

`3. Perskaitykite Psalmę 3; Ps 33, 1–3 ir Ps 109, 6–15. Kokias skirtingas žmogiškojo patyrimo puses perteikia šios psalmės?`

Psalmės tikinčiųjų bendruomenę moko visos žmogiškojo patyrimo aprėpties ir parodo, kad tikintieji gali garbinti Dievą kiekvienu gyvenimo atveju. Psalmėse matome:

(1) Giesmes, aukštinančias Dievą už Jo didybę ir galią kurti, Jo karališkąją valdžią, teisimą ir ištikimybę. (2) Padėkos psalmės išreiškia gilų dėkingumą už gausius Dievo palaiminimus. (3) Nuoširdžiosiomis raudomis šaukiamasi Dievo, kad Jis išgelbėtų iš vargų. (4) Išminties psalmėse pateikiamos praktinės doro gyvenimo gairės. (5) Karališkosios psalmės nurodo į Kristų, kuris yra vienvaldis Dievo tautos Karalius ir Išvaduotojas. (6) Istorinės psalmės primena Izraelio praeitį ir pabrėžia Dievo ištikimybę bei Izraelio neištikimybę, mokydamos ateinančias kartas nekartoti protėvių klaidų, bet pasitikėti Dievu ir likti ištikimiems Jo Sandorai.

Psalmių poezija demonstruoja išskirtinę galią patraukti skaitytojų dėmesį. Nors kai kurios šios poetinės priemonės vertime prarandamos, vis tiek galime daugeliu jų gėrėtis gimtąja kalba.

1. Lygiagretumas apima simetriškai sudėliotų žodžių, posakių ar minčių derinimą. Lygiagretumas padeda suprasti derančių dalių reikšmę. Pavyzdžiui: „Šlovink VIEŠPATĮ, mano siela, ir visa, kas manyje, tešlovina Jo šventąjį vardą!“ (Ps 103, 1) Čia lygiagretumas – „mano siela“ yra „visa, kas manyje“, būtent visa žmogaus esybė.
2. Simboliai nusakomi vaizdine kalba, kad pažadintų fizinius skaitytojų pojūčius (pavyzdžiui, Dievo prieglobstis nusakomas kaip [Jo] sparnų paūksmė (Ps 17, 8).
3. Atskyrimu išreiškiama visuma, priešpastatant priešingas dalis. „Dieną ir naktį Tavęs šaukiuosi“ reiškia nepaliaujamą raudą (Ps 88, 2).
4. Žodžių žaismas suteikia minčiai skambesį, sukuriant kalambūrą ir pabrėžiant dvasinę žinią. Ps 96, 4–5 hebrajų kalbos žodžiai „elohim“ – dievai ir „elilim“ – stabai sukuria žodžių žaismą, perteikiantį tokią žinią, kad tautų dievai tik atrodo „elohim“ – dievai, bet iš tikrųjų tėra „elilim“ – stabai.

Galiausiai žodis „sela“ reiškia trumpą tarpą – raginimą stabtelėti ir apmąstyti tam tikros psalmės dalies žinią arba pakeisti muzikinį akompanimentą (Ps 61, 5).