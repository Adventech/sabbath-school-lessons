---
title:  Psalmės ir garbinimas senovės Izraelyje
date:   31/12/2023
---

`1. Perskaitykite 1 Met 16, 7; Neh 12, 8; Ps 18, 1; Ps 30, 1; Ps 92, 1; Ps 95, 2; Ps 105, 2; Kol 3, 16 ir Jok 5, 13. Kokios aplinkybės paskatino parašyti kai kurias psalmes? Kada Dievo tauta naudojo psalmes?`

Psalmės buvo parašytos naudojimui asmeninėse ir bendruomeninėse pamaldose. Jos buvo giedamos kaip himnai garbinant šventykloje, kaip rodo muzikinės pastabos, minimi instrumentai (Ps 61, 1), melodijos (Ps 9, 1) ir vedimas (Ps 8, 1).

Hebrajiškoje Biblijoje psalmių knygos pavadinimas tehilim („šlovinimas“) atspindi jos pagrindinį tikslą – Dievo šlovinimą. Pavadinimas „Psalmynas“ yra kilęs iš graikų kalbos psalmoi, randamas Septuagintoje – ankstyvajame (II ir III amžius prieš Kristų) hebrajiškos Biblijos vertime į graikų kalbą.

Psalmės Izraelyje buvo nepakeičiama garbinimo dalis. Pavyzdžiui, jos buvo naudojamos šventyklos pašventinimo iškilmėse, religinėse šventėse, apeigose ir padedant Sandoros Skrynią į vietą Jeruzalėje.

„Pakopų giesmės“ (Psalmė 120–134), dar vadinamos piligrimystės giesmėmis, tradiciškai buvo giedamos piligriminės kelionės į Jeruzalę metu per tris pagrindines metines šventes (Iš 23, 14–17). „Egiptietiškas Halel“ (Psalmė 113–118) ir „Didysis Halel“ (136) buvo giedami per tris pagrindines metines šventes, įskaitant jaunatį ir šventyklos pašventinimą. Egiptietiškam Halel teko reikšminga vieta Paschos apeigoje. Paschos vakarienės pradžioje buvo giedamos Psalmės 113 ir 114, o pabaigoje – Psalmės 115–118 (Mt 26, 30). „Kasdienis Halel“ (Psalmės 145–150) buvo įtrauktas į rytines pamaldas sinagogoje.

Psalmės ne tik lydėjo garbinimą, bet ir nurodė, kaip žmonės turi garbinti Dievą šventykloje. Jėzus meldėsi Psalmės 22 žodžiais (Mt 27, 46). Psalmės užėmė reikšmingą vietą ir ankstyvosios Bažnyčios gyvenime (Kol 3, 16; Ef 5, 19).

`Nors mes, žinoma, negarbiname Dievo žemiškoje šventykloje, kaip galime naudoti psalmes garbindami, tiek privačioje, tiek bendroje aplinkoje?`