---
title:  Psalmių pasaulis
date:   04/01/2024
---

`5. Perskaitykite Ps 16, 8; Ps 44, 9; Ps 46, 2; Ps 47, 2. 8; Ps 57, 3; Ps 62, 9; Ps 82, 8; ir Ps 121, 7. Kokią vietą Dievas užima psalmininko gyvenime?`

Psalmių pasaulis yra orientuotas tik į Dievą; malda ir šlovinimu siekiama pavesti Dievui visus gyvenimo patyrimus. Dievas yra vienvaldis Kūrėjas, visos žemės Karalius ir Teisėjas. Jis suteikia viską savo vaikams. Todėl Juo visada reikia pasitikėti. Net Dievo tautos priešai klausia: „Kur gi tavo Dievas?“, kai atrodo, kad Dievo tautai nesiseka (Ps 42, 11). Kaip Viešpats yra visada šalia esantis ir niekuomet neapleidžiantis savo tautos Dievas, taip ir Dievo tauta visada žiūri į Dievą. Galiausiai psalmės numato laiką, kai visos tautos ir visa kūrinija garbins Dievą (Ps 47, 2; Ps 64, 10).

Dievo svarba gyvenime nulemia garbinimą. Garbinimas psalmėse iš esmės skiriasi nuo šiandien daugeliui žmonių suprantamo garbinimo, nes biblinėje kultūroje garbinimas buvo natūralus ir neginčijamas visos bendruomenės gyvenimo centras. Todėl viskas, kas įvykdavo, ir gera, ir bloga, Dievo tautos gyvenime neišvengiamai buvo išreikšta garbinimu. Dievas girdi psalmininką, kur jis bebūtų, ir atsiliepia jam tobulu metu (Ps 3, 5; Ps 18, 7; Ps 20, 7).

Psalmininkas žino, kad Dievo buveinė yra danguje, bet tuo pat metu Dievas gyvena Sione, šventykloje su savo tauta. Dievas tuo pačiu metu yra toli, arti, visur, savo šventykloje (Ps 11, 4), pasislėpęs (Ps 10, 1) ir apsireiškęs (Ps 41, 12). Psalmėse sujungiamos šios, rodos, viena su kita nesuderinamos Dievo savybės. Psalmininkai suprato, kad artumas ir atokumas yra neatsiejami nuo Dievo (Ps 24, 7–10). Psalmininkai suprato šios dvasinės įtampos dinamiką. Jų suvokimas, susijęs su Dievo gerumu ir Artumu, nepaisant to, ką jie patyrė, sustiprino jų viltį, kol jie laukė, kol Dievas įsikiš, kad ir kada Jis nuspręstų tai padaryti.

`Kaip psalmės gali padėti suprasti, kad negalime apriboti Dievo tik tam tikromis savo būties pusėmis? Kokios gali būti jūsų gyvenimo sritys, kuriose siekiate išlaikyti Viešpatį atokiai?`