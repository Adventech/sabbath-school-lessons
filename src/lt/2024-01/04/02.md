---
title:  Mano išvaizda Tau buvo žinoma
date:   21/01/2024
---

`1. Perskaitykite Ps 139, 1–18. Kaip čia poetiškai nusakyta Dievo galia (Ps 139, 1–6), Artumas (Ps 139, 7–12) ir gerumas (Ps 139, 13–18)? Ką Dievo didybė sako apie Dievo pažadus?`

Ar kada nors norėjote kam nors padėti, bet neturėjote galimybių? Taip pat kai kurie žmonės mėgino jums padėti, bet nesuprato jūsų poreikių. Skirtingai nei net labiausiai mylintys ir geriausių ketinimų vedini žmonės, Dievas puikiai pažįsta mus ir žino mūsų aplinkybes, taip pat turi priemonių mums padėti. Todėl Jo pažadai padėti ir išgelbėti yra ne lėkštos banalybės, o tvirti patikinimai.

Dievo žinios, susijusios su psalmininku, yra tokios didžios ir išskirtinės, kad net jo motinos įsčios negalėjo jo paslėpti nuo Dievo (Ps 139, 13. 15). Dievo žinios yra susijusios su laiku (Ps 139, 2), vidine asmenybe (Ps 139, 2. 4) ir aplinka (Ps 139, 3) – visa psalmininko būtimi. Nuostabios Dievo žinios yra Jo kaip Kūrėjo ir artimų santykių su žmonėmis rezultatas, ir pastarosios pasireiškia Jo rūpesčiu jais.

Ši nuostabi tiesa, kad Dievas mus artimai pažįsta, neturėtų mūsų gąsdinti, bet vesti į Jėzaus glėbį ir tai, ką Jis dėl mūsų padarė ant kryžiaus. Nes tikėjimu Jėzumi mums buvo suteiktas Jo teisumas, paties Dievo teisumas (Rom 3, 5. 21).

Dievo Artumas išryškinamas vaizduojant, kad Dievui pasiekiamas net „pragaras“ (Šeolas, „kapas“) ir „tamsa“ (Ps 139, 8. 11–12), vietos, kurios paprastai nėra nusakomos kaip Dievo buveinė (Ps 56, 14). Jo Artumas taip pat nusakomas kaip aušros sparnų įgijimas (rytai), pasiekiant jūros pakraščius (vakarai) (Ps 139, 9). Šie simboliai perteikia tiesą, kad visatoje nėra vietos, kur galėtume būti nepasiekiami Dievo. Nors Dievas nėra visatos dalis, kaip kai kurie mano, Jis yra arti visko, nes ne tik ją sukūrė, bet ir palaiko (žr. Hbr 1, 3).

Kadangi Dievas viską apie mus žino, Jis gali mums padėti ir atkurti. Naujai suvokiama Jo didybė skatina psalmininką šlovinti ir naujai pasitikėti. Jis sveikina dieviškąjį kruopštumą kaip priemonę, galinčią pašalinti iš jo gyvenimo viską, kas trukdo jo santykiams su Dievu.

`Kai kuriems mintis, kad Dievas itin daug apie juos žino, net ir tamsiausias paslaptis, gali atrodyti gana bauginanti. Kodėl tada Evangelija yra vienintelė mūsų viltis?`