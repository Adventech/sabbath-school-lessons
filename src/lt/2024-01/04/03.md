---
title:  Dievo globos užtikrinimas
date:   22/01/2024
---

`2. Perskaitykite Ps 40, 2–4; Ps 50, 15; Ps 55, 23 ir Psalmę 121. Kaip Dievas dalyvauja mūsų kasdieniuose reikaluose?`

Viešpats Šventajame Rašte apsireiškia kaip gyvasis Dievas, veikiantis vardan tų, kurie Jo šaukiasi.

Psalmininkas nuolat mena „VIEŠPATIES Artumą“ (Ps 16, 8). Todėl jis pasitiki Dievu ir Jo šaukiasi (Ps 7, 2; Ps 9, 11). Viešpats išgirs jį net tada, kai jis šauksis iš „gelmių“ (Ps 130, 1–2), parodant, kad jokios gyvenimo aplinkybės neišvengia Dievo viešpatavimo. Taigi psalmininko šauksmui, kad ir koks skubus pastarasis būtų, niekada nestinga vilties.

Tuo tarpu Psalmė 121 skelbia Kūrėjo galią ištikimo žmogaus gyvenime. Ši galia apima:

(1) „Tavo kojai suklupti Jis neleis“ (Ps 121, 3). „Kojos“ simboliu dažnai nusakoma žmogaus gyvenimo kelionė (Ps 66, 9; Ps 119, 105; Pat 3, 23). Hebrajiškas žodis „pajudintas“ nusako saugumą, kurį Dievas suteikia pasauliui (Ps 93, 1) ir Sionui (Ps 125, 1).

(2) Viešpaties kaip nei snaudžiančio, nei miegančio Izraelio globėjo simbolis išryškina nuolatinį Viešpaties budrumą ir pasirengimą veikti Jo vaikų labui (Ps 121, 3–4).

(3) Žodžiai „VIEŠPATS tavo užuovėja“ (Ps 121, 5–6) primena debesies stulpą Išėjimo metu (Iš 13, 21–22). Panašiai Viešpats suteikia savo tautai fizinį ir dvasinį prieglobstį.

(4) Dievas yra jų dešinėje (Ps 121, 5). Dešinė ranka paprastai žymi stipresnę žmogaus ranką, darbo ranką (Ps 74, 11; Ps 89, 14). Čia ji simbolizuoja Dievo Artumą ir palankumą (Ps 16, 8; Ps 109, 31; Ps 110, 5).

(5) Ps 121, 6–8 aiškiai patvirtina, kad Dievas saugo savo tautą. Dievas saugos savo vaikus nuo viso, kas pikta. Nei „saulė“, nei „mėnulis“ jų neužgaus. Dievas saugos juos išeinančius ir grįžtančius. Šie poetiniai simboliai pabrėžia visapusišką, nepaliaujamą Dievo rūpestį.

Esmė? Psalmininkas pasitikėjo mylinčiu Dievo rūpesčiu. Mes, žinoma, turėtume daryti tą patį.

`Kaip praktiškai galite geriau pažinti Dievo globos tikrovę? Kaip galite geriau bendradarbiauti su Dievu, kad Jis veiktų jumyse ir dėl jūsų?`