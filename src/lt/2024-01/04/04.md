---
title:  Viešpats yra prieglauda nelaimėse
date:   23/01/2024
---

`3. Perskaitykite Ps 17, 7–9; Ps 31, 2–4 ir Ps 91, 2–7. Ką psalmininkas darė ištikus bėdoms?`

Psalmininkas susidūrė su įvairiomis bėdomis ir jų ištiktas kreipėsi į Viešpatį, kuris yra prieglauda visose nelaimėse. Pasitikėjimas yra sąmoningas sprendimas pripažinti Dievo viešpatavimą savo gyvenime bet kokiomis aplinkybėmis. Jei pasitikėjimas nepadės nelaimėje, tai jis nepadės apskritai.

Psalmininko liudijimas: „Jis sakys VIEŠPAČIUI: ‘Mano Dieve, mano prieglauda ir tvirtove, pasitikiu Tavimi!’“ (Ps 91, 2), kyla iš jo patyrimo su Dievu ir padeda sustiprinti jo tikėjimą ateičiai. Psalmininkas Dievą vadina Aukščiausiuoju ir Visagaliu (Ps 91, 1–2), prisimindamas savo Dievo nepranokstamą didybę.

Psalmininkas taip pat pasakoja apie saugumą, kurį galima rasti Dieve: „pastogėje“ („prieglauda“ arba „priedanga“), „pavėsy“ (Ps 91, 1), „prieglauda“, „tvirtove“ (Ps 91, 2), „sparnų“, „dengiantis skydas“ (Ps 91, 4) ir „užuovėja“ (Ps 91, 9). Šie simboliai reiškia saugų prieglobstį psalmininko kultūroje. Tereikia pagalvoti apie nepakeliamą saulės kaitrą tame pasaulio krašte, kad būtų galima branginti pavėsį (arba šešėlį) arba prisiminti karų metą Izraelio istorijoje, kad būtų branginamas skydas ar tvirtovė ir jų teikiamas saugumas.

`4. Perskaitykite Ps 17, 8 ir Mt 23, 37. Koks čia simbolis vartojamas ir ką jis atskleidžia?`

Vienas artimiausių palyginimų yra tas, kuris nusako buvimą Dievo „sparnų ūksmėje“ (Ps 17, 8; Ps 57, 2; Ps 63, 8). Šis palyginimas suteikia paguodą ir užtikrintumą, nusakant paukštės teikiamą apsaugą. Viešpats lyginamas su ereliu, kuris sparnais saugo jauniklius (Iš 19, 4; Įst 32, 11), ir su višta, kuri surenka jauniklius po sparnais (Mt 23, 37).

`Tačiau kaip elgiamės tuomet, kai ištinka nelaimė ir, atrodo, neįžvelgiame Viešpaties apsaugos? Kodėl šios traumos nereiškia, kad Viešpaties nėra su mumis?`