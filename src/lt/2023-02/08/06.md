---
title:  Sabata ir amžinasis poilsis
date:   18/05/2023
---

Sabata yra prieglobsčio vieta varginančiame pasaulyje. Kiekvieną savaitę pamirštame šio pasaulio rūpesčius ir įžengiame į Dievo poilsio centrą – sabatą. Garsus žydų rašytojas Abraomas Heschelis sabatą vadina „laiko rūmais“. Kas septintą dieną Dievo dangiškieji rūmai nusileidžia iš dangaus į žemę, ir Viešpats kviečia mus į savo Artumo šlovę šiam 24 valandų laikotarpiui, kad praleistume laiką artimai bendraudami su Juo.

Heschelis savo knygoje apie sabatos grožį ir iškilmingumą rašo apie šios dienos reikšmę: „Sabata yra rojaus metafora ir liudijimas Dievo Artumui; savo maldose numatome Mesijo erą, kuri bus sabata, ir kiekviena sabata mus paruošia šiam patyrimui: neišmokęs mėgautis sabata… žmogus negalės mėgautis amžinybe ateinančiame pasaulyje“.

Kurdamas Jėzus mums padarė ypatingą vietą. Ten galime rasti prieglobstį. Ten galime būti saugūs. Jo darbas atliktas. Baigta. Kai ilsimės sabatą, ilsimės Jo meilės globoje. Mes ilsimės laukdami amžinojo poilsio naujame danguje ir naujoje žemėje, kurie netrukus ateis.

`5. Perskaitykite Iz 65, 17; Iz 66, 22; 2 Pt 3, 13 ir Apr 21, 1. Kaip sabatos laikymasis nukreipia mus į amžinybę?`

Tas pats Dievas, kuris sukūrė žemę pradžioje, sukurs ją iš naujo, o sabata išliks amžinu Jo, kaip Kūrėjo, simboliu (žr. Iz 66, 23). Tiesą sakant, žydai sabatą laikė simboliu to, kas hebrajų kalba buvo vadinama olam haba, ateisiančiu pasauliu.

Trijų angelų, lekiančiu dangumi, žinia, raginanti mus garbinti Kūrėją, yra dangaus atsakymas daugelio žmonių nevilčiai XXI amžiuje. Ši žinia nukreipia mus į mūsų Kūrėją, kuris visa sutvėrė, ir į mūsų Atpirkėją, kuris, po teismo, sunaikinęs nuodėmę, padarys visa nauja. „O Sėdintysis soste tarė: Štai Aš visa darau nauja! Ir sako: Rašyk, nes šitie žodžiai patikimi ir tikri“ (Apr 21, 5).

`Kaip jūs asmeniškai galite padaryti sabatą išankstiniu dangaus apreiškimu savo gyvenime ir šeimoje?`