---
title:  Teismas, pasaulio sukūrimas ir atskaitomybė
date:   14/05/2023
---

Jei esame tik atsitiktinai susiformavusių ląstelių rinkinys, tiesiog atsitiktinumo ir labiau išsivysčiusios Afrikos beždžionės produktas, tada gyvenimas turi mažai prasmės. Jei esame tik vienas iš aštuonių milijardų žmonių, rodančių vieni kitiems nagus dėl gyvenamosios vietos planetoje, vadinamoje Žeme, gyvenimas praranda savo tikslą, išskyrus išlikimą. Priešingai, Rašte nusakytas pasaulio sukūrimas suteikia priežastį gyventi ir moralės būtinybę. Mus sukūrė Dievas ir esame Jam atskaitingi už savo darbus. Tas, kuris mus sukūrė, laiko mus atsakingais. Jis nustatė absoliutus, net „moralei reliatyviame“ pasaulyje.

`1. Perskaitykite Apr 14, 7; Rom 14, 10 ir Jok 2, 8–13. Ką teismas reiškia tokiems klausimams kaip atskaitomybė ir atsakomybė? Kaip teismas, Dievo įsakymai ir garbinimas yra susiję?`

Trijų angelų, lekiančiu dangaus viduriu, Apreiškimo 14 žinia skelbia, kad „atėjo Jo teismo valanda“ (Apr 14, 7). Kadangi Dievas mus sukūrė gebančius priimti moralinius sprendimus, esame už juos atsakingi. Jei būtume tik atsitiktinis ląstelių rinkinys, tik mūsų paveldimumo ir aplinkos produktas, mūsų darbus daugiausia lemtų mums nepavaldžios jėgos.

Tačiau teismas reiškia moralinę atsakomybę. Šią krizinę Žemės istorijos valandą, teismo valandą, Dievas ragina mus priimti sprendimus amžinybės šviesoje. Pirmo angelo nuoširdus raginimas atiduoti „Jam pagarbą, nes atėjo Jo teismo valanda“ (Apr 14, 7), nuolankiai pašlovinti „dangaus ir žemės, jūros ir vandens šaltinių Sutvėrėją!“ (Apr 14, 7) pripažįsta, jog viso garbinimo pagrindas yra tai, kad esame sukurti Dievo.

Tuo tarpu septintosios dienos – sabatos šventimas parodo mūsų tikėjimą, kad Jėzus yra vertas būti garbinamas kaip mūsų Kūrėjas. Tai atskleidžia, kad priimame Jo Dešimt įsakymų kaip Dievo įkvėptus principus, leidžiančius gyventi visavertį gyvenimą. Kadangi Įstatymas yra Dievo valdžios pagrindas ir Jo charakterio apreiškimas, jis tampa teismo matu. Mūsų ištikimybė sabatos įsakymui yra mūsų pasišventimo gyventi paklūstant pripažinimas.

`Kaip mūsų su pasaulio sukūrimu susijęs supratimas veikia mūsų elgesį? Kaip paveldimumas ir aplinka susiję su kasdieniais mūsų sprendimais? Kaip Dievo malone galime įveikti charakterio trūkumus, kurių mes nepasirinkome?`