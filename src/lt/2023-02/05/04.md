---
title:  Nuostabus vaizdas
date:   25/04/2023
---

Pranašiškos Danieliaus ir Apreiškimo knygos yra papildomi tomai, nurodantys mums įvykius paskutinėmis žemės istorijos dienomis. Apreiškimo knyga skelbia, kad atėjo Dievo teismo valanda. Danieliaus knyga atskleidžia, kada prasidėjo teismas.

Danieliaus 7 Dievas apreiškė pranašui pasaulio istoriją. Tautos atsiranda ir išnyksta. Persekiojančios jėgos engia Dievo tautą. Aprašęs Babiloną, Medų-Persiją, Graikiją, Romą, Romos imperijos žlugimą ir Bažnyčios vykdytą persekiojimą 1260 metų, kaip parašyta (Dan 7, 25; taip pat žr. Apr 12, 14), Dievas Danieliaus dėmesį patraukia šlovingu dangišku įvykiu, kurio dėka viskas susitvarkys. Pranašo dėmesys nuo tautų atsiradimo ir išnykimo bei engiančių žemės jėgų nukrypsta į visatos sosto salę ir paskutinį Dievo teismą, kai Jis ištaisys kiekvieną skriaudą ir įkurs savo amžinąją teisumo karalystę.

Dievas pranašiškame regėjime nuvedė Danielių iš žemės chaoso ir konflikto į dangaus šventyklos šlovę ir aukščiausiojo visatos teismo posėdį, kur Kristui, teisėtam šio pasaulio Valdovui, bus suteikta iš Tėvo karalystė, kuri teisėtai priklausė Jam.

`3. Perskaitykite Dan 7, 9–10. 13 ir apibūdinkite, ką Danielius regėjo. Koks taip pat yra galutinis šio teismo rezultatas? Dan 7, 14. 26–27.`

Visos žmonijos likimas sprendžiamas dangaus teismo salėje. Vyrauja teisumas. Tiesa triumfuoja. Teisingumas viešpatauja. Tai vienas nuostabiausių ir įspūdingiausių vaizdinių visame Šventajame Rašte. Ir gera žinia ta, kad teismas baigiasi ištikimų Dievui žmonių, apsirengusių Kristaus teisumu, naudai.

Jėzus prieina prie savo dangiškojo Tėvo visos visatos akivaizdoje. Dangiškos būtybės būriuojasi aplink Dievo sostą. Visa nepuolusių būtybių visata jaučia šiame teisme pagarbią baimę. Tūkstantmečius trukusi kova greitai baigsis. Nesutarimas dėl visatos sosto yra visiškai, galutinai išspręstas.

`Danielius buvo teisus dėl karalysčių, kurios atsirado ir išnyko, kaip ir buvo pranašauta. Kodėl tada itin prasminga pasitikėti Dievo Žodžiu dėl to, ką jis sako apie galutinę, amžinąją karalystę, kuri niekada nebus sunaikinta?`