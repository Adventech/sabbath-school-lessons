---
title:  Teismo valandos reikšmė
date:   23/04/2023
---

Paskutinėje Rašto knygoje – Apreiškimo knygoje pagrindinis dėmesys skiriamas per amžius besitęsiančios gėrio ir blogio kovos kulminacijai. Liuciferis, angelas maištininkas, metė iššūkį Dievo teisingumui, sąžiningumui ir išminčiai. Jis tvirtino, kad Dievas yra nesąžiningas ir neteisingas tuo, kaip valdo visatą. Paskutinis Apreiškimo knygos teismas yra šios kovos dėl Dievo charakterio centras.

`1. Apr 14, 7 parašyta: „Bijokite Dievo ir atiduokite Jam pagarbą, nes atėjo Jo teismo valanda; nuolankiai pašlovinkite dangaus ir žemės, jūros ir vandens šaltinių Sutvėrėją!“ Kodėl svarbu, kad iškart po to, kai mums pranešama apie „amžinąją Evangeliją“, pirmasis angelas kalba apie Dievo teismą? Ką „amžinoji Evangelija“ turi bendra su Dievo teismu?`

Evangelija ir teismas, abi pirmojo angelo žinios dalys, yra neatskiriamai susiję. Jei ne „amžinoji Evangelija“, mes neturėtume vilties teisme. Tyrinėsime, jog „amžinoji Evangelija“ iš tikrųjų yra vienintelė mūsų viltis teisme. Neabejotina, kad dalis Evangelijos yra teismo skelbimas.

Šio teismo metu nepuolę pasauliai pamatys, jog Dievas padarė viską, ką galėjo, kad išgelbėtų kiekvieną žmogų. Šis teismas atskleidžia Dievo teisingumą ir gailestingumą. Tai šį tą pasako apie Jo meilę ir Įstatymą. Teismas kalba apie Jo malonę ir Jo galią išgelbėti.

Teismas yra dalis galutinio Dievo sprendimo nuodėmės problemai. Didžiojoje kovoje tarp gėrio ir blogio visatoje Dievas atsakė į šėtono kaltinimus ant kryžiaus, tačiau teisme Jis atskleidžia, jog padarė viską, kas įmanoma, kad mus išgelbėtų ir atvestų prie kryžiaus.

Dangaus begaliniai, smulkūs, tikslūs, išsamūs įrašai bus atversti (žr. Dan 7, 10). Esame itin brangūs Dievui, todėl visa visata stabteli apmąstyti mūsų priimtus sprendimus, atsižvelgiant į Šventosios Dvasios raginimą ir atpirkimą, kurį Kristus laisvai suteikė ant Golgotos kryžiaus.

`Atidžiai perskaitykite Ps 51, 1–6, ypač 6 eilutę. Kaip šios eilutės padeda suprasti teismo reikšmę ir tikslą?`