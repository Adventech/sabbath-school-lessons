---
title:  Dievo gailestingumas ir teismas
date:   24/04/2023
---

Ir kryžius, ir teismas atskleidžia, kad Dievas yra teisingas ir gailestingas. Įstatymo sulaužymas reikalauja nusidėjėlio mirties. Teisingumas skelbia: „Atpildas už nuodėmę – mirtis“. Gailestingumas atsako: „Dievo malonės dovana – amžinasis gyvenimas mūsų Viešpatyje Kristuje Jėzuje“ (Rom 6, 23). Jei Dievo Įstatymą būtų galima pakeisti arba panaikinti, Jėzui nebūtų reikėję mirti. Kristaus mirtis įtvirtina amžiną Įstatymo prigimtį, o Įstatymas yra teismo pagrindas.

`2. Perskaitykite Apr 20, 12. Kaip mes teisiami? Kaip mūsų geri darbai susiję su mūsų išgelbėjimu?`

Mūsų darbai atskleidžia mūsų apsisprendimą ir mūsų ištikimybę Dievui. Pasak Ef 2, 8–9: „Jūs juk esate išgelbėti malone per tikėjimą… ir ne darbais, kad kas nors nesigirtų“. Bet kai Kristus mus išgelbėja, Jis mus pakeičia. „Mes esame Jo kūrinys, sutverti Kristuje Jėzuje geriems darbams“ (Ef 2, 10).

Mūsų geri darbai, įgalinti Šventosios Dvasios, mūsų neišgelbėja, bet liudija, kad mūsų tikėjimas yra tikras. Paskutinis Dievo teismas pašalina visus apsimetinėjimus, veidmainystę, bet kokį melą ir įsiskverbia į mūsų esybės gelmes. Nusakydama mūsų padėtį Dievo teisme, E. Vait pateikė šią galingą įžvalgą apie tai, kaip Evangelija ir teismas žengia koja kojon.

> <p></p>
> „Tai, kad pripažinta Dievo tauta simbolizuojama kaip stovinti Viešpaties akivaizdoje suterštais skudurais turėtų paskatinti visus, kurie išpažįsta Jo vardą, nuolankumui ir giliam širdies ištyrimui. Tie, kurie iš tikrųjų apvalo savo sielas paklusdami tiesai bus nuolankiausios nuomonės apie save. Kuo atidžiau jie žvelgs į nepriekaištingą Kristaus charakterį, tuo stipresnis bus jų noras prilygti Jam ir tuo mažiau jie matys savyje tyrumo ar šventumo. Visgi nors turėtume suvokti savo nuodėmingą būklę, privalome pasikliauti Kristumi kaip savo teisumu, pašventinimu ir atpirkimu. Negalime atsilaikyti prieš šėtono kaltinimus mūsų atžvilgiu. Tik Kristus gali veiksmingai mus užtarti. Jis gali nutildyti kaltintoją argumentais, pagrįstais ne mūsų nuopelnais, o Jo paties“ (Testimonies for the Church, 5 t., p. 471).

`Kaip jos žodžiuose matote Evangelijos neatskiriamumą nuo teismo? Kokią viltį galite įžvelgti šioje Evangelijos ir teismo sąsajoje?`