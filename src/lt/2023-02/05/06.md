---
title:  Jėzus - vertas
date:   27/04/2023
---

Apr 5, 1–3 dar kartą matome sostą. Paminėtas ritinys, prirašytas iš abiejų pusių. Jis užantspauduotas dieviškuoju antspaudu, ir niekas danguje ar žemėje negalėjo jo atplėšti. Dangaus būtybės dreba. Klausimas rimtas. Joks angelas negali atstovauti žmonijai galutiniame žemės teisme. Jonas verkia, nes niekas negalėjo išvynioti ritinio. Tada vienas iš vyresniųjų, vienas iš atpirktųjų iš žemės, tarė padrąsinančius žodžius Jono širdžiai. Jėzus, Dievo Avinėlis, vertas išvynioti ritinį.

Jonas regi galutinį sprendimą nuodėmės problemai Apr 5, 5. Pagyvenęs pranašas mato vienintelį būdą, kaip kiekvienas gali išsilaikyti teisme Dievo sosto akivaizdoje.

„Tuomet vienas vyresnysis man tarė: Neverk! Štai nugalėjo liūtas iš Judo giminės, Dovydo atžala. Jis atvers knygą… Aš išvydau… Avinėlį. Jis buvo tarytum nužudytas“ (Apr 5, 5–6).

`5. Perskaitykite Apr 5, 8–12. Kaip visas dangus reaguoja į žinią, kad Jėzus vertas išvynioti teismo ritinį ir mus atpirkti?`

Jėzus, Dievo Avinėlis, paaukojęs savo gyvybę dėl visos žmonijos išgelbėjimo, paima teismo ritinį ir jį išvynioja. Visas dangus džiaugsmingai šlovina. Jo pergalė prieš šėtono pagundas, Jo mirtis ant Golgotos kryžiaus, Jo prisikėlimas, Jo Vyriausiojo Kunigo tarnystė suteikia išgelbėjimą visiems, kurie tikėjimu nusprendžia atsiliepti į Jo malonę. Teismas yra nepaprastai gera žinia Dievo tautai. Ji skelbia nuodėmės viešpatavimo pabaigą ir Dievo tautos išvadavimą.

Ar gali kas nors labiau drąsinti? Jėzus užtaria mus teisme. Jo nepriekaištingas ir teisus gyvenimas apgaubia mus. Jo teisumas veikia mumyse, kad padarytų mus naujus. Jo malonė mums atleidžia, perkeičia ir įgalina gyventi dievobaimingai.

Mums nereikia bijoti. Jėzus užtaria mus teisme, o blogio jėgos nugalimos. Nuosprendis priimamas Dievo tautos „naudai“ (Dan 7, 22). Teismo tikslas yra ne išsiaiškinti, kokie mes blogi, bet atskleisti, koks geras yra Dievas.

`Vėlgi apmąstykite didžią viltį, kurią turime teisme – Jėzų kaip mūsų pavaduotoją. Kodėl tai vienintelė mūsų viltis?`