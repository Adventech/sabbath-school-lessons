---
title:  Žvilgsnis į dangų
date:   26/04/2023
---

Apreiškimo 4 Jonas regėjo atvirus vartus danguje ir girdėjo kvietimą: „Užženk čionai, Aš tau parodysiu, kas toliau turi įvykti“ (Apr 4, 1). Jėzus pakvietė apaštalą pažvelgti pro atvirus vartus į dangaus šventyklą ir pamatyti amžinus didžiosios kovos tarp gėrio ir blogio vaizdus. Mes taip pat galime kartu su Jonu pažvelgti per tuos atvirus vartus į amžinąjį išganymo planą. Esame liudininkai klausimų, kurie sprendžiami dangaus teisme. Pagrindinės didžiosios kovos tarp gėrio ir blogio problemos iškyla mums prieš akis.

`4. Perskaitykite Apr 4, 2–4. Kokių čia pastebite panašumų su Danieliaus 7 teismu?`

Akivaizdu, kad tai sosto patalpos aprašymas. Dievas Tėvas sėdi soste, apsuptas dangiškų būtybių. Griaustiniai ir žaibai simbolizuoja Dievo nuosprendžius. Apr 4, 4 aplink Dievo sostą taip pat yra 24 vyresnieji.

Kas yra šie 24 vyresnieji? Senovės Izraelyje levitų kunigai buvo suskirstyti į 24 dalis. Šie kunigai atstovavo žmonėms Dievo akivaizdoje. 1 Pt 2, 9 apaštalas dėsto, kad Naujojo Testamento tikintieji yra „išrinktoji giminė“, „karališkoji kunigystė“. Šie 24 vyresnieji, ko gero, galėtų atstovauti visiems atpirktiesiems, kurie vieną dieną džiūgaus prie Dievo sosto; galbūt tai žmonės, prisikėlę tuomet, kai prisikėlė Kristus ir kurie kartu su Juo įžengė į dangų (Mt 27, 52; Ef 4, 7–8).

Bet kuriuo atveju tai gera žinia. Prie Dievo sosto yra keletas atpirktųjų iš žemės. Jie susidūrė su gundymais lygiai taip pat, kaip ir mes. Kristaus malone ir Šventosios Dvasios galia jie nugalėjo. Jie apsirengę „baltais drabužiais“, simbolizuojančiais Kristaus teisumą, kuris uždengia ir apvalo jų nuodėmes. Jų galvas puošia aukso vainikai, reiškiantys, kad jie laimėjo kovą prieš blogį ir yra tikinčiųjų danguje karališkosios giminės dalis.

Matome sostą danguje, kuriame sėdi Dievas. Aplink sostą yra dangiškos būtybės, ir netrukus visas dangus pradeda giedoti, o šlovinimas skamba vis garsiau ir kyla aukščiau: „Vertas esi, mūsų Viešpatie ir Dieve, priimti šlovę, pagarbą ir galybę, nes Tu visa sutvėrei, Tavo valia visa yra ir buvo sutverta“ (Apr 4, 11).