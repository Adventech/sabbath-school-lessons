---
title:  Geroji teismo naujiena
date:   22/04/2023
---

### Šios savaitės tyrinėjimui skaitykite:
Apr 14, 7; Ps 51, 1–4; Apr 20, 12; Dan 7, 9. 14. 26; Apr 4, 2–4; Apr 5, 1–12.

> <p>Įsimintina eilutė:</p>
> „Jis šaukė galingu balsu: Bijokite Dievo ir atiduokite Jam pagarbą, nes atėjo Jo teismo valanda; nuolankiai pašlovinkite dangaus ir žemės, jūros ir vandens šaltinių Sutvėrėją!“ (Apr 14, 7)

Raštas aiškiai moko, jog Dievas teisia ir kad anksčiau ar vėliau, vienaip ar kitaip, teismas – kurio itin trūksta čia ir dabar – ateis ir jį įvykdys Dievas, pats „visos žemės Teisėjas“ (Pr 18, 25; taip pat žr. Ps 58, 12; Ps 94, 2; Ps 98, 9). Arba, kaip rašė pats Paulius: „Taigi kiekvienas iš mūsų duos Dievui apyskaitą už save“ (Rom 14, 12).

Baisi mintis, ar ne? Teks duoti apyskaitą Dievui, kuris žino giliausius dalykus, Dievui, kuris „kiekvieną pašauks atsakyti už darbą, net slaptą – ir gerą, ir blogą“ (Mok 12, 14)?

Tačiau galiausiai teismas atskleidžia Dievo gerumą bei maloningumą ir tai, kad Jis yra ir teisingas, ir gailestingas, atsižvelgiant į tai, kaip Jis elgiasi su išgelbėtaisiais ir net su pražuvusiais.

Šią savaitę teismą tyrinėsime giliau, kaip jis susijęs su visatoje besirutuliojančia didžiąja kova, ir ypač gilinsimės į tai, kas atsitinka, kai ištikimiems Dievui žmonėms tenka stoti akistaton su tuo, kas neišvengiama – būsimu teismu (Apd 24, 25).