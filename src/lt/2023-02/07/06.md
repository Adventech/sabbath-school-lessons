---
title:  Kūrėjas ant kryžiaus
date:   11/05/2023
---

Kad ir kokią jaustume nuostabą bei garbintume Viešpatį kaip savo Kūrėją, yra šis tas daugiau. Jau tyrinėjome, bet verta dar kartą įsigilinti, kad mūsų Kūrėjas yra ir mūsų Atpirkėjas. Dievas, kuris mus sukūrė, yra tas pats Dievas, kuris mus atpirko. Tas pats Dievas, kuris pasakė: „Padarykime žmogų pagal mūsų paveikslą ir panašumą“ (Pr 1, 26), ant kryžiaus sušuko: „Eli, Eli, lema sabachtani? – tai reiškia: Mano Dieve, Mano Dieve, kodėl Mane apleidai?!“ (Mt 27, 46) Štai ir priežastis bijoti Dievo arba, juo labiau, šlovinti Jį bei garbinti!

Kaip mes, puolę žmonės, galime tinkamai reaguoti į tokią nuostabią tiesą kaip ši? Ką galėtume padaryti atsakydami? Pirmo angelo žinia mums sako, ką daryti: „Bijokite Dievo ir atiduokite Jam pagarbą, nes atėjo Jo teismo valanda; nuolankiai pašlovinkite dangaus ir žemės, jūros ir vandens šaltinių Sutvėrėją!“ (Apr 14, 7)

`5. Perskaitykite Jn 19, 16–30, Jono pasakojimą apie Jėzų ant kryžiaus. Skaitydami prisiminkite jau tyrinėtas Rašto eilutes apie Jėzų kaip Kūrėją, kuriame „sukurta visa, kas yra danguje ir žemėje, kas regima ir neregima, ar sostai, ar viešpatystės, ar kunigaikštystės, ar valdžios. Visa sukurta per Jį ir Jam“ (Kol 1, 16). Kaip turėtume reaguoti į šią nuostabią Dievo meilės išraišką?`

Pirmo angelo žinia garbinti Kūrėją skelbiama po kryžiaus, po to, kai visata ir Kristaus sekėjai pamatė, kad Tas, kuris sukūrė dangų, žemę, jūras ir vandens šaltinius, „apiplėšė pats save, priimdamas tarno pavidalą ir tapdamas panašus į žmones. Jis ir išore tapo kaip visi žmonės; Jis nusižemino, tapdamas klusnus iki mirties, iki kryžiaus mirties“ (Fil 2, 7–8).

Koks nuostabus tai turėjo būti reginys tiems, kurie pažinojo Jėzų prieš Jam ateinant į žemę žmogaus pavidalu. Nestebina, kad dangaus būtybės taip pat Jį garbina. Kalbant apie mus, atpirktus Jo krauju, ką dar galėtume padaryti, išskyrus garbinti savo Kūrėją ir Atpirkėją?

`Kodėl mintis, kad puolę žmonės galėtų ką nors pridėti prie to, ką Kristus padarė ant kryžiaus, kryžiaus šviesoje yra klaidinga? Koks mūsų darbas galėtų prisidėti prie to, ką Kūrėjas jau padarė dėl mūsų?`