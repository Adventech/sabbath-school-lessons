---
title:  Bendražygis sunkumuose
date:   07/05/2023
---

Užžengęs į dangų (Apd 1, 9), Jėzus aplankė paskutinį gyvą apaštalą, Joną, Patmo saloje, į kurią jį ištrėmė negailestingas Romos imperatorius Domicianas.

`1. Perskaitykite Apr 1, 9. Taip pat Mt 13, 21; Apd 14, 22 ir Jn 16, 33. Kokia žinia čia visiems, kurie siekia sekti Jėzumi šiame pasaulyje?`

Atskirtas nuo savo šeimos, draugų ir krikščionių bendruomenės paramos, Jėzaus sekėjas Jonas nebuvo paliktas vienas vargti ir sielvartauti. Jo tarnystė nesibaigė. Jo liudijimas nebuvo pabaigtas. Akinančios šviesos angeliškas svečias aplankė Joną toje vienišoje saloje ir atnešė jam žinią tiesiai nuo Dievo sosto. Ši Jėzaus žinia turėjo aidėti laiko koridoriais per šimtmečius. Tai buvo vilties žinia kiekvienai kartai, bet ji ypač skirta paruošti Dievo paskutiniųjų dienų žmones Jėzaus atėjimui. Tai rimta įspėjimo žinia, taip pat padrąsinimo žinia paskutiniaisiais laikais, kai ruošiamės atlaikyti paskutinių dienų išmėginimus (arba išmėginimus apskritai, su kuriais galime susidurti dabar).

Jei atsidurtumėte oloje, kur, manoma, Joną aplankė dangiškasis angelas su pranašišku Apreiškimo knygos regėjimu, iškart pastebėtumėte šiuos žodžius, užrašytus ant prie įėjimo pritvirtintos lentos, apibendrinančius visą Apreiškimo knygą: „Bijokite Dievo ir atiduokite Jam pagarbą, nes atėjo Jo teismo valanda; nuolankiai pašlovinkite dangaus ir žemės, jūros ir vandens šaltinių Sutvėrėją!“ (Apr 14, 7)

Pagrindinis Apreiškimo knygos klausimas yra garbinimas. Mes buvome sukurti garbinti. Kiekvienas iš mūsų ką nors ar kažką garbiname. Tikras garbinimas, Kūrėjo garbinimas, leidžia mums atrasti tikrąjį gyvenimo tikslą. Jis suteikia mums priežastį gyventi. Jis suteikia mums priežastį ne tik dėl ko mirti, bet, svarbiau, dėl ko gyventi ir, jei reikia, ištverti sunkumus. Ir iš tiesų, kylant paskutinėms krizėms, geriau suprasime žodžius: „Per daugelį vargų mes turime įeiti į Dievo karalystę“ (Apd 14, 22).

Jei ištikimi Dievo tarnai, kaip Jonas, susidūrė su kentėjimu ir vargais, kas verčia mus manyti, kad ir mes patys nesusidursime su vargais? (žr. 1 Pt 4, 12–15)