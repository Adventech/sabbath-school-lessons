---
title:  Artimas Dievas
date:   09/05/2023
---

Dievas, sukūręs saulę, mėnulį ir žvaigždes, kurio nuostabi jėga sukūrė šią planetą ir kuris pripildė ją gyvybės, taip pat domisi kiekvienu iš mūsų. Jis išlaisvino savo tautą iš egiptiečių vergijos, vedė izraelitus dykumoje, iš dangaus siuntė maną, sugriovė Jericho sienas ir nugalėjo Izraelio priešus. Tas pats Dievas, savo begaline galia sukūręs visatą, panaudoja šią galią nugalėti blogio jėgas, kurios kaunasi dėl mūsų sielos.

`3. Perskaitykite 2 Kor 5, 17; Ps 139, 15–18; Apd 17, 27 ir Kol 1, 17. Ko šios eilutės moko apie Dievo Artumą?`

Teologai kalba apie Dievo transcendenciją. Tai mintis, kad Dievas yra aukščiau visos kūrinijos. Tačiau jie taip pat kalba apie Dievo imanentiškumą. Tai mintis, kad Dievas taip pat yra mūsų pasaulyje ir, kaip moko Raštas, Jis taip pat yra sudėtingai ir glaudžiai su juo susijęs. Nors Viešpats gyvena „šventose aukštybėse“, Jis taip pat yra „su sugniuždytaisiais bei prislėgtais“ (Iz 57, 15). Kaip sakė pats Jėzus, kalbėdamas apie savo ištikimus sekėjus: „Aš juose ir Tu Manyje, kad jie pasiektų tobulą vienybę ir pasaulis pažintų, jog Tu esi Mane siuntęs ir juos myli taip, kaip Mane mylėjai“ (Jn 17, 23). Jis išties artimas.

Puiki su mūsų Dievu susijusi žinia yra ta, kad Jo didybė ir galia yra tokia milžiniška, jog ji pasiekia visą kosmosą ir kiekvieno mūsų gyvenimą. Jis žada mus padaryti ir suformuoti panašiais į Jo atvaizdą. Pagalvokite, ką tai reiškia. Dievas, kuris sukūrė ir palaiko milijardus galaktikų, yra tas pats Dievas, kuriame ne tik „gyvename, judame ir esame“ (Apd 17, 28), bet Jis taip pat veikia mūsų širdį, kad duotų mums naują širdį, kad apvalytų mus nuo nuodėmės ir kad taptume naujais kūriniais Kristuje. Kokia galinga guodžianti mintis suvokti, kad mūsų Dievas, tokios galios Dievas, myli ir rūpinasi mumis.

`Kaip galime išmokti semtis vilties ir paguodos iš Dievo imanentiškumo suvokimo? O gal tai jus gąsdina, nes Dievas žino jūsų tamsiausias paslaptis? Kaip Evangelija turėtų suteikti jums ramybę šiame kontekste?`