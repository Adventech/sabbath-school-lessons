---
title:  Apreiškimo knygos nugalėtojai
date:   20/04/2023
---

„Čia pasirodo ištvermė šventųjų, kurie laikosi Dievo įsakymų ir Jėzaus tikėjimo!“ (Apr 14, 12) Taip nusakyta ištikima Dievui tauta paskutinėmis dienomis. Tačiau vienintelis būdas, kaip asmuo gali laikytis Dievo įsakymų, ar anuomet, ar dabar, tai – Jėzaus tikėjimu. Atkreipkite dėmesį, kad neparašyta tikėjimu Jėzumi, nors tai labai svarbu, tačiau šis posakis – „Jėzaus tikėjimo“ yra kažkas daugiau. Būtent tikėjimas leido Kristui nugalėti didžiausias šėtono pagundas. Tikėjimas yra dovana, suteikiama kiekvienam. Kai mes naudojame tikėjimą, kurį Šventoji Dvasia įdiegė į mūsų širdį, šis tikėjimas auga. Mes nugalime ne savo valia, o gyvojo Kristaus, veikiančio per mus, galia. Mes įveikiame ne dėl to, kas esame, bet dėl ​​to, kas Jis yra.

Mes galime nugalėti, nes Jis nugalėjo. Mes galime triumfuoti, nes Jis triumfavo. Mes galime nugalėti gundymą, nes Jis nugalėjo gundymą.

`7. Perskaitykite Hbr 4, 14–16 ir Hbr 7, 25. Kokie yra būdai nugalėti bei gyventi bijant Dievo ir atiduodant „Jam garbę“?`

Jėzus, Dievo Sūnus, įveikė velnio klastas. Jis kovojo su gundymais pasitikėdamas Dievo pažadais, pavesdamas savo valią Tėvo valiai ir priklausydamas nuo Tėvo galios. Pasikliaudami Juo, žvelgdami į Jį, tikėdami Juo mes taip pat galime nugalėti. Jėzus yra mūsų viskas visame kame, o trijų angelų žinia yra susijusi su Juo. Apreiškimo knygos žinia yra pergalė, o ne pralaimėjimas. Ji kalba apie žmones, kurie Jo malone ir Jo galia nugali.

Apreiškimo knygoje žodis nugalėti viena ar kita forma pavartotas 11 kartų. Septynių Bažnyčių, simbolizuojančių krikščionių Bažnyčią nuo pirmojo amžiaus iki mūsų laikų, regėjime kiekvienoje kartoje yra tikinčiųjų, kurie, pasak Jono, nugalėjo. Pabaigoje nugalėtojai viską paveldi (Apr 21, 7). Tai nėra Įstatymo raidės prisilaikymas. Tai pergalė per Jėzų Kristų, kurio nepriekaištingas gyvenimas ir nepriekaištingas teisumas, ir tik pastarieji, suteikia jiems amžinojo gyvenimo pažadą. Tai veikiantis tikėjimas. Tai gyvenimą pakeičianti, stebuklinga malonė tikinčiojo gyvenime.

`Ar savo gyvenime norite kažką nugalėti? Kaip savo norus galime paversti darbais? Kokie būtini praktiniai žingsniai, kad būtume vieni iš Apreiškimo knygos nugalėtojų?`