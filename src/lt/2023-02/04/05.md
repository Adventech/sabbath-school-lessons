---
title:  Atiduokite Dievui pagarbą
date:   19/04/2023
---

Tyrinėjant Senajame Testamente vartojamą posakį „atiduokite Jam pagarbą“ (Apr 14, 7) paaiškėja, kad jis dažnai (bet ne visada) vartojamas dangaus teismo kontekste (Joz 7, 19; 1 Sam 6, 5; Jer 13, 15–16; Mal 2, 2), kaip ir pirmojo angelo žinioje (Apr 14, 7). Ši mintis taip pat matoma Apr 19, 1–2: „Aleliuja! Išganymas, šlovė ir galybė priklauso mūsų Dievui, nes tikri ir teisingi Jo nuosprendžiai!“

`5. Perskaitykite 1 Kor 3, 16–17; 1 Kor 6, 19–20; ir 1 Kor 10, 31. Kaip šie tekstai mums padeda suprasti būdą, kaip galime šlovinti Dievą?`

Pasak apaštalo Pauliaus, mūsų kūnai yra šventykla, Dievo Dvasios buveinė, padaryta šventa Dievo buvimo. Šventasis Raštas mus aiškiai ragina šlovinti Dievą visais mūsų gyvenimo atžvilgiais. Kai Dievas yra mūsų gyvenimo centras, mūsų vienintelis troškimas yra šlovinti Jį, nesvarbu, ar tai būtų mityba, apranga, pramogos ar bendravimas su kitais. Mes šloviname Dievą, kai savo pasišventimu vykdome Jo valią ir atskleidžiame pasauliui Jo mylintį charakterį. Tai dar svarbiau atsižvelgiant į teismą žemėje paskutiniaisiais laikais.

`6. Perskaitykite Rom 12, 1–2. Kaip apaštalas Paulius ragina mus priimti deramus sprendimus gyvenime?`

Naujajame Testamente žodis „kūnus“ šioje eilutėje graikų kalboje yra somata, kuris būtų tiksliau verčiamas kaip bendra to, kas mes esame – kūnas, protas ir jausmai – visuma. „Phillipso“ Biblijos vertime žodžiai „kaip dvasinį garbinimą“ verčiami – „kaip sąmoningą garbinimą“. Kitaip tariant, kai visiškai pasišvenčiate bijoti Dievo ir atiduoti Jam pagarbą viskuo, ką darote, pavesdami Jam savo protą, kūną ir jausmus, tai yra sąmoningas garbinimas. Be to, atsižvelgiant į Dievo teismą, paklusti yra gera mintis.

`Pagalvokite, ką darote su savo kūnu. Ką galite daryti, kad užtikrintumėte, jog juo tikrai šlovinate Dievą?`