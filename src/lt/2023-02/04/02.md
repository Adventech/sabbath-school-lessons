---
title:  Bijokite Dievo
date:   16/04/2023
---

Apreiškimo knygos, skirtos mūsų kartai, tikslas – paruošti žmones, kad jie būtų pasirengę greitam Jėzaus sugrįžimui ir susivienytų su Juo skelbiant pasauliui Jo paskutinę žinią. Apreiškimo knyga atskleidžia Dievo planus ir demaskuoja šėtono planus. Joje pateikiamas paskutinis Dievo raginimas, Jo skubi, amžina, visuotinė žinia visai žmonijai.

`1. Perskaitykite apaštalo Jono skubų raginimą pabaigos laikams Apr 14, 7. (Taip pat žr. Pr 22, 12; Ps 89, 8; Pat 2, 5; Mok 12, 13–14; Ef 5, 21.) Ką konkrečiai jis mums liepia daryti?`

Naujajame Testamente graikų kalbos žodis – „bijokite“ (Apr 14, 7) yra fobeo. Čia jis pavartotas ne Dievo baimės, o pagarbios baimės ir nuostabos prasme. Jis perteikia mintį apie absoliučią ištikimybę Dievui ir visišką pasišventimą Jo valiai. Jis nusako nusistatymą, labiau orientuotą į Dievą, o ne į save. Jis yra priešingas Liuciferio nusistatymui Iz 14, 13–14, kai jis savo širdyje sako: „Užlipsiu į dangų, viršum Dievo žvaigždžių iškelsiu savo sostą. Atsisėsiu ant kalno, kur renkasi dievai, pačiuose Šiaurės pakraščiuose. Užlipsiu ant aukščiausių debesų ir prilygsiu Aukščiausiajam!“

Vietoj šio, čia apreiškiamas Kristaus nusistatymas, kuris, „turėdamas Dievo pavidalą“, „nusižemino, tapdamas klusnus iki mirties, iki kryžiaus mirties“ (Fil 2, 6. 8).

Didžiosios kovos esmė yra paklusnumas Dievui. Liuciferis buvo egocentriškas. Jis atsisakė paklusti bet kokiai valdžiai, išskyrus savajai. Užuot paklusęs Tam, kuris yra soste, Liuciferis norėjo valdyti soste. Paprasčiau tariant, bijoti Dievo reiškia skirti Jam aukščiausią vietą. Tai yra, išsižadėti savo egocentriškumo ir puikybės bei gyventi tik Jam.

Akivaizdu, kad tai turi būti svarbu, nes tai pirmieji pirmojo angelo, iš trijų, žodžiai.

Vadinasi, turime jų paisyti.

`Koks buvo jūsų patyrimas, susijęs su Dievo baime? Kaip kam nors teigiamu būdu paaiškintumėte, kodėl „Dievo baimė“ yra kažkas naudingo?`