---
title:  Gyventi susitelkus į Dievą
date:   18/04/2023
---

Vartotojiškumo amžiuje, kai pasaulietiškumas savąjį „aš“ padarė visa ko centru, dangus ragina nusigręžti nuo egocentriškumo tironijos ir savojo „aš“ išpūstos svarbos vergijos bei padaryti Dievą savo gyvenimo centru. Kai kuriems pinigai yra jų gyvenimo centras. Kitiems tai malonumas arba galia. Kai kuriems tai gali būti sportas, muzika ar pramogos. Apreiškimo knygos žinia yra aiškus raginimas bijoti Dievo ir atiduoti Jam pagarbą kaip tikram gyvenimo centrui.

`4. Perskaitykite Mt 6, 33, Kol 3, 1–2 ir Hbr 12, 1–2. Ką šios eilutės mums sako apie Dievo padarymą tikruoju mūsų gyvenimo centru?`

Galutinė žemės kova iš esmės vyksta dėl proto. Iš tikrųjų kova yra susijusi su ištikimybe, valdžia ir pasišventimu Dievo valiai.

Paskutinis didžiosios kovos mūšis vyksta tarp gėrio ir blogio, kad arba gėris, arba blogis galėtų valdyti mūsų mintis. Apaštalas Paulius mus įspėjo: „Būkite tokio nusistatymo kaip Kristus Jėzus“ (Fil 2, 5). Protas yra mūsų būties tvirtovė. Tai mūsų elgesio versmė. Žodis „būkite“ reiškia leidimą arba apsisprendimą. Čia turimas omenyje valios darbas. Apsisprendimas būti tokio nusistatymo kaip Kristus yra leidimas Jėzui formuoti mūsų mąstymą, pripildant mūsų protą to, kas amžina. Mūsų darbai atskleidžia, kur slypi mūsų mąstymo procesas. Bijoti Dievo – reiškia padaryti Jį pirmuoju savo gyvenime.

Pagalvokite, kaip lengva tam tikra prasme valdyti savo mintis, bent jau suvokus, kad turite jas valdyti. Dažnai bėda ta, kad jei mes sąmoningai nesistengsime mąstyti apie deramus dalykus, mąstyti apie tai, „kas aukštybėse“, bet mąstysime apie žemiškus reikalus, mūsų protas, puolęs bei nuodėmingas, natūraliai links prie pasaulio reikalų. Vadinasi, kaip sakė Paulius, turime sąmoningai ir apgalvotai apsispręsti, naudodamiesi šventa laisvos valios dovana, mąstyti apie dangiškuosius reikalus.

`„Pagaliau, broliai, mąstykite apie tai, kas teisinga, garbinga, teisu, tyra, mylėtina, giriama, apie visa, kas dorybinga ir šlovinga“ (Fil 4, 8). Kaip išmokti daryti tai, ką čia mums liepia Paulius?`