---
title:  Avinėlio palyda
date:   07/06/2023
---

`6. Perskaitykite Apr 13, 1–2. Iš kur atsiranda žvėris ir kas suteikia žvėriui savo valdžią?`

Pirmoji Apreiškimo 13 žvėries galia gauna savo galybę, sostą ir didelę valdžią iš slibino. Apr 12, 9 ir Apr 20, 2 slibinas įvardijamas šėtonu. Šėtonas yra gudrus priešas ir veikia per žemiškas galias. Apr 12, 3–5 parašyta, kad šis „slibinas“ – velnias – mėgino praryti „kūdikį“ vos Jam gimus. Vėliau šis „kūdikis buvo paimtas pas Dievą, prie Jo sosto“. Čia, žinoma, parašyta apie Kristų. Norėdamas sunaikinti kūdikį Kristų, šėtonas veikė per Erodą ir imperatoriškąją Romą. Jėzaus gyvenimo pabaigoje Romos valdytojas Pilotas pasmerkė Kristų mirti, romėnų budelis prikalė Jį prie kryžiaus, romėnų kareivis perdūrė Jį ietimi, romėnų kareiviai saugojo Jo kapą. Pasak Apr 13, 2, slibinas, šėtonas, veikdamas per pagonišką Romą, savo sostą perleis šiai besiformuojančiai žvėries galiai.

> <p></p>
> „Nors pirmiausia simbolizuoja šėtoną, slibinas antrine prasme simbolizuoja Romos imperiją. … Galia, ateisianti po Romos imperijos, kuri iš slibino gavo jo „galybę, sostą ir didelę valdžią“, aiškiai yra popiežiškoji Roma“ („The SDA Bible Commentary“, 7 t., p. 817). Istorikas Aleksandras Flikas (A. C. Flick) aiškina, kad „iš politinės Romos griuvėsių iškilo didžioji moralinė imperija Romos bažnyčios ‘milžiniška forma’“ (A. C. Flick, „Ther Rise of Medieval Church“ (1900) p.150, cituota „The SDA Bible Commentary“, 7 t., p. 817).

`7. Perskaitykite Apr 13, 3 ir Apr 14, 4. Kokį kontrastą matote šiose eilutėse?`

Priešingai nei „visa žemė“, kuri seka žvėrį, Dievas turės tautą, kurie „lydi Avinėlį“. Kaip visada, bus arba viena, arba kita pusė, už Jėzų arba prieš Jėzų. Tada, kaip ir dabar, nebus vidurio, neutralios pozicijos. Nepasišvęsti Jėzui reiškia, sąmoningai ar ne, pasišvęsti kitai pusei.

`„Jūs būsite visų nekenčiami dėl Mano vardo. Bet kas ištvers iki galo, bus išgelbėtas“ (Mt 10, 22). Ar esate pasirengę ištverti iki galo?`