---
title:  Kova danguje
date:   26/03/2023
---

Apreiškimo 12 pateikiamas dramatiškų epizodų srautas, amžinai trunkančios kovos tarp gėrio ir blogio, kuri prasidėjo danguje, bet baigsis čia, žemėje, vaizdas. Šie epizodai nukelia mus į laikus, kai šėtonas pradėjo maištauti danguje iki jo žiaurių išpuolių prieš Dievo tautą paskutinėmis dienomis.

`1. Perskaitykite Apr 12, 7–9, kur aprašoma ši kosminė gėrio ir blogio kova. Kaip ji galėjo kilti danguje? Ką šios eilutės sako apie laisvos valios, laisvę pasirinkti tikrovę?`

Laisvė rinktis yra pagrindinis Dievo valdymo principas tiek danguje, tiek žemėje. Dievas nesukūrė robotų nei danguje, nei žemėje. Sukurti pagal Dievo paveikslą, mes, žmonės, galime priimti moralinius sprendimus.

Galimybė rinktis yra glaudžiai susijusi su gebėjimu mylėti. Atėmus galimybę pasirinkti, bus sunaikintas gebėjimas mylėti, nes neįmanoma priversti mylėti. Meilė yra laisvos valios išraiška. Kiekvienas angelas danguje galėjo apsispręsti arba atsiliepti į Dievo meilę, arba savanaudiškai, arogantiškai ir išdidžiai nusigręžti. Kaip dangiškieji angelai susidūrė su meile ir amžinu apsisprendimu, Apreiškimo knyga kiekvienam iš mūsų pateikia amžiną pasirinkimą galutinėje žemės kovoje.

Didžiojoje kovoje niekada nebuvo neutralumo (žr. Lk 11, 23), ir jo nebus paskutinėje žemės kovoje. Kaip kiekvienas angelas rinkosi Jėzaus ar Liuciferio pusę, taip visa žmonija laikų pabaigoje privalės galutinai, neatšaukiamai pasirinkti. Kam teks mūsų ištikimybė, garbinimas, paklusnumas? Tai žmonijai visada buvo aktualūs klausimai, ir jie išliks, net jei ir dramatiškesniu būdu, paskutinėje žemės istorijos krizėje.

Tačiau čia yra neįtikėtinai gera žinia – Apreiškimo 12 aprašoma Kristaus pergalė kovoje, o mums belieka laisvai apsispręsti būti Jo pusėje, nugalėtojo pusėje. Šaunu, kai kovoje gali pasirinkti pusę, kurią iš anksto žinai būsiant nugalėtoja.

`Pagalvokite apie tai, kokia šventa turi būti laisva valia ir laisvė rinktis Jėzui, kuris, nors ir žinodamas, kad tai nuves Jį prie kryžiaus (žr. 2 Tim 1, 9), bet kuriuo atveju suteikė mums laisvą valią. Ką tai turėtų mums pasakyti apie būtinybę atsargiai naudotis šia šventa ir brangia dovana?`