---
title:  Moteris dykumoje
date:   29/03/2023
---

`5. Perskaitykite Apr 12, 6 ir palyginkite su Apr 12, 14–16. Atkreipkite dėmesį į laikotarpį, šėtono puolimą prieš „moterį“ (Dievo Bažnyčią) ir Dievo rūpestį savo tauta. Apie ką kalba šios eilutės?`

1260 dienų Apr 12, 6 yra lygiagrečios Apr 12, 14 laikotarpiui, dviem laikotarpiams ir pusei laikotarpio. To paties laikotarpio pranašystė, nusakanti tą patį laikmetį, yra Dan 7, 25; Apr 11, 2–3 ir Apr 13, 5. Kadangi tai pranašiški simboliai (tikra moteris su sparnais nepabėgo į dykumą), šioms pranašystėms taikome pranašišką laiką, dienos-metų principą (žr., pavyzdžiui, Sk 14, 34 ir Ez 4, 4–6). Tai paprasčiausiai reiškia, kad viena pranašiška diena yra lygi vieneriems metams. Tas pats pranašiškas Apr 11, 2 laikotarpis Andrews universiteto tyrinėjimui skirtoje Biblijoje komentuojamas taip: „Todėl istorinį principą taikantys aiškintojai paprastai supranta, kad 1260 pranašiškų dienų laikotarpis reiškia 1260 tikrų metų laikotarpį nuo 538 m. iki 1798 m. po Kristaus“ (1673 p., Apr 11, 2 komentaras). Sugedusi bažnyčia – kartu su korumpuota valstybe – engė, persekiojo ir kartais žudė ištikimus Dievui žmones.

Šis nuožmus, šėtoniškas Raštu tikinčių krikščionių persekiojimas buvo didžiulės gėrio ir blogio kovos tęsinys. Išsilaisvindami iš viduramžių tamsos, Reformacijos laikais vyrai ir moterys susidūrė su pasirinkimu. Ar jie bus ištikimi Dievo Žodžiui, ar priims kunigų ir prelatų mokymą? Tiesa ir vėl triumfavo, Dievas turėjo tautą, kuri buvo Jam ištikima galingos priešpriešos akivaizdoje.

Šiose eilutėse yra keletas žavių ir nepaprastai padrąsinančių Dievo rūpestingumo pareiškimų. Apreiškimo 12, 6 vartojamas posakis „Dievo paruošta būstinė“. Apr 12, 14 skelbia, kad moteris „bus maitinama“ dykumoje, o Apr 12, 16 skelbia: „žemė pagelbėjo moteriai“. Sunkiais persekiojimo laikais Dievas rūpinosi savo Bažnyčia. Kaip Jis tai darė anuomet, taip Jis padarys tą patį dėl savo likučio paskutiniaisiais laikais.

`Apibūdinkite išbandymų ar sunkumų metą savo gyvenime, kai galėjote lengvai nusiminti, bet Dievas suteikė jums prieglobstį ir rūpinosi jumis tvyrant iššūkiams. Kaip Dievas suteikė pagalbą, kai jums jos labiausiai reikėjo?`