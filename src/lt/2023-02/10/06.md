---
title:  Malonė už paklusnumą
date:   01/06/2023
---

Raudonu drabužiu ir purpuru apsivilkusi moteris, sėdinti ant skaisčiai raudono žvėries, davė savo vyno taurę, o pasaulis apsvaigo nuo Babilono klaidamokslių. Kalbėdama apie „Babilono vyną“, E. Vait aiškiai pasakė: „Kas tas vynas? Jos klaidamoksliai. Ji suteikė pasauliui netikrą sabatą, o ne ketvirtojo įsakymo sabatą, ir pakartojo melą, kurį šėtonas pirmą kartą pasakė Ievai Edene – natūralus sielos nemirtingumas“ (E. Vait, „Review and Herald“, 1892 m. gruodžio 6 d.). Šie klaidamoksliai apgavo milijonus. Dėl to Dievas paskutinį kartą ragina vis dar paklydusią savo tautą paskutinėmis dienomis.

`7. Perskaitykite Apr 18, 4–5. Koks yra Dievo raginimas minioms vis dar puolusiose religinėse organizacijose?`

Jau tyrinėjome (tai verta pakartoti), jog daug Dievo žmonių priklauso religinėms organizacijoms, kurios nukrypo nuo Rašto mokymo. Jie nesupranta Šventojo Rašto tiesų. Mylinčio Dievo raginimas yra aiškus: „Išeik iš Babelės, Mano tauta, kad nedalyvautum jos nuodėmėse ir nepatirtum jos negandų!“ (Apr 18, 4)

`8. Perskaitykite 1 Jn 3, 4 ir palyginkite su Rom 14, 23. Kaip Raštas apibrėžia nuodėmę? Kaip šios Rašto eilutės dera?`

Nuodėmė yra Dievo Įstatymo laužymas. Vienintelis būdas, kaip kiekvienas gali paklusti Įstatymui, yra tikėjimas gyvojo Kristaus galia. Esame silpni, trapūs, neryžtingi, nuodėmingi žmonės. Mums priėmus Kristų tikėjimu, Jo malonė permaldauja už mūsų praeitį ir įgalina mus dabarčiai. Jis suteikia mums „malonę ir apaštalo tarnystę“ (Rom 1, 5). Dangus ragina savo žmones bažnyčiose, kurios negerbia Dievo Įstatymo ir jam nepaklūsta, žengti tikėjimo žingsnį. Jis ragina adventistus, kurie laikosi sabatos, išsižadėti visų savanaudiškų, žmogiškų bandymų paklusti ir gyventi dievobaimingai tikint Kristaus malone, kuri išvaduoja mus iš nuodėmės pasmerkimo ir nuodėmės viešpatavimo. Kaip Izraelio ištikimybė Įstatymui (Įst 4, 6) būtų buvęs galingas liudijimas pasauliui, mūsų ištikimybė taip pat gali būti galingas liudijimas, ir jis gali padėti žmonėms išeiti iš Babilono.