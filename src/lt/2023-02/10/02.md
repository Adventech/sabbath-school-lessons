---
title:  Žmogaus akimis galintis atrodyti teisingas kelias
date:   28/05/2023
---

Apie paskutines dienas Jėzus pasakė galingą įspėjimą: „nes atsiras netikrų mesijų ir netikrų pranašų. Jie darys ženklų ir stebuklų, mėgindami suvedžioti, jei tai įmanoma, net išrinktuosius“ (Mk 13, 22). Kas yra išrinktieji? Vėliau Jis sakė: „Jis pasiųs savo angelus, kurie skardžiais trimitų garsais surinks Jo išrinktuosius iš visų keturių šalių, nuo vieno dangaus pakraščio iki kito“ (Mt 24, 31). Šiek tiek baisu, ar ne, kai paskutinėmis dienomis apgaulė bus tokia didelė, kad net tikintiesiems kils pavojus būti apgautiems?

`1. Perskaitykite Apr 12, 9. Kas yra apgautas šėtono? Kaip mes suprantame šiuos žodžius?`

Akivaizdu, kad Dievas paskutinėmis dienomis turės ištikimų žmonių, kaip Jis turėjo visais amžiais. Tačiau formuluotė čia parodo, kokia plačiai paplitusi iš tikrųjų yra šėtono klasta.

`2. Perskaitykite Pat 14, 12. Koks galingas įspėjimas čia pateikiamas?`

Žmonėms dažnai liepiama vadovautis savo sąžine, kad patys nuspręstų, kas yra teisinga ar neteisinga, kas gera ar bloga, ir tada atitinkamai gyventi. Tačiau Šventasis Raštas sako, kad mes visi esame nusidėjėliai, visi sugedę (Jer 17, 9; Rom 3, 9–18), todėl pasitikėti savo jausmais yra beveik garantuotas būdas anksčiau ar vėliau suklysti, net elgtis negerai. Per amžius žmonės padarė daug blogio, nors buvo visiškai įsitikinę savo siekių teisingumu. Tai yra, jie ėjo keliu, kuris jiems atrodė „teisingas“.

Vietoj to, mes turime pasinerti į Dievo Žodį ir iš Jo Žodžio, pavesdami save Šventajai Dvasiai, mokytis atskirti tiesą nuo paklydimo, gėrį nuo blogio, kas derama, o kas nevalia. Pasidavę savo pamąstymams ar net savo jausmams, galime tapti lengvu grobiu šėtono klastai.

`Pagalvokite apie pavyzdžius tų žmonių, kurie elgėsi remdamiesi tuo, kas, jų nuomone, yra teisinga, ar net tuo, ką laikė Dievo valia, bet darė blogus darbus. Ko galime pasimokyti iš šių tragiškų įvykių?`