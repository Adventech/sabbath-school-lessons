---
title:  Raginimas ištikimybei
date:   31/05/2023
---

Antrojo angelo žinia Apreiškimo 14 yra tokia: „krito, krito, didžioji Babelė“. Apreiškimo 17 moteris, įvardijama dvasiniu Babilonu, apsirengusi purpuru ir raudonu drabužiu, sėdinti ant skaisčiai raudono žvėries, duoda savo vyno taurę ir girdo pasaulį savo paklydimu. Bažnyčia ir valstybė susivienija. Vyrauja melas. Demonai daro savo stebuklus, kad suviliotų. Pasaulis lekia į savo paskutinę kovą.

Tuo pat metu Dievo tauta yra šmeižiama, išjuokiama, engiama ir persekiojama, tačiau Kristuje ir Jo Šventosios Dvasios galia jie tvirtai laikosi savo pasišventimo. Visos pragaro ir blogio jėgos negali palaužti jų ištikimybės Kristui. Jie yra saugūs Jame. Jis yra jų „prieglauda ir stiprybė, visada artima pagalba varguose“ (Ps 46, 2).

Dievas ragina žmones paskutiniaisiais laikais grįžti prie ištikimybės Jo Žodžiui. Jėzus meldėsi: „Pašventink juos tiesa! Tavo Žodis yra tiesa“ (Jn 17, 17). Dievo Žodžio tiesa, o ne žmonių nuomonė ar papročiai, yra Šiaurinė žvaigždė, vedanti mus šią kritinę žemės istorijos valandą.

Štai nuostabus daktaro Edvardo Hiskokso (Edwardo T. Hiscox), Standartinio baptistų bažnyčios vadovo autoriaus, pareiškimas. 1893 m. jis kreipėsi į šimtus baptistų pastorių ir juos šokiravo, kai paaiškino, kaip sekmadienis atėjo į krikščionių bažnyčią.

„Kaip gaila, kad sekmadienis yra paženklintas pagonybės žyme ir pakrikštytas saulės dievo vardu, tada priimtas ir patvirtintas popiežiaus atsimetimo ir perduotas kaip šventas palikimas protestantizmui!“ (Edward Hiscox, Niujorko pastorių konferencija, 1893 m. lapkričio 13 d)

`6. Perskaitykite Ez 20, 1–20. Kokia čia yra Ezechielio žinios esmė ir kaip sabata dera su šiuo raginimu ištikimybei?`

Ezechielio 20 yra nuoširdus raginimas Izraeliui išsižadėti pagoniškų papročių ir garbinti Kūrėją, o ne savo netikrus dievus, šiuo atveju Egipto stabus. Trijų angelų žinia Dievas panašiai ragina „garbinti Kūrėją“, nes Babilonas krito. Taip pat, kaip žinome, sabata ir ištikimybė sabatai atliks didelį vaidmenį galutiniams įvykiams.

Ko galime pasimokyti iš to, kas parašyta Ez 20, 1–20? (Taip pat žr. 1 Kor 10, 11)