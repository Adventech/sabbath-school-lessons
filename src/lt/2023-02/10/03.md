---
title:  Senas melas apie nemirtingumą
date:   29/05/2023
---

`3. Perskaitykite Apr 16, 13–14 ir Apr 18, 2. 23. Kokių užuominų apie spiritizmą randate šiuose tekstuose?`

Tokie pasakymai kaip „netyrųjų dvasių pastoge“ arba „demonų buveine“ ir „burtais“ rodo demonišką veiklą. Tad nestebina įspėjimas, jog viena iš dviejų didžiųjų apgaulių paskutinėmis dienomis bus „sielos nemirtingumas“ (žr. E. Vait, Didžioji kova, 2017, p. 509).

Žinoma, šiandien tą itin lengva pamatyti. Net krikščioniškame pasaulyje mintis, kad siela yra nemirtinga, yra pagrindinė krikščionių doktrina. Daugelis krikščionių tiki, kad mirus išgelbėtieji pakyla į dangų, o pražuvusieji patenka į pragarą. Kaip dažnai, pavyzdžiui, mirus žinomam evangelistui Biliui Grehemui, girdėjome, kad „Bilis Grehemas dabar yra saugus danguje, mylinčio Jėzaus glėbyje“ ar panašiai? To nuolat mokoma iš sakyklų, klasėse ir ypač per laidotuves.

`4. Perskaitykite Mok 9, 5; Job 19, 25–27; 1 Tes 4, 16–17 ir Apr 14, 13. Kokius aiškius nurodymus Dievas davė savo tautai dėl gyvenimo po mirties, ir kur slypi viltis?`

Vienas iš Babilono apgaulės ramsčių yra klaidingas mirties supratimas, kuris, sutelktas į sielos nemirtingumo idėją, paruošia kelią apgaulingai spiritizmo įtakai. Jei tikite, kad mirusieji tam tikra forma gyvena toliau ir gali net bendrauti su mumis, tai kaip galite apsisaugoti nuo daugybės šėtono apgavysčių? Jei staiga jums pasirodytų ir su jumis pasikalbėtų mirusi mama, vaikas ar mylimas asmuo, kaip lengva būtų jus apgauti? Taip nutikdavo praeityje, vyksta dabar ir, be abejo, artėjant paskutinėms dienoms, tai pasikartos. Vienintelė mūsų apsauga yra tvirtai įsišaknyti Rašto mokyme ir jo laikytis, kad mirtis yra miegas iki Jėzaus antrojo atėjimo.

`Kokie šiuolaikinio spiritizmo pavyzdžiai šiandien pasireiškia jūsų kultūroje? Kodėl tvirtas Dievo Žodžio laikymasis yra vienintelė mūsų apsauga?`