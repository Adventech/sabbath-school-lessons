---
title:  Į visą pasaulį
date:   12/04/2023
---

`4. Dar kartą perskaitykite Apr 14, 6. Koks yra amžinosios Evangelijos skelbimo mastas ir kodėl atsakymas yra svarbus mums ir mūsų, kaip Bažnyčios, misijai bei pašaukimui?`

Pasak pirmojo iš šių trijų angelų, skubi paskutiniųjų laikų žinia, amžinoji Evangelija, turi būti skelbiama „visoms tautoms, gentims, kalboms ir žmonėms“. Tai didinga, milžiniška ir visaapimanti misija. Ji reikalauja visų mūsų pastangų ir visiško pasišventimo. Ji skatina mus uoliai tarnauti Kristui ir atitolina mus nuo asmeninių reikalų. Ji įkvepia mus didesniam už mus pačius tikslui ir išveda iš siaurų mūsų pačių proto ribų didingesnės vizijos link.

`5. Perskaitykite Mt 28, 19–20. Kaip šios eilutės dera su pirmojo angelo žinia?`

Knygoje „A Quest for More: Living for Something Bigger Than You“ Polas Tripas (Paul David Tripp) aptariamas kiekvieno asmens psichologinis poreikis būti kažko didesnio už save dalimi: „Žmonės buvo sukurti būti dalimi kažko didingesnio už savo gyvenimą. Nuodėmė verčia mus sumenkinti mūsų gyvenimą iki asmeninio gyvenimo dydžio. Kristaus malonė duota tam, kad išgelbėtų mus iš klaustrofobiškų mažos į mus sutelktos karalystės ribų ir išlaisvintų gyventi dėl amžinųjų tikslų ir pasitenkinimo Dievo karalyste“.

Nėra nieko labiau įkvepiančio, labiau teikiančio pasitenkinimo ir naudingesnio už tai, kad esate dangaus judėjimo dalimi, pradėto Dievo apvaizdos, kad atliktumėte daug didesnę užduotį, kurios negalėtų atlikti joks vienas žmogus. Dievo duotas pavedimas, užrašytas Apreiškimo 14, yra didžiausia kada nors Jo Bažnyčiai skirta užduotis. Tai nuoširdus raginimas pašvęsti savo gyvenimą didžiausiai dangaus užduočiai – atskleisti neaprėpiamą Dievo meilę prieš pat Jėzaus sugrįžimą.

`Koks buvo jūsų patyrimas siekiant didesnio už save tikslo? Kaip šis patyrimas padeda suprasti šios pamokos dalies esmę? Be to, kas gali būti didingiau už tai, kad kosmoso Kūrėjas panaudoja jus, kad visatoje būtų nulemtas amžinas skirtumas?`