---
title:  Malonės kupina vilties knyga
date:   09/04/2023
---

Kai dauguma žmonių galvoja apie paskutinę Rašto knygą – Apreiškimo knygą, jie negalvoja apie Dievo malonę. Kai jie apmąsto paskutinę Dievo žinią, jų mintis dažnai iškart patraukia bauginantys žvėrys, mistiniai simboliai ir keisti vaizdiniai. Apreiškimo knyga gąsdina tiek pat daug žmonių, kiek ir nuramina, ir dėl to gaila, nes ji iš tikrųjų yra kupina malonės ir vilties. Tai reiškia, kad net atsižvelgiant į baisius žvėris, persekiojimus ir ateinančius sunkius laikus Dievas vis dar suteikia mums priežasčių džiaugtis Jo išganymu.

`1. Perskaitykite Apr 1, 1–3 ir Apr 14, 6. Kaip šios eilutės mums kartu kalba ne tik apie Apreiškimo knygą, bet ir apie „amžinąją Evangeliją“?`

Apreiškimo knygos esmė yra Jėzus. Tai Jo žinia Jo tautai ir ypač aktuali žinia Jo Bažnyčiai paskutinėmis dienomis. Tai malonės kupina žinia apie mūsų viltį paskutiniaisiais laikais. Visoje knygoje Kristus apibūdinamas kaip nužudytas Avinėlis, o skaitantiesiems, suprantantiesiems ir tiems, kas laikosi joje užrašytų tiesų, pažadėtas palaiminimas.

Apr 1, 5–6 Jėzus yra tas, „kuris myli mus ir nuplovė savo krauju mūsų nuodėmes, ir padarė iš mūsų karaliją bei kunigus savo Dievui ir Tėvui“. Kristuje mums atleista. Malonė dovanoja mūsų praeities nusižengimus, įgalina mus dabarčiai ir suteikia vilties ateičiai. Tai reiškia, kad Kristuje esame išvaduoti iš nuodėmės bausmės ir galios, o vieną dieną netrukus būsime išvaduoti iš nuodėmės apskritai. Tai paskutinės Rašto knygos – Apreiškimo knygos žinia.

Be to, tai yra skubi žinia, pirmiausia nusakyta kaip angelas, lekiantis dangaus viduriu, turintis „amžinąją Evangeliją“.

Evangelija? Išganymas tikėjimu Kristumi? Permaldaujanti Kristaus mirtis už mus? Amžinojo gyvenimo pažadas ne dėl to, ką mes galime padaryti, bet dėl ​​to, ką Kristus padarė dėl mūsų? Visa tai yra trijų angelų žinios pradžioje? Būtent!

Todėl nestebina malonės kupinos žinios, kupinos vilties ir pažadų mums, palūžusiems ir kenčiantiems kūriniams.

`Nors lengva sutelkti dėmesį į paskutiniųjų dienų žvėris ir įspėjimus, užrašytus Apreiškimo knygoje, kaip mes galime išmokti visa tai suderinti su svarbiausia Apreiškimo knygos žinia – Kristaus pasiaukojančia mirtimi už mus?`