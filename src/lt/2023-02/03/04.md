---
title:  Malonės pasakojimas
date:   11/04/2023
---

Trijų angelų žinia yra malonės pasakojimas. Tai pasakojimas apie neišmatuojamą Gelbėtojo meilę – pasakojimas apie Jėzų, kuris mus taip myli, kad verčiau patirtų patį pragarą, negu bent vienas iš mūsų pražūtų. Tai pasakojimas apie beribę, neaprėpiamą, nesuvokiamą, nemirštančią, begalinę meilę.

Dievo niekada neužklupsi netikėtai. Jis nepavaldus besikeičiantiems žmonijos sprendimų vėjams. Tyrinėjome, kad Jo planas išgelbėti mus iš nuodėmės nebuvo kažkokia mintis po to, kai nuodėmė iškėlė savo bjaurią galvą. Dievas nebuvo užkluptas netikėtai baisios nuodėmės dramos.

`3. Perskaitykite Apr 13, 8 ir 1 Pt 1, 18–20. Ko šios eilutės mus moko apie išgelbėjimo planą?`

Žodžiai „amžinąją Evangeliją“ Apr 14, 6 kalba apie praeitį, dabartį ir ateitį. Kai Dievas sukūrė žmoniją, gebančią priimti moralinius sprendimus, Jis pasiruošė tokiam atvejui, jei ji priimtų klaidingą sprendimą. Kai Jo kūriniams buvo suteikta galimybė rinktis, jie galėjo apsispręsti maištauti prieš Jo mylinčią prigimtį. Išvengti šios tikrovės būtų galima tik sukūrus robotus, kuriuos valdytų ir kuriais manipuliuotų tam tikras dieviškas kosminis planas. Priverstinė ištikimybė prieštarauja pačiai Dievo prigimčiai. Meilė reikalauja pasirinkimo, o kai būtybėms suteikiama galia rinktis, atsiranda galimybė priimti nederamus sprendimus. Todėl išganymo planas buvo Dievo sumanytas prieš mūsų pirmųjų tėvų maištą Edene.

> <p></p>
> „Mūsų atpirkimo planas buvo sukurtas ne po Adomo nuopuolio. Tai buvo apreiškimas ‘paslapties, nutylėtos per amžinuosius laikus’ (Rom 16, 25). Tai buvo išdėstymas principų, kurie per amžių amžius sudarė Dievo sosto pamatą“ (E. Vait, Su meile iš Dangaus, 2011, p. 16).

Amžinoji Evangelija kalba ne tik apie praeitį ir dabartį – ji yra viltingos ateities pagrindas. Ji kalba apie amžiną gyvenimą su Tuo, kurio širdis trokšta būti su mumis amžinai.

`Perskaitykite Ef 1, 4. Pagalvokite, ką reiškia, kad dar prieš „pasaulio sutvėrimą“ buvote išrinkti Kristuje turėti išgelbėjimą Jame. Kodėl ši tiesa turėtų būti itin padrąsinanti?`