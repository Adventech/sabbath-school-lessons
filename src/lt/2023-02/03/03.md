---
title:  Amžinoji Evangelija
date:   10/04/2023
---

Atkreipkite dėmesį, kuo prasideda Apr 14, 6, trijų angelų žinia – amžina arba „amžinąja“ Evangelija. Jei nesuvoksime Evangelijos gilumo, nesuvoksime visos trijų angelų žinios esmės. Negalime iki galo suprasti to, kas susiję su Dievo teismo žinia, Babelės kritimu ar žvėries ženklu, jei nesuprantame Evangelijos.

`2. Perskaitykite 1 Kor 15, 1–4; Rom 3, 24–26 ir Rom 5, 6–8. Kaip šiose eilutėse pateikiama amžinoji Evangelija? Kokia didi viltis čia mums pateikta?`

Evangelija yra neįtikėtinai gera žinia apie Kristaus mirtį už mūsų nuodėmes, Jo šlovingą prisikėlimą ir Jo nuolatinę meilę bei rūpestį mumis. Tikėdami Jo pralietu krauju ir Jo prisikėlimo galia, esame išgelbėti nuo nuodėmės bausmės ir galios. Kristus užvaldė apaštalo Pauliaus mintis ir buvo jo mokymo bei skelbimo centru. Nukryžiuotasis Kristus atpirko jį iš praeities pasmerkimo ir kaltės. Prisikėlęs Kristus suteikė jam galios dabarčiai, o sugrįžtantis Kristus suteikė viltį ateičiai.

Atkreipkite dėmesį į keturis dalykus šiose Laiško romiečiams eilutėse:

1. Mes esame nepelnytai nuteisinti malone.

2. Malonė yra Dievo teisumo apreiškimas.

3. Malonė nuteisina tuos, kurie tikėjimu priima Jėzų.

4. Dievo meilė mums buvo parodyta, kai dar buvome nusidėjėliai.

Kristaus malonė yra nepelnyta ir neužtarnauta. Jėzus mirė kankinančia, skausminga mirtimi, kuria mirs pražuvę nusidėjėliai. Jis patyrė Tėvo rūstybę nuodėmės atžvilgiu arba teismo pilnatvę. Jis buvo atstumtas, kad mes būtume priimtini. Jis mirė ta mirtimi, kuria turėtume mirti mes, kad galėtume gyventi tokį gyvenimą, kurį turėjo gyventi Jis.

Tad ar stebina tai, kad išgelbėti turime būti tikėjimu be Įstatymo darbų? Ką galėtume pridėti prie to, ką Kristus padarė dėl mūsų ant kryžiaus?

Ir šis planas, išganymo planas, buvo sumanytas dar prieš amžinuosius laikus (2 Tim 1, 9; Tit 1, 2; Ef 1, 4), o tai padeda paaiškinti, kodėl ji vadinama amžina Evangelija. Prieš sukurdamas pasaulį, Dievas žinojo, kas nutiks, todėl Jis sumanė išganymo planą, kad suvaldytų krizę, kai ji galiausiai ateis.