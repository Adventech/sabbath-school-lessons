---
title:  Misijos judėjimas
date:   13/04/2023
---

Įžvalgiai ir giliai tyrinėdami Raštą, pirmieji adventistai vis labiau suprato šios žinios reikšmę. Jie jautė, kad Dievas turi žinią šiai kartai – skubią pabaigos laikų žinią, kuri turi būti skelbiama kiekvienai tautai, genčiai, kalbai ir žmonėms, kad pasaulis būtų paruoštas Kristaus sugrįžimui. Trijų angelų žinia nuo pat pradžių buvo adventistų paskata misijoms.

1874 m. Generalinė konferencija išsiuntė mūsų pirmąjį misionierių į Europą. E. Vait pavadino Džoną Endriusą (John Andrews) „gabiausiu žmogumi mūsų gretose“. Džonas kalbėjo mažiausia septyniomis kalbomis, galėjo atmintinai cituoti Naująjį Testamentą ir žinojo didžiąją dalį Senojo Testamento. Jis buvo puikus mokslininkas, rašytojas, galingas pamokslininkas ir kompetentingas teologas.

Kam siųsti tokį žmogų į vietą, kur buvo labai mažai tikinčiųjų? Kam siųsti „gabiausią“ į nežinomą misijos lauką? Ir kodėl jis norėjo būti siunčiamas? Jo žmona mirė prieš kelerius metus. Kodėl jis buvo pasirengęs palikti giminę ir draugus Amerikoje ir su dviem vaikais plaukti į nežinomą kraštą, rizikuodamas viskuo vardan Kristaus?

Priežastis – tik viena. Jis tikėjo, kad Jėzus netrukus ateis, jog paskutiniųjų laikų tiesos žinia turi nukeliauti į visą pasaulį.

Per visą mūsų istoriją mūsų šviesiausieji ir geriausieji keliavo į žemės pakraščius skelbti paskutiniųjų dienų Dievo žinią. Tai buvo mokytojai, medicinos darbuotojai, pastoriai, ūkininkai, mechanikai, staliai ir visokie amatininkai. Kai kurie buvo konfesijos tarnautojai, bet daugelis – ne. Jie buvo eiliniai nariai, tikėję, kad Jėzus veikiai ateis.

`6. Perskaitykite Apr 14, 6; Apd 1, 8 ir Mt 24, 14. Kokį panašumą įžvelgiate šiose eilutėse?`

Amžinosios Evangelijos skelbimas peržengia geografines ribas. Jis prasiskverbia į atokiausias žemės vietas. Jis pasiekia bet kurią kalbą ir kultūrą. Galų gale jis paveiks visą pasaulį. Žavi žinojimas, kad mūsų žinia iki šiol pasiekė daugiau nei 210 iš 235 pasaulio šalių, pripažintų Jungtinių Tautų.

`Kokį vaidmenį galėtumėte atlikti ir kaip galėtumėte geriau jį atlikti, padėdami skelbti trijų angelų žinią „visoms tautoms, gentims, kalboms ir žmonėms“?`