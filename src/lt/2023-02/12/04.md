---
title:  Galutinė šėtono strategija
date:   13/06/2023
---

Apklausos atskleidžia didelį nepasitikėjimą institucijomis ir vyriausybėmis. Milijonai klausia: „Kur yra kas nors, moraliai tinkamas vadovauti pasauliui?“ Apreiškimo knygos pranašystėse nurodoma, kad žvėries galia, globojama religinės / politinės sąjungos, bus ta galia, kuri, kaip bus tikima, atliks šį vaidmenį.

`3. Perskaitykite Apr 17, 12–14. Kaip Jonas apibūdina šiuos paskutinius žemės istorijos vaizdus? Koks galingas kontrastas čia matomas?`

Šiose eilutėse Jonas pabrėžia tris svarbius dalykus. Pirma, politinės galios turi „vieną sumanymą“ ir „savo galybę bei valdžią atiduoda žvėriui“. Antra, šis paklydimų konglomeratas kariauja prieš Jėzų Avinėlį. Trečia, paskutinėje žemės kovoje Kristus ir Jo sekėjai triumfuoja. Žvėris nelaimi; laimi Jėzus.

Ar kada susimąstėte, kokią strategiją velnias gali panaudoti suvienydamas tautas? Istorija dažnai kartojasi. Romos imperijos žlugimas moko vertingų pavyzdžių. Kai germanai iš šiaurės nusiaubė Vakarų Europą, Romos imperatorius Konstantinas pasuko religijos link. Bažnyčios autoritetas kartu su valstybės galia tapo tuo pačiu Konstantinui reikalingu instrumentu. Nuolatinis sekmadienio šventumo pabrėžimas ketvirtajame amžiuje buvo apgalvotas politinis ir religinis žingsnis siekiant suvienyti imperiją krizės metu. Konstantinas norėjo, kad jo imperija būtų suvienyta, o Romos bažnyčia norėjo, kad ji būtų „atsivertusi“. Žymus istorikas Arturas Vygalas (Arthur Weigall) tai aiškiai teigia: „Bažnyčia sekmadienį paskelbė šventa diena… daugiausia dėl to, kad tai buvo savaitinė saulės šventė; tai buvo neabejotinas krikščioniškas sumanymas perimti pagoniškas šventes, kurios žmonėms buvo brangios dėl papročių, ir suteikti joms krikščionišką reikšmę“ (The Paganism in Our Christianity (New York: G. P. Putnam’s Sons, 1928, p.145).

Didelės krizės metu, kai visas pasaulis išsigandęs ir pažeidžiamas, žmonės labai norės, kad kas nors įneštų stabilumo ir apsaugos. Taip praeityje iškilo tironija ir nėra jokios priežasties manyti, kad tai negali pasikartoti. Pasak pranašysčių, kažkas prives prie šių galutinių įvykių.

Nors sunku žinoti, kaip visa tai gali išsirutulioti, pasaulis jau matė, kokie dideli pokyčiai gali ateiti labai greitai. Nors nežinome detalių apie tai, kas ateis, turime būti pasirengę viskam.