---
title:  Atkritimas
date:   12/06/2023
---

`2. Perskaitykite 2 Tes 2, 3-4. 9–12. Ką Paulius pranašavo apie paskutines dienas? Kokius identifikavimo ženklus jis suteikia žvėriui, antikristo galiai?`

Apaštalas Paulius įspėjo krikščionių bendruomenę dėl atkritimo nuo Dievo Žodžio tiesos. Jis nerimavo dėl Naujojo Testamento Bažnyčioje jau esančių atsimetimo sėklų, kurios klestės ateinančiais amžiais iki Kristaus antrojo atėjimo. Į Bažnyčią ateis suklastota evangelija, iškraipanti Dievo Žodį.

Už šio atkritimo slepiasi šėtonas. Jis yra tikrasis „nedorybės žmogus“, kuris trokšta iškelti „save virš kiekvieno vadinamojo dievo“ ir atsisėsti „Dievo šventykloje“ (2 Tes 2, 4). Tačiau didysis apgavikas savo tikslus įgyvendina pasitelkdamas žmogiškąsias priemones. Danieliaus ir Apreiškimo knygose identifikavimo ypatybės atskleidžia, kad mažasis ragas Danieliaus 7, žvėris Apreiškimo 13 ir 14, ir 2 Tesalonikiečiams 2 „nedorybės žmogus“ reiškia tą pačią esybę.

> <p></p>
> „The SDA Bible Commentary“ rašoma: „Danieliaus pranašystės piktžodžiaujančios galios, iškilusios po pagoniškos Romos palyginimas.., su Jono nusakytu į leopardą panašiu žvėrimi… atskleidžia daug panašumų tarp trijų aprašytųjų [mažo rago, žvėries galios ir nedorėlio]. Tai leidžia daryti išvadą, kad Danielius, Paulius ir Jonas kalbėjo apie tą pačią galią, … popiežių“ (7 t., p. 271).

Nepaprastai svarbu prisiminti, kad Rašto pranašystės apibūdina religinę sistemą, kuri sukompromitavo Dievo Žodį, pakeitė Evangeliją žmonių papročiais ir nutolo nuo Rašto tiesos. Šios pranašystės yra duotos labai mylinčio Dievo, kad paruoštų žmones Jėzaus atėjimui. Tai yra priekaištas atsimetusioms religinėms organizacijoms, kurios nukrypo nuo Dievo Žodžio, nors nebūtinai joms priklausantiems žmonėms (žr. Apr 18, 4). Mūsų žinia yra susijusi su sistema, kuri apgavo milijonus. Nors ir apgauti, šie žmonės yra labai mylimi Kristaus. Todėl turime su jais elgtis atitinkamai.

`„Tad visa, ko norite, kad jums darytų žmonės, ir jūs patys jiems darykite, nes tai ir yra Įstatymas ir Pranašai“ (Mt 7, 12). Kaip turime taikyti šį principą tyrinėdami žvėries galių temą Apreiškimo 13 ir 14?`