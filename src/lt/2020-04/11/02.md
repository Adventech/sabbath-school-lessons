---
title:  I. Daugybė darbo pusių
date:   06/12/2020
---

„Taip suvokiau, kad žmogui nėra nieko geriau, kaip būti laimingam ir patirti malonumo savo gyvenime. Iš tikrųjų, kai žmogus gali valgyti, gerti ir savo užsiėmime rasti pasitenkinimo, tai Dievo dovana.“ (Mok 3, 12–13)

Mes dirbame iš būtinybės, stengdamiesi, kad ant stalo būtų maisto, apmokėtume sąskaitas ir šiek tiek sutaupytume sunkmečiui. Netekti darbo dažnai yra blogiau nei susitaikyti su prastomis darbinėmis aplinkybėmis.

Darbas gali padėti žmogui pajausti asmeninę vertę. Darbas padeda paprastai atsakyti į klausimą: „Kuo užsiimate?“, arba: „Kas esate?“ Dauguma pensininkų ir toliau dirba ne visą darbo dieną, kiek gali, tiek už atlygį, tiek savanoriaudami. Darbas yra priežastis, dėl kurios ryte atsikeliame. Duokite paaugliui darbo ir sumažės kandidatų į nusikalstamą veiką.

`1. Perskaitykite Pr 3, 19. Koks čia kontekstas ir ką jis mums sako apie kitą darbo pusę, bent jau kai kuriems?`
														
Staiga prieš nuopuolį pavestas darbas pasikeičia po nuopuolio. Čia kalbama apie kitą darbo pusę. Kai kuriems darbas reiškia tik kasdienį triūsą, kuris baigsis mirtimi. Jie nepakenčia atliekamo darbo ir tikisi išeiti į pensiją, kol vis dar turi sveikatos. Kitiems darbas netgi gali užgožti gyvenimą, tapti buvimo centru, netgi visaapimančiu asmens tapatybės šaltiniu. Nedirbdami tokie žmonės jaučiasi prislėgti ar sutrikę, nežino, ką veikti ar ko griebtis. Išėję į pensiją jie gali palūžti fiziškai ir psichologiškai bei dažnai mirti per anksti.

Krikščionys privalo išmokti darbuotis laikantis Dievo valios. Darbas – tai ne tik ekonominė būtinybė. Žmogus yra ne tik darbuotojas. Teisingai suprantant, žmogaus gyvenimas yra būdas tarnauti, santykio su Viešpačiu išraiška. Dalis mokytojui tenkančios užduoties yra padėti mokiniams susirasti darbą, kuriam jų įgūdžiai ir Dievo duotas susidomėjimas atitiktų pasaulio poreikius.

`Kuo jūs užsiimate? Tai yra, ką jūs veikiate savo gyvenime, ir kaip jūs galite geriau šlovinti Viešpatį tai darydami?`
