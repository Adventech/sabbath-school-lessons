---
title:  IV. Šventumo grožis
date:   11/11/2020
---

`5. Perskaitykite 1 Met 16, 1–36. Pabandykite įsivaizduoti šias aplinkybes. Ar jas įsivaizduojate iškilmingas, keliančias baimę, ar šventines bei džiaugsmingas? Kaip jos gali būti abiejų derinys? Ko jos gali mus išmokyti apie garbinimą ir kaip turėtume to mokyti ir net tai patirti?`
														
Garbinimo vieta buvo Padangtė, kurioje Dievas apsigyveno su senovės Izraeliu ir kur šiai tautai buvo apreikštas išganymo planas. Taigi garbinimui ir ugdymui esminis turi būti Jėzus ir išganymo planas. Visa tai buvo numatyta Padangtės apeigose. Kad ir ką dar Dievas padarė dėl mūsų, kas nusipelno gyriaus ir garbinimo, visa tai nieko nereiškia be amžinojo gyvenimo vilties, kurią mums siūlo Jo pasiaukojanti ir pavaduojanti mirtis ant kryžiaus.

Taip pat atkreipkite dėmesį į „evangelizacinę“ šių eilučių pusę – visas pasaulis turėjo sužinoti apie Izraelio Dievą.

`6. Perskaitykite 1 Met 16, 29: „Teikite Viešpačiui Jo vardo garbę, imkite atnašą ir eikite pas Jį, garbinkite Viešpatį šventą ir didį!“ Šventas ir didis? Ką tai gali reikšti?`
														
Pradžiai pagalvokite apie tai, kokia bjauri, žalinga ir žeminanti yra nuodėmė. Be to, dabar mums sunku įsivaizduoti, kokie bjaurūs, baisūs ir žeminantys buvo Izraelį supusių tautų garbinimo papročiai, apėmę ir vaikų aukojimą. Ir, neabejotina, šie dalykai atspindėjo tai, kokie buvo šių papročių besilaikantys žmonės.

Priešingai, senovės Izraelis turėjo būti šventa tauta, atskirta nuo aplinkinių blogų papročių. Izraelitai turėjo būti šventi savo širdimi ir mintimis; tai suteikė jų garbinimui prasmę ir grožį Dievo akivaizdoje. Senojo Testamento pranašai ne kartą priekaištavo žmonėms, kurie garbino Viešpatį puoselėdami sugedimą ir kai jų širdis buvo toli nuo Jo.
