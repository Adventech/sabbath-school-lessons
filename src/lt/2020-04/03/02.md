---
title:  I. Mylėti ir bijoti Dievo
date:   11/10/2020
---

Pakartoto Įstatymo knygoje užrašyti paskutiniai Mozės žodžiai Izraeliui prieš naujai kartai pagaliau įžengiant į Pažadėtą kraštą. Tačiau prieš tai Mozė užrašė aiškius žodžius ir nurodymus.

`1. Perskaitykite Įst 31, 9–13. Ką reiškia bijoti Viešpaties?`
														
Dievas sąmoningai rinkosi būdus, kuriais Jis davė savo Įstatymą Izraeliui. Jis pasirūpino, kad Jo Įstatymas nebūtų pamirštas. Tokiu būdu Dievas yra ištikimai mylintis pedagogas. Jis moko, kartoja, siunčia pranašus ir pasitelkia savo tarnus, kad perduotų savo žinią. Ir Jis taip darė ne vieną kartą. Iš tiesų, argi Senojo Testamento raštai nėra Dievo siekis išmokyti savo tautą laikytis gyvenimo kelio?

Atkreipkite dėmesį, kaip šiose eilutėse Mozė pabrėžia, kad ateities kartos turi mokytis Įstatymo. Mozė tai nusako kaip dviejų etapų procesą. Pirmiausia vaikai „išgirs“ Įstatymą, o paskui „mokysis bijoti Viešpaties, jūsų Dievo.“ (Įst 31, 13)

Pirmiausia jie išgirs, o paskui mokysis bijoti Dievo. Tai reiškia, kad daroma prielaida, jog natūralus Įstatymo mokymosi ir pažinimo rezultatas nebus baimė. Bijoti Dievo reikia išmokti. Mozė sako, kad pažinimas ir baimė yra procesas, o ne tiesioginis priežasties ir pasekmės ryšys.

Ką reiškia „bijoti Dievo“, kai taip pat nurodyta mylėti „Viešpatį, savo Dievą, visa širdimi, visa siela ir visomis jėgomis“? (Įst 6, 5) Galbūt galime palyginti tai su tuo, kaip vaikas myli ir bijo gero tėvo, kuris atskleidžia savo meilę ir rūpestį parodydamas, kad tai, ką jis sako, ir reiškia tai, ką jis sako. Tokio tėvo akivaizdoje pasielgus netinkamai iš tikrųjų tektų kentėti dėl tokio poelgio. Taip, mes galime ir privalome mylėti Dievą ir Jo bijoti tuo pačiu metu. Šios idėjos viena kitai neprieštarauja. Kuo daugiau sužinome apie Dievą, tuo labiau mylime Jį dėl Jo gerumo; tuo pačiu metu, kuo daugiau sužinome apie Dievą, tuo labiau galime Jo ir bijoti, nes matome, koks Jis šventas ir teisus, ir kokie nusidėję bei neteisūs esame mes, priešingai Jam, ir kaip tik dėl nepelnytos malonės mes nesame sunaikinti.

`Kaip jūs suprantate, ką reiškia mylėti ir kartu bijoti Dievo?`
