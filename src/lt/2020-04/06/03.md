---
title:  II. Bėgimas
date:   02/11/2020
---

`3. Perskaitykite Pr 28, 10–17. Koks yra šio pasakojimo kontekstas ir ko jis mus moko apie Dievo malonę tiems, kurie tam tikra prasme bėga nuo savo nuodėmių?`
														
Nederamai elgdamasis kitų šeimos narių atžvilgiu Jokūbas, padedamas motinos, pateko į žiaurią apgaulę ir dabar už tai moka. Jo brolis alsuoja prieš jį smurtu ir jis tampa bėgliu, keliaudamas pas dėdę Harane. Viskas neaišku ir baisu.

Vieną dieną varginanti Jokūbo kelionė baigiasi prašvitus, kitą – sutemus. Jis yra nežinia kur, o vietoje stogo tik dangus. Radęs akmenį pagalvei, jis užmiega. Tačiau mieganti sąmonė netrukus nubunda. Prasideda nuostabus sapnas. Jis mato ant žemės stovinčius laiptus, kurių viršus siekia dangų. Angelai laipioja jais aukštyn ir žemyn.

Tada jis išgirsta balsą sakant: „Aš esu Viešpats, tavo senelio Abraomo ir Izaoko Dievas.“ Balsas pakartoja Jokūbui pažįstamus ir vienos kartos kitai perduodamus pažadus. Tavo palikuonys bus itin gausūs. Visos žemės gentys per tave ir tavo palikuonis ras palaiminimą. „Būk tikras, Aš esu su tavimi! Globosiu tave, kad ir kur eitum, ir sugrąžinsiu tave į šią žemę. Niekada tavęs nepaliksiu, kol neįvykdysiu, ką tau pažadėjau.“ (Pr 28, 15)

E. Vait rašė apie tai, kaip daug vėliau Paulius 

> <p></p>
> „matė Jokūbo regėjime pasirodžiusius laiptus, simbolizuojančius Kristų, kuris sujungė žemę su dangum ir ribotą žmogų su begaliniu Dievu. Jo tikėjimas sustiprėjo prisiminus, kaip patriarchai ir pranašai pasikliaudavo Tuo, kuris buvo jo paguoda bei atrama ir už kurį jis dabar aukojo savo gyvybę.“ (Apaštalų darbai, 380 p.)

Jokūbas pabunda ir taria: „Iš tikrųjų Viešpats yra šioje vietoje, bet aš to nežinojau!“ (Pr 28, 16) Tai, kas čia įvyko, yra nuostabu. Jis niekada nepamirš šios vietos ir jam suteikto vardo. Tada jis prisiekia visą gyvenimą truksiančia ištikimybe Dievui.

`Ko galime pasimokyti iš šio pasakojimo apie tai, kaip Dievas Kristuje siekia mus laimėti, nepaisant mūsų nuodėmių? Vėlgi, kodėl krikščioniškas ugdymas turi išlaikyti šį principą priešakyje?`
