---
title:  V. Dalytis mūsų gyvenimu
date:   26/11/2020
---

`5. Perskaitykite 1 Tes 2, 6–8. Ką Paulius čia sako, ką galime ir turime atspindėti mūsų mokyklose ir bažnyčiose?`
														
Susidūrę su bendruomenės susiskaidymu visuomenėje, mes gyvename tokiame amžiuje, kada biblinė bažnyčios samprata negali būti prasmingesnė. Kaip primena Mt 18, 20: „Kur du ar trys susirinkę Mano vardu, ten ir Aš esu tarp jų“. Naujojo Testamento vizija, kas yra bažnyčia ir bendruomenė, pirmiausia susiformavo tikinčiųjų namuose. Būtent čia bendruomenė susitiko mažomis grupėmis, melsdavosi, giedodavo, rengdavo Viešpaties Vakarienę, mokėsi ir dalijosi Jėzaus žodžiais vieni su kitais.

Šios garbinimo grupės taip pat tapo pirmomis bažnytinėmis mokyklomis, nes jos buvo vieta, kur nauji nariai susipažino su Raštu ir šiuo nauju gyvenimu Jėzuje. Pauliaus žodžiai: „Ir nemėgdžiokite šio pasaulio, bet pasikeiskite, atnaujindami savo mąstymą“ (Rom 12, 2), rodo, kad bažnyčia šio ugdymo darbo paisė rimtai.

Šie ankstyvieji tikintieji netrukus sužinojo, kad Evangelija gali būti geriausiai įgyvendinta būtent bendruomenėje. Bendruomenėje turime priežastį giedoti garsiau, melstis karščiau, būti rūpestingesni ir labiau užjaučiantys. Girdėdami kitus kalbant apie Dievo gerumą, pajuntame, koks geras Jis buvo mums; girdėdami apie vienas kito kovas ir nuoskaudas, pajuntame, kad Dievas atneša išgydymą į mūsų pačių gyvenimą, ir mes vėl patiriame troškimą būti Jo malonės ir išgydymo įrankiais.

Minėtoje eilutėje Paulius tvirtina, kad Dievo Evangelija yra viskas: kryžiaus galia, Viešpaties prisikėlimas, Jo sugrįžimo pažadas. Visame pasaulyje tiesiog nebuvo geresnės naujienos, ir Paulius paskyrė savo gyvenimą iššūkiui pirmiausia dalytis pasakojimu apie Jėzų su didžiausiu nuoširdumu ir atsidavimu.

Vis dėlto Paulius teigia, kad Evangelijos žinią galima geriausiai suprasti, geriausiai patirti dalijantis gyvenimu. Niekada nedera pamiršti, kad žmonės atidžiai stebi, ar mūsų gyvenimas atspindi Rašte randamą malonės žinią.

`Apsvarstykite, kaip jūs gyvenate, ir paklauskite savęs: koks aš liudytojas aplinkiniams?`
