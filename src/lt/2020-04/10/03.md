---
title:  II. Didingas šventumu
date:   30/11/2020
---

`2. Ps 96, 9 sako: „Pulkite kniūbsti prieš Viešpatį, didingą šventumu; sudrebėki nuo Jo Artumo, visa žeme!“ Kaip mums suprasti šią „didingo šventumu“ sąvoką? Ką ji turėtų reikšti krikščioniui ir kaip ji turėtų paveikti meno mokymą ir dažnai su juo susijusį grožį?`
														
Nors sakoma, kad „grožį kiekvienas supranta savaip“, nedera pamiršti, kas sukūrė akį (žr. Pat 20, 12). Nors turime būti atsargūs, kad negarbintume paties kūrinio (žr. ankstesnę dalį), kūrinijos grožis gali padėti pažinti Dievą ir, tiesą sakant, Jo meilę grožiui. Jei mūsų puolęs pasaulis vis dar atrodo toks gražus, kas gali įsivaizduoti, koks jis turėjo būti prieš nuopuolį? Ir tai mus moko, kad Dievas iš tikrųjų yra grožio Kūrėjas.

Menų ir mokslų studijos gali ir turėtų priartinti mus prie Dievo charakterio ir širdies. Kadangi patys esame Dievo kūrinijos ir mokslinių reiškinių dalis, mes taip pat galime daugiau sužinoti apie savo pačių tapatybę Kristuje.

> <p></p>
> „Dievas nori, kad Jo vaikai vertintų Jo darbus ir gėrėtųsi paprasta, ramia gamta, kuria Jis papuošė mūsų žemiškuosius namus. Dievui patinka, kas gražu, bet charakterio grožį Jis vertina labiau už išorinį. Dievas norėtų, kad mes ugdytume savo skaistumą ir paprastumą – savybes, dėl kurių žavios gėlės.“ (E. Vait, Kelias pas Kristų, p.84)

`3. Perskaitykite Pr 3, 6. Ko ši eilutė mus moko apie tai, kad vien grožis nebūtinai yra geras ar šventas? Taip pat žr. Pat 6, 25; 31, 30.`
														
Kaip ir visa, ką Dievas sukūrė, mes taip pat turime priešą, kuris kūriniją iškraipo ir išnaudoja. Tad neturėtų stebinti tai, kad grožis ir grožio sąvokos gali būti panaudotos ir prieš mus. Taigi, ypač menų srityje, krikščioniškasis ugdymas, pagrįstas Raštu, turi padėti mums išmokti būti atsargiems suprantant, kad ne viskas, kas yra gražu, yra gera ar šventa.

`Kokie „gražūs“ dalykai nebūtinai yra šventi ir geri? Arba, kokie gražūs dalykai gali būti nešventi ir blogi, atsižvelgiant į aplinkybes? Kokį matą naudojame šiems skirtumams nustatyti?`
