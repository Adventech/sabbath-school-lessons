---
title:  V. Didysis mokytojas
date:   24/12/2020
---

Visą šį ketvirtį tyrinėjome, kad viena svarbiausių Kristaus tarnystės pusių žemėje buvo mokytojo pusė. Nuo pat savo tarnystės pradžios, veiksmais ar darbais, Jėzus nuolatos mokė savo sekėjus tiesos apie save, apie Tėvą, apie išgelbėjimą ir apie mūsų laukiančią viltį (žr. Mt 5, 2; Mk 4, 2; Lk 19, 47; Jn 6, 59).

Iš tikrųjų, užtenka paviršutiniškai paskaityti vieną iš evangelijų ir visa tai rasite Jėzaus mokyme. Ir nors net dabar, per savo Žodį, Viešpats ir toliau moko mus, naujame pasaulyje šis mokymas taip pat bus tęsiamas. Bet įsivaizduokite, koks skirtingas jis bus, neapkrautas nuodėmės ir visų apribojimų, kuriuos ji mums sukelia.

`6. „O jei kas jį paklaus: ‘Iš kur gi tos žaizdos ant tavo krūtinės?’ – jis atsakys: ‘Gavau jas per muštynes bičiulių namuose.’“ (Zch 13, 6) Kaip manote, apie ką kalba ši eilutė?`
														
> <p></p>
> „Į amžinybę nueinantys metai sukurs vis turtingesnius ir šlovingesnius santykius su Dievu ir Kristumi. Didėjant pažinimui, didės meilė, nuolankumas, pagarba ir laimė. Juo daugiau žmonės pažins Dievą, tuo labiau žavėsis Jo charakteriu. Kai Jėzus atvers jiems atpirkimo lobius ir nuostabius didžiosios kovos su šėtonu pasiekimus, atpirktųjų širdys virpės iš susijaudinimo. Nudžiugę ir susižavėję jie užgros savo auksinėmis arfomis, ir tada miriadų miriadai ir tūkstančių tūkstančiai balsų susilies į galingą šlovinimo chorą. [...] Didžioji kova baigėsi. Daugiau nebėra nuodėmės ir nusidėjėlių. Visata yra nesutepta. Visa neaprėpiama kūrinija pulsuoja vieningai ir džiaugsmingai. Nuo to, kuris visa sukūrė, į visas beribės erdvės sritis liejasi gyvybės, šviesos ir džiaugsmo srautas. Nuo mažiausio atomo iki didžiausio pasaulio, visi gyvi ir negyvi kūriniai savo tikruoju grožiu ir tobulu džiaugsmu skelbia, kad ‘Dievas yra meilė.ʼ“ (E. Vait, Didžioji kova, 2017, p. 586)

`Iš visų neįtikėtinų tiesų, kurias sužinosime amžinybėje, niekas mūsų nežavės labiau nei Kristaus auka vardan mūsų. Pagalvokite, kokia ji gili ir turtinga, jei mes ją tyrinėsime visą amžinybę. Net ir dabar, kaip jūs galite išmokti labiau branginti tai, ką Jėzus atliko dėl mūsų ant kryžiaus?`
