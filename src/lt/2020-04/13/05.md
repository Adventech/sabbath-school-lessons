---
title:  IV. Tolimesnė mokykla
date:   23/12/2020
---

`5. „O lengvas dabartinis mūsų vargas ruošia mums neapsakomą, visa pranokstančią amžinąją garbę. Mes nežiūrime to, kas regima, bet kas neregima, nes regimieji dalykai laikini, o neregimieji amžini.“ (2 Kor 4, 17–18) Kokią viltį mums teikia šios eilutės? Kokie gali būti šie neregimi amžini dalykai, kurių laukiame ir kurie mums pažadėti Jėzuje? Taip pat žr. Apr 21, 1–2; Apr 2, 7; Apr 7, 14–17.`
														
Nepaisant tikrų pažadų, duotų mums Jėzuje, nepaisant daugybės svarių priežasčių jais tikėti, vis dėlto Raštas pateikia tik užuominas, žvilgtelėjimus į tai, kas mūsų laukia. Vienas dalykas, dėl kurio galime būti tikri, yra tai, kad bus puiku, nes pagalvokime, koks puikus gyvenimas būtų be nuodėmės padarinių!

Visas mūsų skausmas, visos kančios ir visi dalykai, su kuriais mes čia grumiamės, atsirado dėl nuodėmės ir nuodėmės padarinių. Kristus atėjo viso to sutvarkyti, ir Jis atkurs žemę tokią, kokią Dievas iš pradžių buvo numatęs, prieš ateinant nuodėmei. Tiesą sakant, bus geriau, nes visoje amžinoje šlovėje galėsime pasižiūrėti į randus Jėzaus rankose ir kojose – mūsų atpirkimo kainą.

> <p></p>
> „Kokios platybės atsivers mūsų tyrinėjimams, kai nukris mūsų regėjimą temdantis šydas ir mūsų akys išvys tą grožio pasaulį, į kurį dabar galime tik dirstelėti per mikroskopą; kai žvelgsime į dangaus šlovę, dabar stebimą tik iš toli per teleskopą; kai nebeliks nuodėmės prakeikimo, visa Žemė pasirodys ‘Viešpaties mūsų Dievo grožyje’! Tada mokiniai galės skaityti apie pasaulio sukūrimą ir neras nė menkiausios užuominos apie blogio įstatymą. Jie galės klausytis gamtos balsų muzikos ir negirdės nė menkiausios dejonės ar liūdesio gaidos. Visuose kūriniuose jie matys vienintelį braižą – milžiniškoje Visatoje ‘didelėmis raidėmis užrašytą Dievo vardą’, ir žemėje, jūroje bei danguje nebus likę nė vieno blogo ženklo.“ (E. Vait, Ugdymas, p. 351)

`Pabandykite įsivaizduoti, koks bus amžinasis gyvenimas visiškai naujame pasaulyje, be viso to, kas apsunkina gyvenimą čia. Kaip jūs tai įsivaizduojate? Ko jūs ypač laukiate?`
