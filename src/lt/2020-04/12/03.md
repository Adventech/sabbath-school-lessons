---
title:  II. Laikas atradimams
date:   14/12/2020
---

Kai Mozė buvo paprašytas išvesti izraelitus iš Egipto, akivaizdu, kad didžioji tautos dalis nebelaikė savęs Dievo vaikais. Jie turėjo iš naujo sužinoti, kas yra Dievas, kuris prašo jų Jį garbinti ir duoda tiek daug su nuostabia ateitimi susijusių pažadų. Sabata yra esminis mokymosi patyrimas jų atradimų kelionei. Ji taip pat tampa aiškiu ženklu kitoms tautoms apie ypatingą Dievo ir šios tautos santykį. Su mana susijęs patyrimas parodo Dievo būdą ugdyti izraelitus.

`2. Perskaitykite Iš 16, 14–29, kokių čia yra pamokų izraelitams?`
														
Dievas parodo manos stebuklą izraelitams, suteikdamas jiems pakankamai maisto kiekvienai dienai. Jei Jis duotų jiems daugiau, jie galėtų pamiršti, kas jais pasirūpino. Taigi kiekvieną dieną Jis darė jiems stebuklą, o jie matė, kaip Dievas rūpinasi. Tačiau sabatą aplinkybės skyrėsi, nes diena buvo kitokia, ji turėjo būti ypatinga. Dabar buvo atlikti du stebuklai – dvigubai maisto šeštąją dieną, ir jis nesugedo per naktį. Tai leido izraelitams sabatą stebėtis Dievu, jų išvaduotoju, ir iš naujo suprasti, ką reiškia būti Dievo tauta.

Izraelitai turėjo maitintis mana 40 metų (Iš 16, 35). Dievas taip pat nurodė Mozei išsaugoti omerą manos, kad ji izraelitams primintų, kaip Jis maitino juos dykumoje (Iš 16, 32–33). Ji taip pat būtų priminusi ypatingą sabatos dienos patyrimą. Taip pat yra kitų atvejų, kai Dievas izraelitams paaiškino, kad sabatos diena yra ypatinga.

Sabata buvo būdas, kuriuo Dievas padėjo izraelitams atrasti savo tapatybę ir savo Dievą. Jiems buvo įsakyta laikytis ir švęsti sabatą, tačiau tai buvo padaryta gilesnio Kūrėjo charakterio supratimo ir ilgalaikių pažadų bei santykių užmezgimo kontekste.

`Tarkime, kad kalbate su paaugliu, kuriam sabata yra „nuobodi“. Jis jos laikosi tik todėl, kad Raštas ir tėvai sako, jog privalu tai daryti. Ką jam patartumėte, kad jis (iš naujo) atrastų sabatą kaip teigiamą ugdymosi patyrimą?`
