---
title:  Būk stiprus
date:   01/10/2025
---

`6. Perskaitykite Joz 1, 7–9. Kodėl Viešpats turėjo du kartus pabrėžti Jozuei, kad jis turi būti stiprus ir drąsus?`

Panašu, kad Jozuei iškelta užduotis buvo susijusi su didžiuliais iššūkiais. Kanaaniečių miestų sienos atrodė neįveikiamos, o krašto gyventojai buvo mokomi kovoti. Priešingai, izraelitai, paprasti klajokliai, neturėjo net pačių primityviausių karo priemonių, kuriomis galėtų įveikti tvirtas sienas. Istorija byloja, kad net Egiptas, tų laikų super valstybė, nesugebėjo įsitvirtinti Kanaane.

Tačiau raginimas būti stipriam ir drąsiam čia nėra susijęs tik su mūšio morale ar karo strategijomis. Drąsa ir stiprybė būtinos išliekant ištikimais Torai ir jos konkretiems reikalavimams, kurie apibrėžė Izraelio Sandorą su Jehova.

`7. Perskaitykite Ef 6, 10–18. Nors šiandien mes neprivalome dalyvauti kare, kaip galime pritaikyti Jozuei duotus padrąsinančius žodžius kasdienėse dvasinėse kovose?`

Šiandien, vykdydami Kristaus pavestą misiją, krikščionys susiduria su panašiais iššūkiais kaip ir Jozuė; tai yra, iš jų reikalaujama kovoti prieš asmeninius nuodėmingus polinkius, prieš šio tamsybių pasaulio kunigaikštystes, valdovus, valdžias ir blogio jėgas dangaus aukštumose. Kaip ir Jozuė, krikščionys turi Kristaus pažadą: „Aš esu su jumis per visas dienas iki pasaulio pabaigos“ (Mt 28, 20). Kaip palaikančio Viešpaties Artumo pakako suvaldyti Jozuės baimei, Jo Artumo turėtų pakakti, kad šiandien išsisklaidytų mūsų abejonės ir nerimas.

Mums tenkantis iššūkis – pakankamai gerai pažinti Viešpatį, kad pasitikėtume Juo ir Jo pažadais mums. Štai kodėl mums labiau nei bet kam kitam reikia asmeninio ryšio su Juo.

`Esminis klausimas šiandien mums nesiskiria nuo to, su kuriuo susidūrė Jozuė. Kaip galime likti ištikimi tam, ką sako Dievo Žodis, net kai tai daryti nepopuliaru ar nepatogu?`

