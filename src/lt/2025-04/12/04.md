---
title:  Aiškios ribos
date:   16/12/2025
---

Tais pačiais žodžiais, kurie Jozuei buvo skirti knygos pradžioje (Joz 1, 7–8), patriarchas teigė, kad Izraelio laukianti užduotis pirmiausia yra ne karinio pobūdžio. Ji yra dvasinė. Ji susijusi su paklusnumu Toroje (Mozės Penkiaknygėje) apreikštai Dievo valiai.

`4. Jūsų manymu, kodėl Jozuė užėmė tokią griežtą poziciją Izraelio santykių su aplinkinėmis tautomis atžvilgiu? (Joz 23, 6–8. 12–13)`


Izraeliui gresiantis pavojus yra ne likusių tautų priešiškumo grėsmė, o draugystės su jomis rizika. Jų ginklai gali ir nekelti jokių iššūkių Izraeliui; tačiau jų ideologija ir vertybės (arba priešingos vertybės) gali pasirodyti esančios žalingesnės nei bet kokia karinė jėga. Jozuė atkreipė vadovų dėmesį į tai, kad kova, kurioje jie dalyvavo, pirmiausia ir galiausiai yra dvasinė. Todėl Izraelis turi išlaikyti savo išskirtinę tapatybę.

Draudimas minėti dievų vardus, jais prisiekti, jiems tarnauti ar garbinti yra susijęs su stabmeldyste. Senovės Artimuosiuose Rytuose dievybės vardas reiškė jo/jos buvimą ir galią. Svetimų dievų vardų minėjimas kasdieniuose sveikinimuose ar verslo sandoriuose izraelitams reiškė jų autoriteto pripažinimą ir jų galios ieškojimą bėdų metu plg. Ts 2, 1–3, 11–13).

Santuokos su likusiais kanaaniečiais pavojus grasino Izraelio dvasiniam tyrumui. Jozuės įspėjimo tikslas buvo ne rasinio ar etninio tyrumo skatinimas, o stabmeldystės, kuri gali lemti Izraelio dvasinį žlugimą, vengimas. Saliamono santuokos su kitatautėmis yra dramatiškas liūdnų dvasinių padarinių pavyzdys (1 Kar 3, 1; 1 Kar 11, 1–8); Naujajame Testamente krikščionys yra įspėjami neieškoti santuokinių santykių su netikinčiaisiais (2 Kor 6, 14), nors santuokos atveju Paulius nepatarė skirtis su netikinčiuoju sutuoktiniu, bet ragino juos gyventi krikščioniškai, pavyzdingai, tikintis laimėti sutuoktinį Viešpačiui (1 Kor 7, 12–16).

`Jozuės įspėjimas dėl žalingų draugijų neišvengiamai veda prie klausimo, susijusio su krikščionių santykiais su „pasauliu“. Kaip galime užtikrinti pusiausvyrą santykiuose su mus supančia visuomene?`