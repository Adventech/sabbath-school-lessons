---
title:  Visa buvo įvykdyta
date:   14/12/2025
---

`1. Kokį Dievą nusako Joz 21, 43–45? Kaip šie žodžiai taikytini ne tik istoriniam Pažadėtajam kraštui, bet ir mūsų išgelbėjimui (2 Tim 2, 11–13)?`

Šios eilutės sudaro knygos kulminaciją ir teologinę santrauką. Jos išryškina vieną iš pagrindinių visos knygos temų – ištikimybė Sandorai, Jehova įvykdo pažadus ir priesaikas. Ši trumpa dalis taip pat apibendrina visą ligšiolinį knygos turinį. Joz 21, 43 kalbama apie krašto padalijimą ir apgyvendinimą (Jozuės 13–21), o Joz 21, 44 kalba apie pergales prieš priešus ir krašto užvaldymą (Jozuės 1–12). Visa tai apžvelgiama per Dievo ištikimybės prizmę. Izraelitai visada turi prisiminti, kad pergalė prieš priešus ar krašto paveldėjimas užtikrinamas tik Dievo ištikimybės Jo duotam žodžiui dėka.

Jis atidavė „visą kraštą“ (Joz 21, 43), visus priešus „jiems į rankas“ (Joz 21, 44), „kaip buvo prisiekęs“ (Joz 21, 44) „visa buvo įvykdyta“ (Joz 21, 45). Žodžių „visą“, visus, „visa“ vartojimas kelis kartus trijose eilutėse (Joz 21, 43–45) dar kartą pabrėžia tiesą, kad kraštas yra Jehovos dovana ir Izraelis negali prisiimti nuopelnų už krašto užėmimą. Viešpats prisiekė atiduoti kraštą ir priešus jiems į rankas.

Visa Izraelio sėkmė turi būti priskirta vien Dievo iniciatyvai ir patikimumui. Lygiai tas pat pasakytina ir apie mūsų išgelbėjimą: „Jūs juk esate išgelbėti malone per tikėjimą ir ne iš savęs, bet tai yra Dievo dovana, ir ne darbais, kad kas nors nesigirtų“ (Ef 2, 8–9).

Iš tiesų, pabrėždamas Dievo ištikimybę Paulius taip pat rašė: „Štai tikras žodis: Jei mes su Juo numirėme, su Juo ir gyvensime. Jei ištversime, su Juo ir karaliausime. Jeigu mes Jo išsižadėsime, ir Jis mūsų išsižadės, bet jeigu ir tapsime neištikimi, tai Jis lieka ištikimas, nes savęs Jis negali išsiginti“ (2 Tim 2, 11–13).

`Kaip Dievo ištikimybė ir pažadų laikymasis suteikia mums pasitikėjimo, kad kiekvienas Jo pažadas ateičiai išsipildys? (1 Kor 10, 13; 2 Kor 1, 18–20).`