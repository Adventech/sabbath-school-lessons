---
title:  Tolesniam tyrinėjimui
date:   19/12/2025
---

E. Vait, Patriarchai ir pranašai, p. 420–421.

„Šėtonas daugelį apgauna tikroviškai atrodančia prielaida, kad Dievo meilė žmonėms yra tokia didelė, jog Jis atleidžia jų nuodėmes. Anot šėtono, Dievo Žodžio grasinimai yra skirti tam tikram vaidmeniui Jo doriniame valdyme, tačiau jų niekada nereikės paraidžiui išpildyti. Tačiau visame savo elgesyje su savo sukurtomis būtybėmis Dievas išlaiko teisingumo principus, atskleisdamas tikrąją nuodėmės prigimtį, parodydamas, kad neabejotinos jos pasekmės yra vargas ir mirtis. Besąlygiško nuodėmės atleidimo niekada nebuvo ir nebus. Toks atleidimas liudytų, kad atsisakoma teisingumo principų, sudarančių patį Dievo valdymo pagrindą. Jis sukeltų siaubą visiems doriems Visatos gyventojams. Dievas sąžiningai nurodė nuodėmės pasekmes, ir jei šie perspėjimai nebūtų teisingi, kaipgi mes galėtume žinoti, kad Jo pažadai bus išpildyti? Menamas geranoriškumas, kuris atmestų teisingumą, iš tikrųjų būtų ne geranoriškumas, bet silpnumas.

Dievas yra gyvenimo davėjas. Iš pat pradžių visi Jo įstatymai buvo skirti gyvenimui. Tačiau į Dievo įvestą tvarką įsibrovė nuodėmė, ir prasidėjo nesantaika. Kol egzistuoja nuodėmė, tol kančia ir mirtis yra neišvengiama. Tik dėka to, kad Atpirkėjas ėmėsi už mus nešti nuodėmės naštą, žmogus gali tikėtis išvengti baisių jos pasekmių“ (E. Vait, Patriarchai ir pranašai, p. 421).

**Klausimai aptarimui**

`1. Apmąstykite Dievo ištikimybės įrodymus savo gyvenime. Ką galite įvardinti? Tuo pačiu metu, kaip reaguojate, kai viskas klostosi ne taip, kaip tikėjotės ar meldėte, arba kai duoti pažadai nevykdomi?`

`2. Aptarkite biblinį mokymą, susijusį su Dievo rūstybe. Kaip Viešpaties rūstybę pristatytumėte kaip gerosios naujienos dalį?`

`3. Kokius principus, susijusius su bendravimu su netikinčiaisiais, galite įžvelgti šios savaitės temoje? Kaip galime užtikrinti pusiausvyrą ir aiškias ribas, susijusias su principais ir papročiais, ir bendravimo su žmonėmis, jiems tarnaujant ir rūpinantis jų gerove?`

`4. Kokios yra kai kurios kliūtys, trukdančios jums visa širdimi prisirišti prie Viešpaties?`