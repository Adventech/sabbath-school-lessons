---
title:  Tikrasis Jozuė
date:   03/12/2025
---

Pasakojimą apie Jozuę reikia suvokti per provaizdžio prizmę. Karai, kuriems vadovavo Jozuė, yra istoriniai įvykiai, sudarantys esminę Izraelio istorijos dalį. Šių karų tikslas – apgyvendinti izraelitus Pažadėtame krašte, kur jie galėtų ramiai mėgautis jiems skirtu paveldu ir kurti naują visuomenę, besivadovaujančią Dievo Įstatymo principais.

Vėliau rašiusieji Senąjį Testamentą, pavyzdžiui, Izaijas, Mesijo darbą taip pat pristatė kaip nuniokotų paveldų išdalijimą Jo tautai (Iz 49, 8), vartojant tą pačią terminologiją, kuri dažnai pastebima Jozuės knygoje. Kadangi Jozuės užduotis buvo padalinti kraštą izraelitams, Mesijas, nusakytas kaip naujasis Jozuė, dvasinį paveldą skiria naujam Izraeliui.

`5.  Perskaitykite Hbr 3, 7–4, 11. Kaip Naujasis Testamentas patvirtina, kad Jozuė, naujasis Mozė, yra Jėzaus Kristaus provaizdis?`
 
Rašiusieji Naująjį Testamentą daugelį Jėzaus Kristaus tarnystės pusių pateikė per Jozuės darbą. Kaip Jozuė įžengė į Kanaaną po 40 metų dykumoje, taip ir tikrasis Jozuė – Jėzus, pradėjo savo žemiškąją tarnystę po 40 dienų dykumoje (Mt 4, 1–11; Lk 4, 1–13), o savo tarnystę danguje po 40 dienų šios žemės dykumoje (Apd 1, 3. 9–11; Hbr 1, 2).

Po Jėzaus krikšto Jordano upėje (Jo „perėjimas per Jordaną“ (Mt 3, 13–17; Mk 1, 9–11)), rašiusieji evangelijas citavo Ps 2, 7 ir Iz 42, 1, Mesijo psalmę ir giesmę apie kenčiantį Jehovos tarną (Mt 3, 17; Mk 1, 11; Lk 3, 22). Taigi per Jo krikštą Jėzus pristatytas kaip Dangaus Didžiūnas, kuris – ištikimu paklusnumu iki mirties – kovos už Jehovą prieš blogio jėgas. Jo gyvenimas ir mirtis ant kryžiaus išvarė šėtoną, atnešė pergalę prieš mūsų dvasinius priešus, suteikė dvasinį atilsį Jo tautai ir paveldą atpirktiesiems (Ef 4, 8; Hbr 1, 4; Hbr 9, 15).

`Ką reiškia atilsio galimybė dėka to, ką Kristus padarė dėl mūsų? Tai yra, kaip galime būti tikri, kad Jėzus nugalėjo šėtoną mūsų labui?`