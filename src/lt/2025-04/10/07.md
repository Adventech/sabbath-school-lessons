---
title:  Tolesniam tyrinėjimui
date:   05/12/2025
---

„Kristaus misijos nesuprato to meto žmonės. [...] Tradicijos, elgesio taisyklės ir žmonių įstatymai užgožė pamokas, kurios Dievo sumanymu turėjo juose glūdėti. Šios taisyklės ir tradicijos kliudė suprasti bei įgyvendinti tikrąją religiją. Kai Kristaus asmenyje atėjo Tikrovė, jie neatpažino visų jiems duotų pirmavaizdžių išsipildymo, visų ateičiai numatytų šešėlių esmės. Jie atmetė tikrąjį pavyzdį ir prilipo prie vaizdinių ir nenaudingų ceremonijų. Pats Dievo Sūnus atėjo, bet jie vis prašė ženklo. Į kvietimą: ‘Atsiverskite, nes prisiartino Dangaus karalystė’ (Mt 3, 2), jie atsiliepė reikalavimu stebuklo. Kristaus Evangelija jiems buvo suklupimo akmuo, nes jie reikalavo ženklų vietoje Gelbėtojo. Jie tikėjo, kad Mesijas įrodys savo teises galingomis pergalėmis ir įkurs savo imperiją ant žemės karalysčių griuvėsių. Tačiau į šį lūkestį Kristus atsakė palyginimu apie sėjėją. Dievo karalystė įsiviešpataus ne rankų jėga, ne žiauriu engimu, bet įdiegiant naujus principus į žmonių širdis“ (E. Vait, Paslėpti lobiai, p. 19 ).

„Bažnyčiai reikia ištikimų Kalebų ir Jozujų, pasirengusių priimti amžinąjį gyvenimą su paprasta paklusnumo Dievui sąlyga. Mūsų bendruomenės kenčia dėl darbininkų stokos. Pasaulis yra mūsų laukas. Misionierių reikia miestuose ir kaimuose, kurie yra labiau supančioti stabmeldystės nei Rytų pagonys, niekada nematę tiesos šviesos. Tikroji misionieriška dvasia apleido bažnyčias, kurios itin išaukština išpažinimą; jų širdys nebedega meile sieloms ir noru atvesti jas į Kristaus kaimenę. Mums reikia nuoširdžių darbininkų. Argi nėra nė vieno, kuris atsilieptų į šauksmą, sklindantį iš visų pusių: ‘Ateikite... ir padėkite mums’?“ (E. Vait, Liudijimai Bažnyčiai, 4 t., 156 p.).

**Klausimai aptarimui**

`1. Kaip bibliniai provaizdžiai padeda jums geriau suprasti Jėzaus Kristaus tarnystę jūsų labui?`

`2. Kuo mūsų dvasinė kova panaši į Kanaano užėmimą ir kuo ji skiriasi?`

`3. Apmąstykite galutinį Jozuės provaizdžio išsipildymą. Kaip pasaulio be skausmo, kančių ir mirties paveikslas suteikia mums tikros vilties kasdienėse gyvenimo kovose?`

`4. Jozuė atspindėjo Dievo charakterį tiek, kiek jis atspindėjo Kristaus tarnystę. Kaip praktiškai galite leisti Jėzui geriau atspindėti Jo charakterį jumyse?`