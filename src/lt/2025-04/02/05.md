---
title:  Prieštaringos vertybės
date:   08/10/2025
---

`5. Perskaitykite Joz 9, 1–20. Kokie yra pasakojimo apie Rahabą ir pasakojimo apie Gibeono gyventojus panašumai ir skirtumai? Kodėl jie reikšmingi?`

Šis Jozuės knygos skyrius pradedamas informavimu, kad kanaaniečių karaliai, paprastai valdydavę mažus miestus-valstybes, nusprendė susivienyti prieš izraelitus. Gibeono gyventojai, priešingai, nusprendė sudaryti sandorą su Izraeliu.

Siekdami apgauti izraelitus, kad pastarieji sudarytų su jais sandorą, Gibeono gyventojai apsimetė pasiuntiniais iš užsienio. Pasak Įst 20, 10–18, Dievas skyrė kanaaniečius ir žmones, gyvenusius už Pažadėtojo krašto ribų.

Žodis, išverstas – „suktybės“, gali būti vartojamas teigiama prasme, nusakant protingumą ir išmintį (Pat 1, 4; Pat 8, 5. 12), arba neigiama prasme, nusakant ketinimą nusižengti (Iš 21, 14; 1 Sam 23, 22; Ps 83, 3). Gibeono gyventojų atveju už jų „suktybės“ slypėjo mažiau žalingas savęs apsaugojimo ketinimas.

Gibeono gyventojų kalba stulbinamai panaši į Rahabos. Abeji pripažino Izraelio Dievo galią ir tai, kad Izraelio sėkmė nėra tik žmogiškas sumanumas. Priešingai kitiems kanaaniečiams, jie nemaištavo prieš Jehovos planą suteikti kraštą izraelitams ir pripažino, kad pats Viešpats išvarė šias tautas Izraelio akivaizdoje. Žinia apie išėjimą iš Egipto ir pergales prieš Sihoną ir Ogą paskatino Rahabą ir Gibeono gyventojus siekti sąjungos su izraelitais. Tačiau, užuot visiškai pripažinę savo pasiryžimą pasišvęsti Izraelio Dievui, kaip tai padarė Rahaba, Gibeono gyventojai griebėsi „suktybės“.

Įstatymas numatė, kaip mokytis Dievo valios tokiais atvejais, kaip šis (Sk 27, 16–21). Jozuė turėjo ieškoti Viešpaties valios ir nepasiduoti Gibeono gyventojų suktybei.

Pagrindinė teokratinio vadovo ir bet kurio krikščionio vadovo pareiga – ieškoti Dievo valios (1 Met 28, 9; 2 Met 15, 2; 2 Met 18, 4; 2 Met 20, 4). Nevykdant šios pareigos, izraelitams tektų arba laužyti pagrindines krašto užkariavimo sąlygas, arba laužyti Viešpaties vardu duotą ir saistančią priesaiką.

`Kaip dažnai jums tenka rinktis tarp dviejų, rodos, prieštaringų vertybių?`