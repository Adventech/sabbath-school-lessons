---
title:  Ištikimybė
date:   16/11/2025
---

`1.  Perskaitykite Pr 36, 15; Sk 13, 6. 30–32; Joz 14, 6. 14. Kas buvo Kalebas? Kokia buvo jo vieta Izraelyje?`

Kalebo vardas kilęs iš hebrajų kalbos žodžio keleb, „šuo“, kuris Senajame Testamente visada vartojamas neigiamame kontekste. Tačiau žodžiu keleb nebibliniuose tekstuose ir giesmėse siekiama išreikšti tarno drąsą, atkaklumą ir ištikimybę šeimininkui. Šiuo atžvilgiu Kalebas buvo ištikimas savo vardui, visą gyvenimą rodęs nepajudinamą ištikimybę savo Viešpačiui.

`2.  Ką šios eilutės sako apie Kalebą, apie jo pasirengimą pasakyti savo nuomonę, net jei daugumos žvalgų nuomonė buvo visiškai kitokia, o Izraelio tauta grasino jam mirtimi? Sk 14, 6–10. 21–25; Sk 26, 65; Sk 32, 12.`

Pagalvokite apie šiuos svarbius Izraelio vadovus, Jozuės ir Kalebo amžininkus: Šamūvą, Šafatą, Igalį, Paltį, Gadielį, Gadį, Amielį, Setūrą, Nachbį ir Geuelį. Ar šie vardai pažįstami? Tikriausiai ne.

Kodėl? Nes tai dešimties kitų žvalgų, kuriuos Mozė siuntė išžvalgyti Kanaano kraštą, vardai. Jie yra pamiršti, nes jie neverti būti prisiminti. Jie Pažadėtąjį kraštą nusakė kaip neįveikiamą. Jie laikė save žiogais, palyginti su milžinais, gyvenusiais kai kuriose krašto vietovėse, ir jų širdis tirpo iš baimės prieš „neįveikiamas“ įtvirtintų Kanaano miestų sienas.

Kalebas, vienas iš dviejų žvalgų, ėmėsi iniciatyvos pateikdamas kitą galimybę – tikėjimą. Jis buvo pasirengęs ginti tai, ką žinojo esant teisinga, nepaisant pasipriešinimo, net ir galimos mirties akivaizdoje: „Visai bendrijai ėmus grasinti užmušti juos akmenimis“ (Sk 14, 10).

`Ką darote, kai dauguma aplinkinių, regis, turi kitokią nuomonę, prieš taraujančią giliausiems jūsų įsitikinimams?`