---
title:  Nuolankus didžiūnas
date:   19/11/2025
---

Ilgus vietovardžių sąrašus, kurie buvo Izraelio giminėms priskirtų teritorijų ribų orientyrai, užbaigia žinia apie žemės paskyrimą dviem didžiūnams – Kalebui ir Jozuei. Kalebas gavo savo paveldą pirmas, o Jozuė – paskutinis. Iki šiol Jozuė dalino kraštą Izraelio giminėms; dabar atėjo laikas Izraelio tautai skirti Jozuei jo paveldą.
 
`6.  Perskaitykite Joz 19, 49–51. Ką reiškia tai, kad didysis Izraelio vadovas dalijo kraštą, o sau paveldą gavo paskutinis?`

Jozuei atitekęs miestas – Timnat Serachas – pavadinimu susideda iš dviejų žodžių. Pirmasis žodis – Timnat, kilęs iš veiksmažodžio (manah), reiškiančio skaičiuoti arba paskirti, taip pat – dalį arba teritoriją. Antrasis žodis gali kilti iš hebrajų kalbos veiksmažodžio (serach), reiškiančio perteklių arba likutį (Iš 26, 12). Jozuės miesto pavadinimas gali būti verčiamas – likusi dalis arba likusi teritorija.

Miesto, kurį Jozuė pasirinko iš to, kas buvo likę, pavadinimas liudija apie kilnų antrojo Izraelio vadovo charakterį. Visų pirma, jis laukė, kol visi žmonės gaus savo dalį. Tada Jozuė nepasirinko vienos iš tankiai apgyvendintų krašto teritorijų ar įspūdingiausių miestų savo paveldu, bet kuklų miestą arba galbūt jo griuvėsius, kad jį atstatytų sunkiai dirbdamas (Joz 19, 50).

Be to, Timnat Serachas buvo netoli Šilojo, netoli Šventyklos, o tai parodo Jozuės prioritetus ir kur buvo jo širdis. Be abejo po to, kai naujai gimusi Izraelio tauta buvo įvesta į Pažadėtąjį kraštą ir, Dievo padedama, užtikrino paveldą kiekvienai kilčiai ir giminei, ji nebūtų prieštaravusi Jozuės reikalavimui suteikti įspūdingesnį paveldą. Vis dėlto Jozuė tenkinosi gyventi paprastą gyvenimą, dėmesį sutelkdamas į tai, kas svarbiausia, taip įkūnydamas vėlesnę Dovydo maldą: „Vieno teprašau iš VIEŠPATIES, tik vieno tenoriu – gyventi VIEŠPATIES Namuose per visas savo gyvenimo dienas, gėrėtis VIEŠPATIES žavumu ir lankyti Jo šventyklą“ (Ps 27, 4).

`Ko galima pasimokyti iš Jozuės nusistatymo? Kaip pastarąjį šiandien galime pritaikyti sau?`