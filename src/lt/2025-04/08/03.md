---
title:  Pavyzdžio galia
date:   17/11/2025
---

`3. Perskaitykite Joz 14, 6–14; Sk 14, 24; Sk 32, 12; Įst 1, 36 ir Lk 6, 45. Kaip apibūdintumėte Kalebo ir Jozuės nusistatymą? Ką reiškia ištikimai sekti Viešpatį?`

Kalebas niekada nepamiršo pažado, kurį Viešpats jam buvo davęs per Mozę – kad įžengs į kraštą, į kurį buvo nuėjęs (Sk 14, 24). Po keturiasdešimties metų jis savo ataskaitą apie kraštą vadino sąžininga (Joz 14, 7). Jo ataskaita buvo pagrįsta jo įsitikinimu, kad Dievo vedamas ir padedamas Izraelis galėjo užkariauti kraštą.

Priešingai kitų dešimties žvalgų ataskaitai, kuri įkvėpė izraelitams baimę, Kalebas parodė nuoširdų pasitikėjimą ir pasišventimą Viešpaties pažadui. Hebrajiškas pasakymas, pažodžiui reiškiantis „aš likau ištikimas Viešpačiui“ (Joz 14, 8), tikriausiai yra trumpinys ilgesnio posakio: „Mano širdis ištikimai sekė Viešpatį“ arba „pašvenčiau savo širdį eiti paskui/sekti Viešpačiu“. Priešingai kitiems, kurie vaikščiojo paskui svetimus dievus, o ne paskui Viešpatį, Kalebo širdis buvo visiškai pasišventusi Viešpačiui.

Tas pats posakis vėliau pakartotas du kartus, pabrėžiant Kalebo ištikimybę (Joz 14, 9. 14). Toks apibūdinimas dera su tuo, ką pats Vieš pats pavadino – „įkvėptas kitokios dvasios“ (Sk 14, 24), išskyrusios Kalebą iš kitų žvalgų. Net sulaukęs 85 metų, jis ir toliau buvo pavyzdys, ką Viešpats gali pasiekti per žmones, kurių širdys yra visiškai pasišventusios Jam ir Jo darbui.

Kalebas suprato, kad teritorija, kurią galiausiai valdys kiekviena giminė, buvo tiesiogiai proporcinga tam, kiek jie išdrįso melsti Viešpaties pažadų įvykdymo ir kiek jie buvo pasiruošę žengti tikėjimu. Dievo pažadai nėra savaime išsipildantys ta prasme, kad jie išsipildo nepriklausomai nuo mūsų valios. Pažadai reikalauja tikėjimo, lydimo ryžtingų darbų. Hebrajų kalbos terminas ulay – „jei“ (Joz 14, 12) gali reikšti baimę ir abejones, tačiau dažniausiai jis reiškia viltį ir laukimą, kad įvyks kažkas teigiamo (Pr 16, 2; Sk 22, 6. 11; Sk 23, 3).

`Kokie kompromisai, „maži“ kompromisai, gali trukdyti mums būti iki galo ištikimiems Viešpačiui?`