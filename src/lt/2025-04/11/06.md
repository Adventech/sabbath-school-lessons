---
title:  Konfliktų sprendimas
date:   11/12/2025
---

`5. Perskaitykite Joz 22, 30–34. Kaip šis įvykis padeda rasti įžvalgų, susijusių su konfliktų sprendimais ir būdais, užtikrinančiais bažnyčioje vienybę? (Ps 133; Jn 17, 20–23; 1 Pt 3, 8–9.)`

Jozuės 22 pasakojime yra keletas bendravimo principų, kurie gali būti taikomi kasdieniams žmonių santykiams šeimoje, bažnyčioje ir bendruomenėje.

1. Kai viskas klostosi nepalankiai arba atrodo, kad klostosi nepalankiai, geriausia bendrauti, o ne užgožti savo pastebėjimus, kol pratrūksime. Naudinga Dievo tautai nelikti abejingai, kai atrodo, kad kyla problemų. Žinoma, jei giminės kitapus Jordano būtų pranešusios apie savo ketinimą pastatyti aukurą, viso nesusipratimo būtų buvę galima išvengti.

2. Net jei asmuo įsitikinęs savo sprendimu, nereikia daryti skubotų išvadų. Vakarų Jordano giminės greitai patikėjo gandu, pasieku- siu jų ausis, ir padarė klaidingą išvadą, kad rytų Jordano giminės jau buvo atsimetusios nuo tikėjimo.

3. Prieš imantis darbų, atitinkančių padarytas išvadas, aptarkite tikras ar tariamas problemas.

4. Būkite pasirengę aukotis vardan vienybės. Vakarų Jordano giminės buvo pasirengusios atsisakyti dalies savo žemės, kad apgyvendintų kitas gimines, jei gyvenimas kitoje Jordano pusėje būtų jų tariamo atsimetimo priežastimi.

5. Ar kaltinimai būtų melagingi, ar pagrįsti, pateikite švelnų atsakymą, kuris nuramina pyktį. Atsakymas į kaltinimą priešingu kaltinimu niekada neužtikrins ramybės. Pasistenkite suprasti kitus prieš stengdamiesi būti suprasti.

6. Džiaukitės ir šlovinkite Dievą, kai bus atkurta ramybė. Nuostabu, kad izraelitų bendrija nuoširdžiai džiaugėsi sužinojusi tikrus dviejų su puse giminės ketinimus. Jie nesididžiavo savo svarstymais, kad negalėtų pripažinti, jog klydo. Jei rytų Jordano giminės būtų atsimetusios, Izraelio žmonės būtų taikę Sandoros reikalavimus. Vienybė niekada negali būti argumentas tiesos sumenkinimui ar biblinių principų atsisakymui. Tačiau bažnytinė drausmė visada turėtų būti paskutinė (o ne pirmoji) priemonė, kai nepavyksta susitaikyti ir suteikti ganytojišką pagalbą, pagrįstą Dievo Žodžiu. Kaip atrodytų mūsų bendruomenės, jei šie paprasti principai būtų nuosekliai taikomi!