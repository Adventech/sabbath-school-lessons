---
title:  Krašto iššūkis
date:   25/11/2025
---

`4.  Perskaitykite Joz 13, 1–7. Nors Kanaano kraštas buvo Dievo dovana, kokie buvo tam tikri iššūkiai, susiję su šio krašto valdymu?`

Atsižvelgiant į tai, kad izraelitai šimtmečius vergavo, jie stokojo karinių įgūdžių šiam kraštui užkariauti. Net jų šeimininkai egiptiečiai su savo įgudusiomis ir gerai aprūpintomis kariuomenėmis negalėjo užimti šio krašto visam laikui. Egiptiečiai niekada visiškai neužkariavo Kanaano dėl įtvirtintų miestų. Dabar buvusiems vergams liepiama užkariauti šį kraštą, kurio jų buvę šeimininkai negalėjo užimti. Užkariauti šį kraštą jiems pavyks tik Dievo malonės dėka, o ne jų pačių pastangomis.

Jozuės 13–21sk. kalba apie krašto padalijimą Izraelio giminėms. Šis padalijimas nurodo ne tik tai, kas Izraeliui buvo skirta, bet ir tai, ką tame krašte dar reikėjo užimti. Izraelitai galėjo saugiai gyventi krašte, kurį Dievas jiems davė kaip paveldą. Jie yra teisėti Dievui priklausančio krašto nuomininkai. Tačiau Dievo iniciatyvą turi atitikti žmogaus atsakas. Pirmoje knygos pusėje parodoma, kaip Dievas davė kraštą, išvarydamas kanaaniečius; antroje pusėje pasakojama, kaip Izraelis užėmė kraštą, jį apgyvendindamas.

Šis užkariavimo sudėtingumas parodo mūsų išgelbėjimo dinamiką. Panašiai kaip Izraelis, mes negalime pelnyti išgelbėjimo (Ef 2, 8–9). Tai dovana, lygiai taip pat, kaip kraštas buvo Dievo dovana Izraeliui, pagrįsta jų Sandoros santykiais su Juo. Ji tikrai nebuvo pagrįsta jų nuopelnais (Įst 9, 5).

Tačiau, kad izraelitai galėtų mėgautis šia Dievo dovana, jie turėjo prisiimti visas pareigas, susijusias su gyvenimu krašte, lygiai kaip ir mes turime pereiti pašventinimo procesą, su meile paklusdami Dievo karalystės reikalavimams. Nors tai ne tas pat, paralelė tarp to, kad kraštas jiems buvo suteiktas malone, ir to, kad mums buvo malone suteiktas išgelbėjimas, yra pakankamai artima. Mums buvo duota nuostabi dovana, bet jos galime netekti, jei būsime neatsargūs.

`Kaip krikščionys šiandien susiduria su panašiais iššūkiais, kurie teko užimant Pažadėtąjį kraštą? Fil 2, 12; Hbr 12, 28.`