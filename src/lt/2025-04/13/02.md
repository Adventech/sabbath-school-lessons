---
title:  Jūs ten buvote!
date:   21/12/2025
---

„Jozuė surinko visas Izraelio gimines į Sichemą. Jis pasišaukė visus Izraelio seniūnus, galvas, teisėjus bei apskaitininkus. Jiems sustojus VIEŠPATIES akivaizdoje, Jozuė kreipėsi į visus žmones“ (Joz 24, 1). Sichemas buvo ta vieta, kur Abraomas, atkeliavęs į šį kraštą, pastatė aukurą ir kur Dievas pirmą kartą jam pažadėjo duoti šį kraštą (Pr 12, 6–7). Dabar, kai Abraomui duoti pažadai išsipildė, Izraelis atnaujino Sandorą su Dievu toje pačioje vietoje, kur pirmą kartą buvo duotas pirmasis pažadas. Jozuės raginimas: „atsikratykite svetimų dievų, esančių tarp jūsų“ (Joz 24, 23), primena Jokūbo žodžius Pr 35, 2–4. Pati įvykio geografija perteikia raginimą parodyti visišką ištikimybę Viešpačiui, atsikratant visų kitų „dievų“.

`1. Perskaitykite Joz 24, 2–13. Kokia yra Dievo žinios Izraeliui esmė?`

Apžvelgiant praeitį Dievas yra svarbiausias – „paėmiau“, „daviau“, „siunčiau“, „varginau“, „padariau“, „jus išvedžiau“ ir t. t. Pasakojime Izraelis nėra svarbiausias. Dievas sukūrė Izraelį. Jei Dievas nebūtų įsikišęs į Abraomo gyvenimą, jie būtų tarnavę tiems patiems stabams. Izraelio kaip tautos atsiradimas nėra kurio nors protėvio nuopelnas, o išskirtinis Dievo malonės darbas. Tai, kad izraelitai įsikūrė krašte, nėra pagrindas girtis, bet priežastis, kodėl jie turėtų tarnauti Dievui.

Viešpaties kalboje kelis kartus pakartotas perėjimas nuo „jūs“ prie „jie“ (tėvai). Tėvai ir ši karta Sicheme laikomi viena. Jozuė siekė parodyti, ką Mozė jau patvirtino Įst 5, 3, kad Viešpats sudarė Sandorą ne tik su tėvais, bet su visais, kurie girdėjo Jozuės kalbą. Didžioji dauguma ten buvusių nedalyvavo Išėjime. Ne „visi“ jie buvo prie Horebo. Vis dėlto Jozuė sakė, kad visi jie ten buvo. Trumpai tariant, praeities pamokas turi suprasti kiekviena nauja karta. Dievas, kuris praeityje darbavosi protėvių labui, yra pasirengęs veikti vardan dabartinės kartos.

`Kaip mes, bažnyčia, galime labiau jausti bendrą atsakomybę, tai yra suvokti, kad tai, ką darome, paveikia kiekvieną bažnyčios narį?`