---
title:  Nuoširdžiai ir ištikimai
date:   22/12/2025
---

`2. Ką Jozuė ragino izraelitus daryti? (Joz 24, 14–15). Ką reiškia tarnauti Viešpačiui nuoširdžiai ir ištikimai?`

Jozuės raginimas aiškiai išreiškia tai, kad Izraelis turi nuspręsti arba, per ištikimybę savo Kūrėjui, išlaikyti savo išskirtinumą ir gyventi krašte, arba vėl tapti viena iš daugelio stabmeldžių tautų, neturinčia aiškios tapatybės, tikslo ar misijos. Rinktis – jiems.

Jozuės raginimas yra dvejopas – Izraelis turėtų bijoti Viešpaties ir Jam tarnauti „nuoširdžiai ir ištikimai“. Bijoti Viešpaties nereiškia nuolatinio drebėjimo ir emocinio nesaugumo. Tai, viena vertus, veikiau pagarba ir nuostaba, kurias lemia neišmatuojama Dievo didybė, šventumas ir begalybė, ir, kita vertus, mūsų menkumo, nuodėmingumo ir ribotumo pripažinimas. Bijoti Dievo reiškia nuolatinį Jo reikalavimų masto suvokimą, pripažinimą, kad Jis yra ne tik mūsų dangiškasis Tėvas, bet ir mūsų Karalius. Toks suvokimas ves į gyvenimą, paklusnų Dievui (Kun 19, 14; Kun 25, 17; Įst 17, 19; 2 Kar 17, 34). Nors baimė apibūdina vidinį nusistatymą, kuris turi būti būdingas izraelitui, praktinis pagarbos Dievui rezultatas yra tarnavimas.

Tarnavimas, kurio reikalaujama iš Izraelio, apibūdinamas dviem hebrajiškais terminais – nuoširdumu ir ištikimybe. Pirmasis terminas (tamim) dažniausiai vartojamas nusakant aukojamojo gyvūno tobulumą. Antruoju terminu nusakytas ištikimas Izraelio tarnavimas (hebr. emet). Šis terminas paprastai reiškia pastovumą ir stabilumą. Paprastai jis taikytinas Dievui, kurio charakteriui būdinga ištikimybė, pasireiškianti Izraeliui.

Ištikimas žmogus yra patikimas ir pasikliaujamas. Iš esmės Jozuė prašė Izraelio parodyti tokią pačią ištikimybę Dievui, kokią Dievas rodė savo tautai per visą jų istoriją. Tai ne tik išorinis paklusnumas Jo reikalavimams, bet ir tai, kas kyla iš nedalomo vidinio širdies pastovumo. Jų gyvenimas turėtų atspindėti dėkingumą Dievui už tai, ką Jis padarė dėl jų. Iš esmės mūsų šiandieniai santykiai su Jėzumi turėtų būti tokie patys.

`Ką jums reiškia tarnauti Viešpačiui nuoširdžiai ir ištikimai? Kokie yra tam tikri blaškantys veiksniai jūsų gyvenime, kurie trukdo jums visiškai pasišvęsti Dievui?`