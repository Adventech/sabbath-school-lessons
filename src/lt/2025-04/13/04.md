---
title:  Laisvė tarnauti
date:   23/12/2025
---

Būdamas tikras ir ištikimas vadovas, Jozuė gerbė savo tautos laisvą valią ir troško, kad Izraelis tarnautų Viešpačiui savanoriškai, o ne priverstinai. Būtent tai ir išreiškė sąmoningas žodžio „pasirinkote“ vartojimas (Joz 24, 22). Kitose eilutėse – bakhar (pasirinkti) apibūdina Izraelio išrinkimą (Įst 7, 6–7; Įst 10, 15; Įst 14, 2). Izraelis galėjo pasakyti „ne“ Jehovai, kai Dievas juos išsirinko, bet tai būtų absurdiška. Izraelis galėjo sakyti „taip“ Dievui ir toliau gyventi arba galėjo nusisukti nuo Jo ir nebeegzistuoti.

`3. Koks buvo Izraelio atsakas į Jozuės raginimą? (Joz 24, 16–18). Jūsų manymu, kodėl Jozuė į jų atsakymą reagavo būtent taip? (Joz 24, 19–21)`


Savo kategoriškai teigiamu atsakymu izraelitai pripažino, kad patriarchų ir jų tėvų Dievas dabar yra ir „mūsų Dievas“ (Joz 24, 17–18), kuriam jie norėjo tarnauti su visiška ištikimybe. Po tokio neabejotino ištikimybės patvirtinimo iš Jozuės tikėtumės padrąsinančių žodžių. Tačiau taip nėra. Jozuės ir tautos dialogas pasisuko radikaliai, ir atrodo, kad Jozuė atliko velnio advokato vaidmenį. Jis perėjo nuo kalbėjimo apie maloningą Dievo apvaizdą praeityje prie grasinimo izraelitams, kad Dievui tarnauti nelengva.

Jozuė žinojo pirmosios kartos nestabilumą, kuri panašiai žadėjo paklusti Dievui (Iš 19, 8; Iš 24, 3; Įst 5, 27), tačiau pamiršo savo pažadus, kol žodžiai dar buvo jų lūpose (Iš 32). Taigi pasitelkdamas retoriką Jozuė norėjo atkreipti izraelitų dėmesį į tai, kas svarbu. Pirma, sprendimas tarnauti Dievui yra rimtas. Jis turės suformuoti visą tautą pagal Dievo apreiškimą. Šio tikslo siekimo palaiminimai akivaizdūs, tačiau reikia iki galo suprasti ir nepaklusnumo padarinius. Nuodėmių atleidimas nėra neatimama žmonijos teisė, o Dievo malonės stebuklas.

Antra, izraelitų sprendimas tarnauti Dievui turi būti jų pačių sprendimas, o ne vadovo primestas sprendimas, net Jozuės.

Trečia, Izraelis turėjo suprasti, kad neįmanoma tarnauti Dievui savo jėgomis. Tarnavimas Dievui pasiekiamas ne mechaniškai laikantis Sandoros sąlygų, o asmeniniais santykiais su gelbstinčiu Viešpačiu (Iš 20, 1–2; Įst 5, 6–7).