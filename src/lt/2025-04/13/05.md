---
title:  Stabmeldystės pavojai
date:   24/12/2025
---

`4. Perskaitykite Joz 24, 22–24. Kodėl prireikė pakartoti raginimą izraelitams atsikratyti stabų?`

Stabmeldystės grėsmė nėra teorinė. Anksčiau, Moabo lygumose, panašiame kontekste, Mozė ragino priimti tokį patį sprendimą (Įst 30, 19–20). Dabartiniai dievai buvo ne Egipto ar anapus upės esantys stabai, bet jie buvo tarp izraelitų. Todėl Jozuė ragino juos pašvęsti širdį Viešpačiui. Čia pavartotas hebrajiškas terminas natah, reiškiantis įsitempimą, pasilenkimą. Šis terminas nusako Dievą, kuris pasilenkia ir išklauso maldas (2 Kar 19, 16; Ps 31, 3–4; Dan 9, 18), ir būtent tokio nusistatymo iš Izraelio vėliau reikalavo pranašai (Iz 55, 3; Jer 7, 24). Šis terminas vartojamas Saliamono atsimetimui nusakyti, kai jo širdis linko prie svetimų dievų (1 Kar 11, 2. 4. 9). Nuodėminga žmogaus širdis natūraliai nelinksta klausyti Dievo balso. Reikia sąmoningo mūsų sprendimo, kad pakreiptume širdį vykdyti Dievo valią.

Izraelitų atsakymas pažodžiui yra toks: „tarnausime ir Jo balso klausysime“. Šis išsireiškimas pabrėžia paklusnumą santykiuose. Izraeliui neliepta nuolat laikytis negyvų taisyklių. Sandora yra gyvi santykiai su Viešpačiu, kurių negalima iki galo išreikšti vien tik nuostatais. Izraelio religija niekada nebuvo sumanyta Įstatymo raidės laikymuisi; ji turėjo būti nuolatinis tikėjimo ir meilės pokalbis su šventu ir gailestingu Gelbėtoju.

Net ir po to, kai tauta tris kartus pažadėjo tarnauti Viešpačiui, o tai, kaip įsakė Jozuė, reiškia svetimų dievų pašalinimą iš jų tarpo, neparašyta, kad tai iš tikrųjų buvo padaryta. Visoje Jozuės knygoje įprasta pranešti apie Jozuės (arba Mozės) paliepimų įvykdymą kaip paklusnumo pavyzdžius. Kadangi šios knygos pabaigoje to nėra, Jozuės raginimas lieka atviras. Pagrindinis knygos raginimas tarnauti Viešpačiui skirtas ne tik Jozuės kartai, bet ir kiekvienai naujai Dievo tautos kartai, kuri skaitys ar girdės šią žinią.

`Kiek kartų jūs pažadėjote Viešpačiui ką nors padaryti, bet nepadarėte? Kodėl nepadarėte? Ką jūsų atsakymas jums sako apie malonę?`