---
title:  Kova danguje
date:   20/10/2025
---

`3.  Jozuė suprato, kad mūšis buvo didesnės kovos dalis. Ką mes žinome apie kovą, kurioje dalyvavo pats Dievas? Perskaitykite Apr 12, 7–9; Iz 14, 12–14; Ez 28, 11–19 ir Dan 10, 12–14.`

Dievas apgyvendino visatą atsakingais kūriniais, kuriems davė laisvą valią, kuri yra būtina sąlyga, kad jie galėtų mylėti. Jie gali rinktis vykdyti Dievo valią arba pastarajai prieštarauti. Galingiausias angelas – Liuciferis sukilo prieš Dievą ir suviliojo daug angelų.

Izaijas ir Ezechielis rašė apie kovą, nors kai kurie komentatoriai mėgina apriboti Izaijo 14 ir Ezechielio 28 reikšmę Babilono karaliui ir Tyro valdovui. Tačiau Rašte yra aiškių rodiklių, nusakančių visa viršijančią tikrovę. Teigiama, kad Babilono karalius buvo danguje prie Dievo sosto (Iz 14, 12–13), o Tyro karalius gyveno Edene kaip globojantis kerubas „ant Dievo šventojo kalno“ (Ez 28, 12–15). Niekas iš to netaikytina Babilono ir Tyro karaliams.

Apie žemiškuosius karalius taip pat negalima pasakyti, kad jie buvo be priekaišto ir „tobulumo antspaudas“. Vadinasi, čia nusakytos asmenybės yra už Babilono ir Tyro karalystės ribų.

Izaijas pateikė palyginimą (hebrajiškai – mašal), kurio reikšmė siekia toliau tiesioginio istorinio konteksto ribų. Šiuo atveju Babilono karalius tapatinamas su maištu, pasitenkinimu ir puikybe. Panašiai Ezechielis atskyrė Tyro valdovą (Ez 28, 2) ir Tyro karalių (Ez 28, 11–12), valdovui būnant aktyviam žemiškoje karalystėje, o karaliui simbolizuojant asmenybę danguje.

Remiantis Dan 10, 12–14, šios maištingos dangiškos būtybės trukdo įgyvendinti Dievo tikslus žemėje. Būtent šio dangaus ir žemės ryšio šviesoje turime suprasti Dievo leistas Izraelio kovas. Turime jas pripažinti kaip žemiškos didžiosios kovos tarp Dievo ir šėtono bei tarp gėrio ir blogio apraiškas – visu tuo galiausiai siekiant atkurti Dievo teisingumą ir meilę puolusiame pasaulyje.

`Kaip mes aplinkiniame pasaulyje ir savo gyvenime matome šios kosminės gėrio ir blogio kovos tikrovę?`