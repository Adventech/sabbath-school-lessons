---
title:  Antras geriausias variantas
date:   23/10/2025
---

`6.  Perskaitykite Iš 17, 7–13 ir Joz 6, 15–20. Kokių panašumų pastebite šiuose pasakojimuose? Kuo jie skiriasi?`

Pirmoji Izraelio kova po Išėjimo užrašyta Išėjimo 17, kada izraelitai gynėsi nuo Amaleko. Izraelis matė Dievo galią, varginusią egiptiečius ir vedusią izraelitus į laisvę. Tyrinėjome, kad pirminis Dievo planas Izraeliui neapėmė kovos prieš kitus gyventojus (Iš 23, 28; Iš 33, 2). Tačiau netrukus po išvadavimo iš Egipto izraelitai pradėjo murmėti (Iš 17, 3), net abejoti Dievo Artumu tarp jų. Kaip tik tą akimirką Amalekas atėjo kovoti su Izraeliu. Tai nebuvo atsitiktinumas. Dievas leido Amalekui pulti Izraelį, kad jie vėl išmoktų Juo pasitikėti.

Neišsižadėdamas savo principų, Dievas nusileido iki savo tautos lygio, nuolat kviesdamas juos prie idealaus plano – visiško ir besąlygiško pasitikėjimo Dievo įsikišimu. Tiesą sakant, su karu susiję įsakai (Įstatymo 20) buvo duoti tik po 40 metų klajonių dykumoje, kurias taip pat lėmė Izraelio netikėjimas. Naujos aplinkybės reikalavo naujos strategijos, ir tik tada Dievas įsakė Izraeliui visiškai sunaikinti kanaaniečius (Įst 20, 16–18).

Be to, kad karas Izraeliui tapo būtinybe, jis taip pat buvo jų ištikimybės Jehovai išmėginimas. Dievas jų nepaliko, bet leido jiems paliudyti Jo galią patiriant visišką priklausomybę nuo Jo.

Izraelitų dalyvavimas užkariavime akivaizdus iš Jozuės padarytos išvados jo knygos pabaigoje. Čia parašyta, kad kanaaniečiai kovojo prieš izraelitus (Joz 24, 11). Nors Jericho sienos griuvo dėl dieviškojo stebuklo, izraelitai turėjo aktyviai dalyvauti mūšyje ir susidurti su atkakliu šio miesto gyventojų pasipriešinimu.

Izraelio dalyvavimas ginkluotame konflikte tapo būdu išsiugdyti besąlygišką pasitikėjimą Jehovos pagalba. Tačiau Izraeliui visada buvo primenama (Joz 7, 12–13; Joz 10, 8), kad kiekvieno mūšio baigtis galiausiai yra Viešpaties rankose ir vienintelis būdas, kuriuo jie galėjo paveikti karinio konflikto baigtį, tai tikėjimas arba netikėjimas Viešpaties pažadais. Rinktis turėjo jie patys.