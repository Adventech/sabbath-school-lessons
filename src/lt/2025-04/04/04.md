---
title:  Viešpats yra galiūnas
date:   21/10/2025
---

`4. Perskaitykite Iš 2, 23–25; Iš 12, 12–13; Iš 15, 3–11. Ką reiškia tai, kad Dievas yra Galiūnas?`

Ilgai vergavę Egipte izraelitai pamiršo tikrąjį savo protėvių Dievą. Kaip parodė daugelis jų klajojimų po dykumą epizodų, jų žinios, susijusios su Abraomo, Izaoko ir Jokūbo Dievu, išblėso ir jie į savo religinius papročius įmaišė pagoniškų elementų (Iš 32, 1–4). Engiami egiptiečių jie šaukėsi Viešpaties (Iš 2, 23–25), ir tinkamu metu Viešpats įsikišo vardan jų.

Tačiau kova, aprašyta pirmuosiuose 12 Išėjimo knygos skyrių, buvo ne tik Mozės ir faraono kova dėl valdžios. Pasak senovės Artimųjų Rytų karo ideologijos, kova tarp tautų galiausiai buvo laikoma kova tarp atitinkamo dievo ar dievų. Iš 12, 12 parašyta, kad Viešpats pasmerkė ne tik faraoną, bet ir Egipto dievus, tuos galingus demonus (Kun 17, 7; Įst 32, 17), kurie slėpėsi už Egipto engiančios valdžios ir neteisingos visuomeninės sistemos.

Galiausiai Dievas kovoja su nuodėme ir nepakęs šios kovos amžinai (Ps 24, 8; Apr 19, 11; Apr 20. 1–4. 14). Visi puolę angelai, taip pat žmonės, kurie neabejotinai ir nepataisomai susitapatins su nuodėme, bus sunaikinti. Atsižvelgiant į tai, kovas su krašto gyventojais reikia suvokti kaip ankstesnį šios kovos, kuri pasieks savo viršūnę ant kryžiaus ir baigsis paskutiniu teismu, kai bus paskelbtas Dievo teisingumas ir Jo mylintis charakteris, etapą.

Visiško kanaaniečių sunaikinimo samprata turi būti paremta bibline pasaulėžiūra, kurioje Dievas yra įtrauktas į kosminę kovą su blogio šalininkais visatoje. Galiausiai pavojus kyla Dievo reputacijai ir Jo charakteriui (Rom 3, 4; Apr 15, 3).

Kadangi nuodėmė atėjo į žmogaus būtį, nė vienas negali išlikti neutraliu. Reikia būti arba Dievo, arba blogio pusėje. Taigi, atsižvelgiant į šią aplinkybę, kanaaniečių sunaikinimas turėtų būti laikomas išankstiniu galutinio teismo pavyzdžiu.

`Didžiosios kovos tikrovė leidžia rinktis tik vieną iš dviejų pusių. Kaip žinoti, kurioje pusėje iš tikrųjų esate?`