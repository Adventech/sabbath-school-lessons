---
title:  Vilties vartai
date:   05/11/2025
---

`4. Perskaitykite Joz 8, 1–29. Kas čia pasakojama apie tai, kaip Dievas gali paversti mūsų baisiausias nesėkmes galimybėmis?`

Jehovos strategija pavertė pirminį Izraelio pralaimėjimą taktiniu pranašumu, taip paverčiant Achoro slėnį (hebrajiškai – „nelaimė“) vilties vartais (plg. Oz 2, 15). Dėl pirmosios pergalės prieš izraelitus įgavę pernelyg daug pasitikėjimo savimi, Ajo gyventojai kartojo savo strategiją puldami izraelitus, kurie apsimetė atsitraukiantys ir pralaimintys. Kai Ajo gyventojai buvo išvilioti iš savo tvirtovės, 30 000 izraelitų, būdami ne per toli nuo miesto (Joz 8, 4), užėmė tuščią miestą pastarąjį padegdami. Joz 8, 7 aiškiai nurodyta, kad ne strategija lems pergalę, o pats Viešpats suteiks pergalę ir atiduos Ają izraelitams. Net tokiame skyriuje, kuriame daugiau nei bet kur kitur dominuoja kariniai veiksmai, tekstas pabrėžia pagrindinę tiesą, kad pergalė yra Jehovos dovana.

Lemiama mūšio akimirka, kada Ajo gyventojai paliko miestą ir pradėjo vytis izraelitus. Tai antras kartas visame skyriuje, kai Dievas kalbėjo po strategijos pateikimo Joz 8, 2, nurodydamas, kad Jis vadovauja mūšiui. Iki šios akimirkos mes nežinome mūšio baigties. Nuo šios akimirkos tampa aišku, kad Izraelio kariuomenė laimi.

Ginklas Jozuės rankoje buvo pjautuviškas arba riestas kalavijas, o ne kalavijas ar ietis. Jozuės laikais toks kalavijas gal ir nebuvo naudojamas kaip tikras ginklas, bet tapo aukščiausios valdžios simboliu. Juo ne tik būdavo duodamas ženklas puolimui, bet ir išreiškiama Dievo aukščiausioji valdžia nugalint Ają. Ištiesdamas riestą kalaviją, kol bus iškovota visiška pergalė, Jozuė prisiėmė vadovo vaidmenį, kurį Mozė atliko pereinant Raudonąją jūrą (Iš 14, 16) ir kare su Amaleko gyventojais (Iš 17, 11–13), kada Jozuė asmeniškai vadovavo kovai.

Šį kartą nebuvo matomo, stebuklingo Dievo įsikišimo, tačiau pergalė prieš Ają yra ne mažesnė dangaus pagalba, nei pergalė prieš egiptiečius pirmos kartos laikais arba neseniai iškovotos pergalės prieš Jerichą atveju. Sėkmę užtikrino Jozuės tikėjimas Viešpaties žodžiu ir jo nepalaužiamas paklusnumas. Šiame pasakojime matomas principas tebegalioja Dievo tautai ir šiandien, kad ir kur jie gyventų, kad ir kokie būtų iššūkiai.