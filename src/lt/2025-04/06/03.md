---
title:  Achano nuodėmė
date:   03/11/2025
---

`2. Perskaitykite Joz 7, 16–19. Ką visa ši tvarka mums pasako apie Dievą ir Achaną?`

Užuot atskleidęs nusikaltėlio tapatybę, Dievas nustatė tvarką, kuri parodo ir Jo teisumą, ir malonę. Paaiškinęs Izraelio pralaimėjimo priežastį ir paraginęs tautą apsivalyti (Joz 7,13), Jis skyrė laiko nuo potvarkio paskelbimo iki jo taikymo, suteikiant Achanui laiko susimąstyti, atgailauti ir išpažinti savo nuodėmę. Jo šeima taip pat (jei jie žinojo, kas įvyko) turėjo galimybę apsispręsti, ar kartu slėps nusižengimą, ar nebus bendrininkais, kaip Koracho sūnūs, išvengę sunaikinimo atsi sakydami stoti į savo tėvo pusę (Sk 16, 23–33; Sk 26, 11).

Keblių aplinkybių sprendimas buvo priešingas bėdoms, kamavusioms Izraelį – bendra kaltė pašalinama ir susiaurinama iki vienos giminės; tada – iki kilties; tada – iki vienos šeimos; tada – iki asmens. Neatskleidžiant prasižengėlio, tyrimas taip pat išaiškino, kuris asmuo nekaltas. Tai buvo ne mažiau svarbi kruopščios teisinės procedūros pusė, kai pats Dievas paliudijo nematytus Achano darbus.

Skaitytojas gali beveik pajusti įtampą, Dievui nurodžius Achaną. Kas nesistebėtų šio vyro užsispyrimu tikintis, kad jis gali likti nepastebėtas? Niekas negali būti paslėpta nuo skvarbaus Viešpaties žvilgsnio (Ps 139, 1–16; 2 Met 16, 9). Jis žino, kas slypi žmogaus širdyje (1 Sam 16, 7; Jer 17, 10; Pat 5, 21).

Svarbu atkreipti dėmesį į tai, kaip Jozuė kreipėsi į Achaną – „Mano sūnau“. Šis išsireiškimas parodo ne tik Jozuės amžių ir vadovo vaidmenį, bet ir atskleidžia dvasią, kuria šis didis karys ieškojo teisingumo. Jo širdis buvo kupina užuojautos Achanui, nors Jozuė buvo pašauk tas įvykdyti nuosprendį nusikaltėliui. Savo požiūriu Jozuė vėl parodė jautrumą, gerumą ir meilę To, kuris „niekada nebuvo šiurkštus, be reikalo neištardavo nė vieno pikto žodžio ir neįskaudindavo jautrios sielos... Jis [Jėzus] drąsiai smerkė veidmainystę, netikėjimą ir neteisybę, tačiau griežtus priekaištus išsakydavo su ašaromis akyse“ (E. Vait, Su meile iš Dangaus, 2011, p. 320).

`Kaip supratimas, kad Dievas žino viską, ką darome, net slaptus mūsų darbus, paveikia mūsų gyvenimą? Kaip tai turėtų paveikti jūsų gyvenimą?`