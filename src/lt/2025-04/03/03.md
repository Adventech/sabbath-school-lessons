---
title:  Gyvasis stebuklų Dievas
date:   13/10/2025
---

`2. Perskaitykite Joz 3, 6–17. Ką stebuklingas Jordano perėjimas mums sako apie Dievo, kuriam tarnaujame, prigimtį?`

Jordano upės perėjimas Joz 3, 5 apibūdinamas hebrajišku žodžiu niphla’ot (stebuklai), kuris paprastai nusako didingus, antgamtinius Dievo darbus ir parodo Jo išskirtinumą (Ps 72, 18; Ps 86, 10). Vėliau izraelitai apmąstė šiuos darbus ir dėl jų šlovino Viešpatį (Ps 9, 2), skelbė Jį tautoms (Ps 96, 3). Rykštės Egipte (Iš 3, 20; Mch 7, 15), Raudonosios jūros perėjimas, taip pat Izraelitų vedimas dykumoje (Ps 78, 12–16) buvo apsakomi kaip minėti stebuklai.

Rašiusieji Bibliją žinojo ir liudijo, kad pasaulį sukūręs Dievas niekada nebuvo apribotas ar suvaržytas kūrinijos. Jam nėra nieko neįmanomo (hebrajiškai – „per nuostabu“) (Jer 32, 17). Jo vardas ir prigimtis yra nuostabūs (Ts 13, 18), ir Jis yra už mūsų suvokimo ribų.

Priešingai nei kitų tautų dievai, kurie negali išgelbėti (Ps 96, 5; Iz 44, 8), Rašto Dievas yra gyvas ir aktyvus, kurio sekėjai gali pasitikėti Juo, laukdami Jo įsikišimo jų labui.

Pranašas Zacharijas vartojo tą patį terminą (tos pačios šaknies kaip niphla’ot), numatydamas Izraelio ateitį po Babilono tremties. Jis matė, kad Jeruzalė bus visiškai atstatyta, o miesto gatvėse sėdės seni žmonės, ten žais berniukai ir mergaitės. Iš pažiūros netikintiems sostinės, vis dar parodančios sunaikinimo ženklus, gyventojams Zacharijas pareiškė: „Taip kalba Galybių VIEŠPATS: ‘Nors šiomis dienomis tai ir atrodo neįmanoma šios tautos likučiui, argi tai turi atrodyti ir Man neįmanoma?’ – tai Galybių VIEŠPATIES žodis. Taip kalba Galybių VIEŠPATS: ‘Tikėk Manimi, išgelbėsiu savo tautą iš saulėtekio šalies ir iš saulėlydžio šalies; parvesiu juos gyventi į Jeruzalę’“ (Zach 8, 6–7).

`Perskaitykite Lk 18, 18–27. Kaip Jėzaus atsakymas mokiniams skatina jus pasitikėti Dievu net tais atvejais, kai tikėti, atrodo, neįmanoma?`