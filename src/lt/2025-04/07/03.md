---
title:  Pascha
date:   10/11/2025
---

`2. Kodėl reikšminga, kad Jozuė nusprendė atnašauti Paschą, nepaisant neatidėliotino ir milžiniško uždavinio – užimti Pažadėtąjį kraštą? Joz 5, 10; Iš 12, 6; Kun 23, 5; Sk 28, 16; Įst 16, 4. 6.`

Antras svarbus darbas prieš užkariavimą – tai Paschos atnašavimas keturioliktos mėnesio dienos vakare, kruopščiai laikantis Dievo nurodymų. Ypatingas dėmesys skiriamas simbolinei Paschos atnašavimo reikšmei – Jozuės knygoje aprašyti įvykiai atspindi Išėjimo knygoje aprašytus įvykius. Pascha primena dešimtąją rykštę (Išėjimo 12), kai Viešpaties angelas nužudė visus pirmagimius Egipte, bet pasigailėjo izraelitų. Po to Išėjimas iš Egipto, Raudonosios jūros perėjimas ir kelionė per dykumą. Antrosios kartos istorija, priešingai, prasideda dykumoje, tęsiasi peržengus Jordaną, apima apipjaustymą, Paschos atnašavimą ir veda prie lemiamos akimirkos, kai tikimasi dar vieno stebuklingo Viešpaties įsikišimo nugalint Izraelio priešus – Kanaano gyventojus. Kartu su visais ankstesniais darbais Paschos atnašavimas žymi naujos eros pradžią Izraelio istorijoje.

Be to, aukojamo Paschos avinėlio simbolis nurodė izraelitų išvadavimą iš Egipto vergijos. Tačiau šis simbolis taip pat nurodė tikrąjį išsipildymą Dievo Avinėlyje (Jn 1, 29. 36; 1 Kor 5, 7; 1 Pt 1, 18–19), kuris atpirko mus iš nuodėmės vergijos. Viešpaties Vakarienės metu, prieš pasiaukodamas kaip galutinė Auka, Jėzus Paschą pavertė savo mirties atminimu (Mt 26, 26–29, 1 Kor 11, 23–26).

Tačiau Pascha ir Viešpaties Vakarienė žymi dar šlovingesnę tikrovę – atpirktųjų įžengimą į dangiškąjį Kanaaną. Apreiškimo knygą parašęs Jonas šį „įžengimą“ vaizduoja kaip 144 000, vaikščiojančius tarsi ant krištolinės jūros, primenant Raudonąja jūrą ir Jordano upę, priešais Dievo sostą (Apr 4, 6; Apr 7, 9–10) ir atnašaujančius tikrąją Paschą bei atmenančius Viešpaties Vakarienę Avinėlio vestuvių pokylyje (Mt 26, 29; Apr 19, 9).

`Kaip mes galime, net ir neminint Viešpaties Vakarienės, visada prieš akis išlaikyti kryžiaus tikrovę?`