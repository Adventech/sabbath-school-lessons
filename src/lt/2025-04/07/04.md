---
title:  Atsinaujinimo aukurui
date:   11/11/2025
---

`3. Kodėl Jozuė statė aukurą Viešpačiui? Perskaitykite Joz 8, 30–31; plg. Įst 11, 26–30; Įst 27, 2–10.`

Patriarchų laikais aukurai žymėjo piligrimystės kelią ir tapo apčiuopiamais paveldimo krašto, kurį pažadėjo Dievas, simboliais. Pastatydami aukurą izraelitai paliudijo protėviams duotų pažadų įvykdymą. Šiuo atveju aukuro pastatymas yra tiesioginis Mozės duotų nurodymų įvykdymas (Įst 11, 26–30; Įst 27, 2–10).

Joz 8, 30–35 atlieka svarbų vaidmenį formuojant teologinę knygos žinią. Susiejant vieną iš baisiausių, smurtingiausių pasakojimų (karą) su kažkuo iš esmės priešingu – Sandoros patvirtinimu (garbinimu) – Jozuės knyga grąžina mus prie vienos svarbiausių teologinių temų, pateiktų šios knygos pradžioje – Jozuė ves Izraelį į paklusnumą Sandorai ir gyvenimą Sandora (Joz 1, 7). Toks pat Jozuės paveikslas pateiktas ir šios knygos pabaigoje (Joz 24).

Nepaisant karo ir užkariavimo svarbos, yra kai kas dar svarbiau – ištikimybė Dievo Įstatymo reikalavimams. Užkariavimas yra tik vienas žingsnis įgyvendinant Dievo planą Izraeliui ir atkuriant visą žmoniją. Ištikimybė Toros (Mozės Penkiaknygės) įsakams yra pagrindinis žmonijos likimo klausimas. Jozuė užrašė Įstatymo kopiją ant didelių, nutinkuotų akmenų, kurie skyrėsi nuo aukuro akmenų (Įst 27, 2–8). Taigi akmenys, kuriuose tikriausiai buvo Dešimt įsakymų, sudarė at skirą paminklą šalia aukuro, nuolat primindami izraelitams Sandoroje numatytas privilegijas ir pareigas. Jozuė simbolizuoja Naujojo Testamento Jehošuą (Jėzų), kurio misija, be kita ko, sugrąžinti žmoniją prie paklusnumo Dievui. Kad pasiektų šį tikslą, Jis turėjo kovoti su blogio jėgomis. Jo galutinis tikslas buvo įvykdyti Sandoros reikalavimus dėl mūsų: „Kiek tik yra Dievo pažadų, jie Jame yra ‘taip’. Todėl per Jį skamba ir mūsų ‘Amen“ Dievo garbei’“ (2 Kor 1, 20).

`Kokie dabartiniai dvasiniai papročiai gali atlikti tas pačias funkcijas, kaip ir aukuro statymas senais laikais?`