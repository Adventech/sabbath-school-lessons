---
title:  Pirmiausia sandora
date:   09/11/2025
---

`1. Perskaitykite Joz 5, 1–7. Kodėl Viešpats įsakė Jozuei apipjaustyti antrąją izraelitų kartą būtent šiuo užkariavimo metu?`

Po krašto išžvalgymo, padrąsinančios žvalgų žinios ir stebuklingo perėjimo per Jordaną tikėtumės nedelsiamos akistatos su priešu. Tačiau yra kai kas svarbiau už užkariavimą – Izraelio Sandora su Dievu.

Prieš tai, kai naujoji karta galėjo užimti kraštą, ji turėjo visiškai suvokti savo ypatingą ryšį su krašto Savininku. Sandoros ženklo atnaujinimas yra atsakas į maloningą ir stebuklingą Dievo darbą, kai Izraelis saugiai perėjo Jordaną.

Mūsų Sandora su Dievu visada turėtų būti dėkingumas už tai, ką Jis jau atliko dėl mūsų, o ne bandymas gauti naudos Įstatymo raidės reikalavimų vykdymu. (Ta pati samprata, be abejo, buvo labai svarbi Pauliaus kovoje su tais, kurie reikalavo, kad pagonys vyrai būtų apipjaustyti, kaip aiškiausiai matyti Laiške galatams.)

Izraelis buvo ant didžiausio savo istorijoje karinio žygio slenksčio, ir mes tikėtumės, kad visa stovykla buvo užsiėmusi pasiruošimu karui. Taip ir buvo, bet ne įprasta prasme. Užuot kinkę arklius ir galandę kalavijus, jie atliko apeigą, kuri paliko didžiąją dalį pajėgų pažeidžiamas mažiausiai tris dienas.

Jie tai darė pagerbdami santykius su Dievu, kuris išvadavo juos iš Egipto. Kodėl? Nes jie pripažino, kad pats Viešpats kovoja už juos. Jis suteikia jiems pergalę ir užtikrina sėkmę. Jėzus tą patį principą išdėstė šiek tiek kitais žodžiais: „Jūs pirmiausia ieškokite Dievo karalystės ir Jo teisumo, o visa tai bus jums pridėta“ (Mt 6, 33). Dažniausiai kasdienybė, regis, slegia mus tokia svarbių darbų gausa, kad skubėdami pamirštame teikti pirmenybę tam, kas svarbiausia gyvenime – kasdienio pasišventimo Kristui atnaujinimui.

`Pagalvokite apie atvejus, kai dėl „svarbesnių“ reikalų neskyrėte laiko praleidimui su Dievu. Kodėl itin lengva tai padaryti ir kaip galime tam priešintis?`