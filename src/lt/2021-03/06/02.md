---
title:  Sutrikimas namuose
date:   01/08/2021
---

Juozapas žinojo, kas yra nedarni šeima. Tai jam buvo žinoma nuo jo prosenelių Abraomo ir Saros. Kai Sara suprato esanti nevaisinga, ji įtikino Abraomą sueiti su jos tarnaite Hagara. Vos Hagara pastojo, prasidėjo varžybos. Tokioje aplinkoje užaugę Izmaelis ir Izaokas pernešė įtampą į savo šeimas. Izaokas rodė palankumą Ezavui, o Jokūbas visą gyvenimą stengėsi pelnyti tėvo meilę ir pagarbą. Vėliau Jokūbas buvo apgautas ir vedė dvi seseris, kurios nesutarė ir varžėsi tarpusavyje gimdydamos vaikus, net pasitelkdamos savo tarnaites, kad Jokūbui gimdytų vaikų.

`1. Peržiūrėkite įvykį Pradžios 34. Kokį poveikį visos šeimos ir jauno Juozapo jausmams bei santykiams butų padarę visi šie įvykiai?`
														
Motinų varžymasis akivaizdžiai persidavė vaikams, kurie užaugo pasirengę peštis. Būdami jauni, vyresnieji Juozapo broliai jau išžudė visus vyrus Sicheme. Vyriausias brolis Rubenas rodė dominavimą ir pasipriešinimą senstančiam tėvui, sugulęs su Bilha, Rachelės tarnaite ir kelių Jokūbo vaikų motina (Pr 35, 22). Tuo tarpu Juozapo brolis Judas palaikė savo našlę marčią kekše ir galiausiai su ja susilaukė dvynių (Pr 38).

Jokūbas įpylė žibalo į ugnį akivaizdžiu palankumu Juozapui, padovanodamas brangų puošnų apdarą (Pr 37, 3). Tokia patriarcho šeima galėjo varžytis su bet kuria kita nedarnia šeima.

`2. Jūsų manymu, kodėl Abraomas, Izaokas ir Jokūbas yra tikėjimo didvyriai, išvardyti Hbr 11, 17–22, žinant jų painius šeimyninius santykius?`														

Tikėjimo didvyriai dažnai neatitinka nei savų, nei Dievo lūkesčių. Šie vyrai paminėti Hebrajams 11 ne dėl painių santykių šeimoje, bet nepaisant šių santykių. Patirdami sunkumus šiais šeimos klausimais, jie mokydavosi – dažnai sunkiuoju būdu – apie tikėjimą, meilę ir pasikliovimą Dievu.

`Kokią šeimos painiavą paveldėjote? Kaip pasišventimas Viešpačiui ir Jo keliui gali padėti tai pakeisti bent jau ateityje?`