---
title:  Tikros savivertės atradimas
date:   03/08/2021
---

Jei Juozapas puoselėjo kokias nors viltis pabėgti ir atrasti kelią namo, jos žlugo jam atkeliavus į Egiptą, kur Juozapas perparduodamas gerai žinomai šeimai. Pr 39, 1 pasakoja, kad iš „izmaelitų jį nupirko Potifaras – egiptietis, faraono pareigūnas, sargybos viršininkas“. Staiga jaunuolis pateko į keistos naujos kalbos kultūrą.

Mūsų šeima ir artimi santykiai yra labai svarbūs ugdant savivertę. Juozapas užaugo tikėdamas, kad jis yra ypatingas – mylimiausios žmonos vyriausias sūnus (Pr 29, 18). Jis neabejotinai buvo tėvo numylėtinis ir vienintelis su puošniu apdaru (Pr 37, 3–4).

Bet kas jis buvo dabar? Vergas, kurį panorėjus buvo galima nusipirkti ar parduoti. Pažvelkite, kaip greitai pasikeitė jo padėtis. Atrodė, kad gyvenimas greitai prieš jį atsisuko.

Iš tiesų, Juozapas suprato tai, ko turime išmokti visi. Jei būsime priklausomi nuo kitų nuomonės, ko esame verti, tada mums teks žengti nelygiu keliu ir būsime siaubingai pasimetę, nes ne visiems rūpės, kas ar kokie mes esame. Vietoj to mūsų savivertė turi priklausyti nuo Dievo nuomonės apie mus – kokius mus mato Dievas, o ne nuo tų vaidmenų, kurie mums tenka šiuo metu.

`4. Kaip Dievas mato kiekvieną iš mūsų? Iz 43, 1; Mal 3, 17; Jn 1, 2; Jn 15, 15; Rom 8, 14; 1 Jn 3, 1–2.`
														
Dievas į kiekvieną iš mūsų žiūri per malonės akinius. Jis įžvelgia mums nematomas galimybes, grožį ir talentą. Galų gale Jis buvo pasirengęs mirti už mus, kad suteiktų mums galimybę tapti viskuo, kuo esame sukurti tapti. Nors Kryžius parodo mums mūsų nuodėmingumą ir didelę kainą, kurią teko sumokėti už mūsų atpirkimą, Kryžius taip pat parodo, kad esame itin brangūs Dievui. Nepriklausomai nuo to, ką kiti galvoja apie mus ar net ką galvojame apie save, Dievas mus myli ir siekia atpirkti iš nuodėmės galios ne tik dabar, bet ir amžinos mirties, kurią lemia nuodėmė.

Taigi esminis klausimas visada yra tas pats: Kaip reaguoti į Dievo meilės tikrovę, apreikštą Jėzuje Kristuje?

`Daugybė grupių ir asmenų liepia mylėti save tokius, kokie esame, ir priimti save nekritiškai. Kodėl tai iš tikrųjų saviapgaulė? Kodėl svarbu, kad mūsų vertė kiltų ne iš mūsų pačių, bet iš To, kuris mus sukūrė ir žino tikrąsias mūsų galimybes?`