---
title:  Santykiai pagal Dievo valią
date:   04/08/2021
---

Iš pradžių pasakojimas apie Juozapą Egipte rutuliojasi teigiamai. Juozapas paveda save Dievui, o Dievas jį laimina, ir jis pakyla į tokias aukštumas, kurių neįsivaizdavo Potifaro namuose.

`5. Kaip praktiškai Juozapo gyvenime būtų galima įžvelgti Dievo palaiminimus? Kokie yra Juozapo santykiai su aplinkiniais? Perskaitykite Pr 39, 1–6. `
														
Nors atrodo, kad Juozapas puikiai sutaria su Potifaru, o jo santykiai su tarnais namuose ir laukuose atrodė sklandūs, artinosi bėda. Kažkas tuose namuose neturėjo ramybės.

`6. Su kokia santykių problema susiduria Juozapas? Kaip jis nusprendžia su ja susitvarkyti? Perskaitykite Pr 39, 7–10.`
														
Juozapas turi bėdų su Potifaro žmona. Galbūt derėtų performuluoti mintį – Potifaro žmona turi problemų. Ji kitus laiko „daiktais“, kuriais galima manipuliuoti ir naudotis. Ji nori „pasinaudoti“ Juozapu. Juozapas apibūdinamas – „dailiai nuaugęs ir gražus“ (Pr 39, 6). Rašte retai minimos žmonių fizinės savybės, nes „Dievas ne taip mato, kaip žmogus; žmogus mato, kas akimis matoma, o Viešpats žiūri į širdį“ (1 Sam 16, 7). Šiuo atveju graži Juozapo išvaizda labiau trukdė, o ne padėjo jam siekti tyrumo ir ištikimybės Dievo principams.

Nepaisant šios nedoros moters primygtinio reikalavimo, Juozapas daro tai, kas atrodo nenaudinga. Jis taiko Rašto principus visiems santykiams – šiuo atveju Potifaro žmonai. Bibliniai santykių principai nėra senamadiški, nes tai gali patvirtinti kiekvienas, patyręs nuodėmės padarinius.

Rašto pasakojimas dėsto, kad tai ne vienkartinė pagunda. Potifaro žmona meilinosi Juozapui diena iš dienos (Pr 39, 10). Jis bandė paaiškinti savo apsisprendimą (Pr 39, 8–9), tačiau neatrodė, kad tai pasiteisino.

Juozapas supranta, kad jam nepavaldūs kitų žmonių apsisprendimai. Tačiau jis nusprendžia gyventi, mylėti ir elgtis su aplinkiniais taip, kad jo elgesys teiktų Dievui garbę. Juozapas išmoko gyventi Dievo akivaizdoje. Tai padėjo jam atsispirti pagundai.

`Ar bandėte taikyti biblinius principus visiems jūsų santykiams, net ir tuomet, kai kitas žmogus „nesielgia sąžiningai“? Kas iš to išėjo? Perskaitykite Mt 5, 43–48. Kodėl svarbu taip gyventi?`