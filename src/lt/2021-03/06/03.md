---
title:  Naujos krypties pasirinkimas
date:   02/08/2021
---

Keliaudamas į Egiptą, kur jis bus parduotas kaip vergas, Juozapas patiria skausmą, sudėtingus santykius ir nerimą. Tai nebuvo poilsinė kelionė, jam tramdant ašaras.

> <p></p>
> „Juozapą įsigiję pirkliai gabeno jį į Egiptą. Kai karavanas, keliaudamas į pietus, priartėjo prie Kanaano sienos, jaunuolis galėjo tolumoje įžiūrėti kalvas, tarp kurių stovėjo jo tėvo palapinės. Jis graudžiai verkė, vienatvėje ir varge galvodamas apie mylintį tėvą. Ir vėl jam prieš akis iškilo scena Dotane. Jis regėjo įpykusius savo brolius ir jų žiaurius jį varstančius žvilgsnius. Aštrūs, įžeidžiantys žodžiai, kuriais jie sutiko jo maldavimus, tebeskambėjo ausyse. Virpančia širdimi jis mąstė apie tai, kas jo laukia. Kokia stulbinanti permaina – meiliai puoselėjamas sūnus tapo niekinamu ir bejėgiu vergu! Kokia gi bus jo – vienišo ir be draugų – dalia toje svetimoje šalyje, į kurią jis vyksta? Neapsakomas liūdesys ir baimė sukaustė Juozapą. ... Tada jo mintys nukrypo į tėvo Dievą. Iš vaikystės Juozapas buvo mokomas Jį mylėti ir pagarbiai Jo bijoti. Ne kartą savo tėvo palapinėje jis klausėsi pasakojimo apie regėjimą, kurį Jokūbas matė iškeliavęs iš namų kaip tremtinys ir bėglys. ... Dabar visas šias brangias pamokas jis aiškiai prisiminė. Juozapas patikėjo, kad jo tėvų Dievas bus ir jo Dievas. Taigi jis visiškai pasikliovė Viešpačiu ir meldėsi, kad Izraelio Globėjas jo neapleistų tremties šalyje.“ (E. Vait, Patriarchai ir pranašai, p. 167)

Kai kurios kultūros svarbesniu laiko bendruomenės vaidmenį vietoje asmens, kitos linkusios pabrėžti asmens vaidmenį labiau už bendruomenės. Nors Šventajame Rašte yra pusiausvyra tarp šių dviejų požiūrių, akivaizdu, kad reikia asmeninio ir bendruomeninio pasišventimo Dievui. Juozapas pradeda atrasti atgaivą santykiuose apsispręsdamas asmeniškai sekti Dievu.

`3. Ko šios eilutės mus moko apie asmeninį pasišventimą? Įst 4, 29; Joz 24, 15; 1 Met 16, 11; Ps 14, 2; Pat 8, 10; Iz 55, 6.`
														
Norėdami rasti poilsį, kiekvienas turime priimti asmeninį sprendimą sekti Dievu. Net jei mūsų protėviai buvo dvasiniai milžinai, šis tikėjimas ir dvasingumas nėra perduodami genetiškai. Atminkite, kad Dievas turi tik vaikų, bet neturi anūkų.

`Kodėl svarbu kiekvieną dieną, net kiekvieną dienos akimirką, pasišvęsti Dievui? Kas atsitiks to nepadarius?`