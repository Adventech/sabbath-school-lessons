---
title:  Poilsis šeimos saituose
date:   31/07/2021
---

### Šios savaitės tyrinėjimui skaitykite:
Pr 34; Hbr 11, 17–22; Įst 4, 29; 1 Jn 3, 1–2; Pr 39; Ef 6, 1–13.

> <p>Įsimintina eilutė:</p>
> „Tad jūs, mielieji, iš anksto tai žinodami, sergėkitės, kad, nedorėlių paklydimo traukiami, neiškryptumėte iš savo stiprybės. Todėl aukite malone ir mūsų Viešpaties ir Gelbėtojo Jėzaus Kristaus pažinimu. Jam šlovė dabar ir iki amžinybės dienos! Amen.“ (2 Pt 3, 17–18)

Jaunuolis atidžiai stebėjo horizontą. Galiausiai jis juos pamatė. Jis ieškojo savo brolių jau kelias dienas. Artindamasis, mojuodamas ir šaukdamas niūriai grupei, jis nesulaukė šilto priėmimo. Jo paties broliai iš tikrųjų norėjo jį nužudyti. Jei ne Rubenas, galbūt net nebūtų ką papasakoti. Rubenas įtikino likusius, kad šiek tiek aplamdytų Juozapui šonus ir įmestų į išdžiuvusį šulinį. Vėliau Judas sugalvojo, kaip atsikratyti Juozapo ir užsidirbti šiek tiek pinigų, parduodant jį vergų prekeiviams.

Koks sutrikusios šeimos pavyzdys!

Gyvenime mes galime pasirinkti daug dalykų, bet ne savo šeimą. Niekas nėra tobulas ir nė vienas iš mūsų neturi tobulų šeimų bei nepriekaištingų santykių šeimoje. Kai kurie iš mūsų yra palaiminti tėvų, brolių ir seserų bei kitų šeimos narių, atspindinčių Dievo meilę, tačiau daugeliui tenka tenkintis ne idealiais santykiais. Šeimos santykiai dažnai yra sudėtingi ir skausmingi, todėl būname neramūs, įskaudinti ir nešiojamės emocinio bagažo naštą, kurią mes savo ruožtu krauname kitiems.

Kaip galime rasti Dievo atgaivą šioje gyvenimo srityje? Šią savaitę mes prieiname prie pasakojimo apie Juozapą ir jo šeimos saitus, kad pamatytume, kaip Dievas darbuojasi, išgydo ir suteikia emocinę atgaivą, nepaisant žlugusių šeimos santykių.