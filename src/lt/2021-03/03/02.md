---
title:  Jėzus atneša nesutarimą
date:   11/07/2021
---

Mažai žmonių mėgsta konfliktus. Mes trokštame darnos ir ramybės. Mes net rengiame ramybės užtikrinimo ir konfliktų sprendimo seminarus bažnyčiose ir mūsų įstaigose.

`1. Perskaitykite Mt 10, 34–39. Ką Jėzus turėjo omeny sakydamas, kad Jis atėjo nešti ne ramybės, o kalavijo? Ką tai reiškia, turint omenyje, kad Jėzus yra „Ramybės Kunigaikštis“? (Iz 9, 5)`														

Jėzaus teiginys Mt 10, 34–39 yra šokiruojančiai prieštaringas. Išganytojas, atėjęs kaip bejėgis kūdikis, o ne galingas karalius, apsuptas elitinių asmens sargybinių, kuris mokė meilės ir artimui, ir priešui, dabar savo sekėjams sako, kad Jis atneša susiskaldymą ir kovą. Jo mokiniai ir auditorija galėjo pagalvoti, kaip ir mes: Kaip taip gali būti?

Mt 10, 35–39 iš tikrųjų kalba apie ištikimybę. Cituodamas Mch 7, 6, Jėzus ragina klausytojus rinktis amžinybę. Sūnus turėtų mylėti ir gerbti savo tėvus. Toks yra Įstatymo reikalavimas, kurį Mozė gavo ant kalno. Tai buvo Dievo reikalaujama; ir vis dėlto, jei ši meilė pakenktų klausytojo pasišventimui Jėzui, reikėtų griežto sprendimo. Tėvas ir motina turėtų mylėti ir rūpintis savo vaikais. Vis dėlto, jei ši meilė viršytų tėvų pasišventimą Jėzui, prireiktų sunkaus sprendimo. Jėzus čia primena mums, kad svarbiausi dalykai yra svarbiausi.

Jėzus išreiškia šį apsisprendimą trimis sakiniais, kiekvieną kartą vartodamas terminą – nevertas. Vertumas nėra pagrįstas aukštu moralės matu ar net pergale prieš nuodėmę. Vertumas pagrįstas santykiais su Jėzumi. Esame verti, kai Jį pasirenkame vietoje viso kito – įskaitant motiną, tėvą ar vaikus. Mes pasirenkame kryžiaus kančią ir sekame Jėzų.

> <p></p>
> „Labiausiai trokštu pamatyti, kad mūsų jaunimas būtų persmelktas tos tyros religijos dvasios, kuri paskatins juos imti kryžių ir sekti Jėzumi. Pirmyn, jauni Kristaus mokiniai, valdomi principo, apsivilkę tyrumu ir teisumu. Jūsų Išganytojas nukreips jus ten, kur jūsų talentai dera geriausiai ir kur galite būti naudingiausi.“ (E. Vait, „Testimonies for the Church“, 5 t., p. 87)

`Kartais esame priversti nešti ne mūsų pasirinktą kryžių, o kartais kryžių nešame savo noru. Bet kuriuo atveju, kas yra ištikimo kryžiaus nešimo esmė?`