---
title:  Veidmainystė
date:   14/07/2021
---

Veidmainis yra toks asmuo, kuris apsimeta, nori pasirodyti kažkuo, kuo jis nėra. Šis žodis Mato 23 skyriuje vartojamas septynis kartus, kada Jėzus viešai gėdina Rašto aiškintojus ir fariziejus – pačius žydų religijos vadovus (Mt 23, 13–15. 23. 25. 27. 29). Evangelijos moko, kad Jėzus siūlė malonę ir atleidimą svetimautojams, muitininkams, paleistuvėms ir net žudikams, tačiau Jis mažai gailisi veidmainių (žr. daugybę papildomų nuorodų Mt 6, 2. 5. 16; Mt 7, 5; Mt 15, 7–9; Mt 22, 18).

`5. Perskaitykite Mt 23, 1–13 ir išvardykite keturias pagrindines Jėzaus paminėto veidmainio savybes.`
														
Jėzus su Rašto aiškintojais ir fariziejais sieja keturias savybes. Pirmojo šimtmečio judaizme fariziejai atstovavo konservatyviai religinei dešinei. Juos domino rašytinis ir žodinis Įstatymas ir jie pabrėžė apeiginį tyrumą. Kitoje pusėje buvo sadukiejai, daugiausia turtingų lyderių grupė, dažnai siejama su kunigų elito klase. Jie kalbėjo graikiškai, graikų filosofija jiems buvo sava, jie netikėjo teismu ar pomirtiniu gyvenimu. Mes apibūdintume juos kaip liberalus. Abi grupės buvo kaltos dėl veidmainystės.

Pasak Jėzaus, esame veidmainiai, jei nedarome to, ką sakome, kai kitiems religiją darome sunkią, bet netaikome to paties mato sau, kai norime, kad kiti plotų mūsų religiniam uolumui ir kai reikalaujame garbės bei pripažinimo, kuris priklauso tik mūsų dangiškam Tėvui.

Nesvarbu, kokie aštrūs ir taiklūs Jo žodžiai, Jėzaus pokalbis su tais, kuriuos Jis vadino veidmainiais, vis dėlto buvo kupinas meilės ir rūpesčio.

> <p></p>
> „Dieviško gailesčio buvo kupinas Dievo Sūnaus veidas, kai Jis ilgesingai pažvelgė į šventyklą, paskui į savo klausytojus. Gilaus sielvarto pilnu balsu ir karčioms ašaroms gniaužiant gerklę Jis sušuko: ‘Jeruzale, Jeruzale, tu žudai pranašus ir užmuši akmenimis tuos, kurie pas tave siųsti. Kiek kartų norėjau surinkti tavo vaikus, kaip višta surenka savo viščiukus po sparnais, o tu nenorėjai!’“ (E. Vait, Su meile iš Dangaus, 2011, p. 572)

`Kodėl neprivalu būti religiniu vadovu, kad būtum kaltas dėl veidmainystės, kurią Jėzus čia taip griežtai smerkia? Kaip mes galime išmokti įžvelgti tokią veidmainystę savyje, jei ji yra, ir kaip jos atsikratyti?`