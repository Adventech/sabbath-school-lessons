---
title:  Neramumo išrovimas
date:   15/07/2021
---

`6. Perskaitykite Jn 14, 1–6. Ką mes galime daryti ištikti nerimo, kad mūsų širdis neišsigąstų? Kas padeda įveikti susiskaldymą, savanaudiškumą, ambicijas, veidmainystę ir atrasti tikrą atgaivą?`
														
Pergalė prieš neramumą visada prasideda Jėzumi. Jis yra kelias, tiesa ir gyvenimas. Jis žino teisingą kryptį, kai mes be tikslo klaidžiojame žiniasklaidos prisotinto pasaulio tyruose; kadangi Jis pats yra Įstatymo davėjas, Jis yra ir įasmeninta tiesa, ir Jo Dvasia ves mus į tiesos pilnatvę (Jn 16, 13). Kai esame įskaudinti, pavargę, išsekę, sergame ir netekę drąsos, Jis yra gyvenimas – ne bet koks gyvenimas. Tiesą sakant, Jis pažadėjo mums gyvenimo apsčiai (Jn 10, 10). Tai apima mūsų amžinus namus ir amžinąjį gyvenimą, tačiau tai reiškia ir kitokią gyvenimo kokybę čia. Kūrėjas, be abejo, net ir dabar gali duoti daug, nepamatuojamai daug.

„Tegul neišsigąsta jūsų širdis“ yra kvietimas gyventi laukiant. Kai jaučiamės nusiminę, Jis sugeba mus pakelti į aukštesnę plotmę. Kai kovojame su tamsa ir nuodėme, Jis yra tas, kuris ne tik pradėjo šį gerą darbą mumyse, bet ir jį užbaigs (Fil 1, 6).

Kad ir kaip blogai viskas klostytųsi čia (taigi, gali būti blogai) žvelkite į Jėzuje mums duotą pažadą. Jis ruošia mums „vietą“, kur mūsų skausmas, neramumas ir kančia pranyks amžinai. Tai viltis, kurią mums suteikė Kristus Jėzus, ir ji siūloma mums visiems, nesvarbu, kokie esame, nesvarbu, kokia mūsų praeitis, kad ir koks niekingas mūsų gyvenimas buvo ar yra dabar.

Vis dėlto svarbiausia, kad vis tiek ateitume pas Dievą su silpnybėmis, įskaudinimu, palūžimu ir apskritai puolusia būsena, žinodami, kad nepaisant šių dalykų, Jis mus priima. Malonės esmė yra būtent tai ir todėl turime tikėti, kad ji mums buvo suteikta, jei jos ieškome tikėdami.

`7. Perskaitykite Jer 3, 22. Ką Dievas mums sako daryti, ir ką Jis padarys atsakydamas?`
														
`Pagalvokite apie Jėzaus žodžius: „Vėl sugrįšiu ir jus pas save pasiimsiu, kad jūs būtumėte ten, kur ir Aš“ (Jn 14, 3). Ką tai turėtų mums pasakyti apie Antrojo atėjimo pažadą? Kodėl mums, adventistams (kaip mes suprantame mirtį), Antrojo atėjimo pažadas yra itin brangus?`