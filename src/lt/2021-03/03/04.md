---
title:  Ambicijos
date:   13/07/2021
---

Paskutinės Jėzaus tarnystės žemėje savaitės prieš Jo nukryžiavimą tyrinėjimas visada yra padrąsinimo ir įkvėpimo šaltinis. Jis taip pat moko, kaip neramumas ir ambicijos skatina žmones daryti ir sakyti neapgalvotus dalykus.

`4. Perskaitykite Lk 22, 14–30 ir pagalvokite apie Jėzaus jausmus, kai šios iškilmingos vakarienės metu Jis girdi savo mokinius ginčijantis, kuris iš jų turėtų būti laikomas didžiausiu (Lk 22, 24). Kodėl mokinių dėmesys nukrypo nuo šios svarbios šventės ir susitelkė į žmogišką didybę?`
														
Mes retai diskutuojame su kitais, kas yra didžiausias mūsų bažnyčioje, šeimoje ar darbovietėje. Mes galime apie tai daug galvoti, bet kas iš tikrųjų atvirai apie tai kalba?

Tai nebuvo pirmas kartas, kai šis klausimas iškilo tarp Jėzaus sekėjų. Mt 18, 1 parašyta, kad mokiniai pateikė klausimą Jėzui, bet suformulavo jį abstrakčiau: „Kas gi didžiausias dangaus karalystėje?“ Jėzaus atsakymas pateikiamas su vaizdine pamoka. Pasišaukęs vaikutį, Jis pastatė jį grupės centre. Akys plačiai atmerktos; antakiai pakelti. Jėzaus elgesys reikalauja paaiškinimo, ir Mokytojas jį pateikia Mt 18, 3: „Iš tiesų sakau jums: jeigu neatsiversite ir nepasidarysite kaip vaikai, neįeisite į dangaus karalystę“.

Atsivertimas yra pagrindas norint rasti tikrą atgaivą Jėzuje. Mes pripažįstame, kad mums reikia pagalbos iš išorės. Staiga suprantame, kad negalime priklausyti nuo savęs, bet turime pasikliauti Jėzumi. Patiriame savo vertybių ir ambicijų virsmą. Jėzus savo mokiniams sako: pasitikėkite Manimi ir pasikliaukite Manimi kaip šis vaikas. Tikroji didybė yra jūsų teisių atsisakymas ir karalystės vertybių priėmimas.

Deja, atrodo, kad mokiniai to dar nebuvo supratę, kol Jėzus su jais vakarieniavo paskutinį kartą. Jų ginčai ir nesutarimai sugadino tobulos bendrystės akimirką, kurios nebebuvo galima pakartoti.

Visa tai net ir po daugelio metų buvimo su Jėzumi, tarnavimo kartu su Jėzumi ir klausymo bei mokymosi prie Jo kojų? Koks liūdnas pavyzdys, kokia sugedusi yra žmogaus širdis! Tačiau vertinant iš teigiamos pusės, pagalvokite apie nuolatinę Viešpaties malonės tikrovę, kad, nepaisant šios apgailėtinos diskusijos tarp Jo sekėjų, Jėzus jų neatsisakė.

`Kodėl dėmesio sutelkimas į Jėzų ant kryžiaus turėtų būti galingas vaistas nuo savęs išaukštinimo troškimo, kurio, kaip puolę žmonės, aukos esame visi?`