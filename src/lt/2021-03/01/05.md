---
title:  Poilsis Naujajame Testamente
date:   30/06/2021
---

Veiksmažodinė poilsis forma, dažnai randama Naujajame Testamente, yra „anapauō“ – „ilsėtis, atsipalaiduoti, atsigaivinti“. Ji pavartota viename geriausiai žinomų Jėzaus pareiškimų apie poilsį, Mt 11, 28: „Ateikite pas Mane visi, kurie vargstate ir esate prislėgti; Aš jus atgaivinsiu!“ Tai gali reikšti fizinį poilsį (Mt 26, 45). Paskutiniame sveikinime korintiečiams Paulius išreiškia džiaugsmą dėl atvykusių draugų, kurie atgaivino jo dvasią (1 Kor 16, 18).

Kitas veiksmažodis, vartojamas poilsiui nusakyti, yra hēsyčazō. Juo nusakoma, kaip mokiniai ilsėjosi sabatą, kai Jėzus ilsėjosi kape (Lk 23, 56). Tačiau jis taip pat vartojamas apibūdinant ramų gyvenimą (1 Tes 4, 11) ir gali nurodyti, kad kažkas neturi prieštaravimų ir todėl nusiramina (Apd 11, 18).

Laiške hebrajams Hbr 4, 4 aprašant Dievo poilsį po kūrimo darbų septintą dieną, vartojamas graikų kalbos veiksmažodis katapauō – „baigti, nurimti, ilsėtis“, atkartojant vartojimą Septuagintoje, Senojo Testamento vertime. Įdomu tai, kad daugiausia šis veiksmažodis vartojamas Naujajame Testamente Hebrajams 4.

`6. Perskaitykite Mk 6, 30–32. Kodėl Jėzus liepė savo mokiniams eiti vieniems į negyvenamą vietą ir pailsėti, atsižvelgiant į tuo metu turimas misijos galimybes? Galvodami apie šį klausimą, žvelkite į platesnį Morkaus 6 kontekstą.`														

„Eikite sau vieni... ir truputį pailsėkite“ (Mk 6, 31) nėra kvietimas. Šie žodžiai yra liepiamosios nuosakos, tai yra įsakymas. Jėzui rūpėjo Jo mokiniai ir jų fizinė bei emocinė savijauta. Jie buvo ką tik grįžę iš ilgos misijos, į kurią Jėzus juos siuntė po du (Mk 6, 7). Mk 6, 30 aprašomas susijaudinusių mokinių sugrįžimas. Jų širdis turėjo būti kupina įspūdžių. Jie norėjo pasidalyti savo pergalėmis ir nesėkmėmis su Jėzumi; vis dėlto Jėzus pirmiausia liepia jiems pailsėti. Morkus paaiškina: „Mat daugybė žmonių ateidavo ir išeidavo, ir jiems nebūdavo kada nė pavalgyti“ (Mk 6, 31). Būti per daug užimtiems Dievo reikalais yra tikras iššūkis ir mokiniams. Jėzus mums primena, kad turime saugoti savo sveikatą ir emocinę savijautą planuodami poilsį.

`Kaip galima padėti ir palengvinti vietinės bendruomenės pastoriaus, vyresniojo ar kito pažįstamo asmens, kuris gali būti išsekęs tarnaudamas Viešpačiui, darbą? Ką galėtumėte padaryti, kad išreikštumėte dėkingumą ir padėtumėte šiam asmeniui pailsėti?`