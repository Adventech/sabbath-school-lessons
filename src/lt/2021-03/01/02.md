---
title:  Išsekę ir nuvargę
date:   27/06/2021
---

`1. Perskaitykite Pr 2, 1–3. Kodėl Dievas sukūrė dieną poilsiui, kol dar niekas nebuvo pavargęs?`														

Dar prieš žmonijai įpuolant į mūsų pačių sau primestą įtemptą gyvenseną, Dievas nustatė žymeklį – gyvą būdą, kad būtų lengviau atminti. Ši diena būtų laikas stabtelėjimui ir sąmoningam mėgavimuisi gyvenimu; diena tik būti, bet nedirbti, diena, kai ypatingai atmenama žolės, oro, laukinės gamtos, vandens, žmonių dovana, o svarbiausia – kiekvienos geros dovanos Kūrėjas.

Tai nebuvo vienkartinis kvietimas, nebegaliojęs kartu su išvarymu iš Edeno. Dievas norėjo užtikrinti, kad kvietimas atsilaikytų prieš laiko išbandymą, ir todėl nuo pat pradžių Jis įaudė sabatos poilsį į patį laiko audinį. Visada bus kvietimas kas septintą dieną vėl ir vėl ramiai džiaugtis kūrinija.

Galima pagalvoti, kad dėl visų darbą lengvinančių prietaisų turėtume būti mažiau fiziškai pavargę nei žmonės prieš du šimtus metų. Bet iš tikrųjų atrodo, kad poilsio trūksta net šiandien. Net akimirkos, kai nedirbame, praleidžiamos siautulingai veiklai. Visada atrodo, kad mes kažkaip atsiliekame; kad ir kiek mums pavyktų nuveikti, visuomet yra daugiau darbo.

Tyrimai taip pat rodo, kad mes miegame mažiau, todėl daugelis žmonių priklausomi nuo kofeino. Nors turime greitesnius mobiliuosius telefonus, greitesnius kompiuterius, spartesnį interneto ryšį, atrodo, kad vis tiek nepakanka laiko.

`2. Ko moko šios eilutės, kodėl mums poilsis yra svarbus? Mk 6, 31; Ps 4, 9; Iš 23, 12; Įst 5, 14; Mt 11, 28.`
														
Mus sukūręs Dievas žinojo, kad mums reikės fizinio poilsio. Jis nustatė ciklus laikui – naktį ir sabatą, kad užtikrintų mums fizinio poilsio galimybę. Jėzaus pripažinimas mūsų gyvenimo Viešpačiu reiškia ir rimtą atsakomybę skirti laiko pailsėti. Juk sabatos įsakymas nėra tik pasiūlymas. Tai įsakymas!

`O jūsų pačių nerami būtis? Ką galite padaryti, kad geriau patirtumėte tiek fizinę, tiek dvasinę atgaivą, kaip Dievas to nori?`