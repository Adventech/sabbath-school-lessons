---
title:  Apeigos ir atnašos
date:   06/09/2021
---

Senojo Testamento apeigų ir atnašų sistema, aprašyta Kunigų knygoje, pateikia daugiau pavyzdžių to, ką mes tyrinėjome ankstesnėje dalyje – Senojo Testamento simbolius, nurodančius į Naujojo Testamento tiesas. Nors šiuolaikiniai Rašto tyrinėtojai dažnai paviršutiniškai skaito apie šias apeigas, jose yra daug svarbių dvasinių tiesų, kurios gali itin pasitarnauti jas tyrinėjantiems.

`2. Perskaitykite Kun 4, 32–35 atnašos už nuodėmę nurodymus eiliniam izraelitui. Ko galime pasimokyti iš šios apeigos, nors neturime nei padangtės, nei šventyklos su aukuru, kur galėtume atnašauti aukas už savo nuodėmes? Susiekite šią apeigą su Jn 1, 29 ir 1 Pt 1, 18–21.`
														
Apeiga yra puiki svarbių vertybių ir informacijos perdavėja, todėl ją reikia suprasti jos pačios kontekste. Paprastai tam reikia konkretaus laiko, tam tikros vietos ir iš anksto nustatytos veiksmų sekos, kad apeiga būtų veiksminga. Iš tiesų, skaitant Senajame Testamente pateiktus su atnašavimu susijusius įsakus, paaiškėja, kad Dievas pateikė labai konkrečią informaciją apie tai, ką, kada ir kur galima atnašauti, kokios apeigos ir procedūros būtina laikytis.

Daugeliui apeigų, be abejo, svarbiausia buvo kraujas, kraujo liejimas ir šlakstymams. Tai nėra gražu, ir tai neturėjo būti gražu, nes tai susiję su bjauriausiu dalyku visatoje, tai yra nuodėme.

Kokį būtent vaidmenį atliko kraujas ir kodėl juo reikėjo patepti aukuro ragus? Nors dauguma su šventykla susijusių apeigų užrašytos įsako forma (t.y. jos nurodo, kaip apeigas atlikti), jos ne visada apima visus paaiškinimus. Galbūt todėl, kad tauta jau suprato, ką visa tai reiškia. Galų gale žmonės Izraelyje suprato kraujo reikšmę (Kun 17, 11).

Tačiau pavyzdys, paimtas iš Kun 4, 32–35, pateikia svarbų paaiškinimą Kun 4, 35: „Taip kunigas paaukos permaldavimo auką jo labui už nuodėmę, kurią anas padarė, ir jam bus atleista“. Taigi kraujas buvo esminis visam atpirkimo procesui, priemonei, kuria mes, nusidėjėliai, galime būti sutaikyti su Šventuoju Dievu. Šios aukos yra Kristaus mirties ir tarnystės vardan mūsų pavyzdys.

`Pagalvokite, kokia pikta iš tikrųjų turi būti nuodėmė, kad jai išpirkti prireikė vieno Dievybės nario – Jėzaus – aukos, pasiaukojimo. Ko tai turėtų mus išmokyti apie būtinybę mums pasikliauti tik malone ir niekada nepasikliauti darbais? Galų gale, ką galėtume pridėti prie to, ką Kristus jau padarė dėl mūsų?`