---
title:  Misija įvykdyta
date:   14/09/2021
---

Lyginant su bet kuriuo Izraelio miestu, Ninevė buvo didelė. Tai „buvo labai didelis miestas; jį pereiti reikėjo trijų dienų“ (Jon 3, 3).

`3. Perskaitykite Jon 3, 1–10. Kaip reaguoja ši nedora vieta? Kokių pamokų galime įžvelgti šiame pasakojime, stengdamiesi liudyti kitiems?`
														
Vaikščiodamas po miestą, Jona skelbia Dievo žinią: „Dar keturiasdešimt dienų, ir Ninevė bus sunaikinta!“ (Jon 3, 4) Žinia yra aiški. Nors detalės nepateikiamos, paaiškėja, kad žinia pasiekia imlias ausis, o Ninevės žmonės (visi!) tiki Jonos įspėjimu.

Ninevės karalius, kaip įprasta Artimuosiuose Rytuose, paskelbia įsaką, kad parodytų savo širdies pasikeitimą. Visi – įskaitant gyvulius – turi pasninkauti ir apsivilkti ašutinėmis (kaip tai daro gyvuliai, neparašyta). Karalius pakyla iš savo sosto ir sėdasi į pelenus – tai labai svarbus simbolinis poelgis.

`4. Perskaitykite Jon 3, 6–9. Palyginkite su Jer 25, 5; Ez 14, 6 ir Apr 2, 5. Kurios karaliaus kalbos dalys parodė, kad jis supranta, kas yra tikroji atgaila?`
														
Pamokslas buvo trumpas, aiškus, bet kupinas teisingos teologijos, susijusios su tikra atgaila. Kol Jona skelbė, Šventoji Dvasia turėjo sunkiai dirbti Ninevės žmonių širdyse.

Šio miesto gyventojams neteko išgirsti visų pasakojimų apie Dievo švelnų vedimą, kaip izraelitams, ir vis dėlto jie į Jį sureagavo teigiamai. Jie tarsi sakė: „Kliaukimės Dievo gailestingumu, o ne savo nuopelnais! Pasikliaukime visiškai Jo gerumu ir malone“.

Keista, tačiau Jona, patyręs Dievo malonę asmeniškai, mano, kad Dievo malonė yra kažkas tokio išskirtinio, jog joje rasti atgaivą gali tik išrinktieji.

`Kodėl atgaila yra itin svarbi krikščioniško patyrimo dalis? Ką iš tikrųjų reiškia atgailauti už savo nuodėmes, ypač už tas, kurias darome vėl ir vėl?`