---
title:  Visuomet džiaukitės Viešpatyje
date:   23/09/2021
---

Viena iš dažniausiai naudojamų programų mūsų išmaniuosiuose telefonuose yra „Google Maps“. Daugelis iš mūsų neprisimename, ką darėme, kol mūsų telefonuose nebuvo GPS pagrindu sukurtų žemėlapių. Galbūt jaudinamės keliaudami į vietą, kur dar niekada nebuvome, tačiau naudodamiesi „Google Maps“ savo telefonuose galime užtikrintai leistis į kelią ir nepasiklysti bet kuriame užsienio mieste. Ar šis užtikrintumas galėtų iliustruoti, kokią atgaivą Dievas nori mums suteikti savo pranašišku tvarkaraščiu?

Tačiau kartais galime įvesti neteisingą adresą į programą arba tiesiog nuspręsti nesilaikyti nurodymų, nes manome, kad žinome trumpesnį kelią. Bet kuriuo atveju galime atsidurti kažkur, kur nenorėjome būti – ir dėl to tikrai nebūtume ramūs.

`8. Perskaitykite Fil 4, 4–6. Ką čia mums sako Paulius apie būdą, kaip rasti atgaivą, tikrą ramybę net ir ramybės neduodančiame ir skaudinančiame pasaulyje?`
														
Šiose eilutėse Paulius nesako visada džiaugtis visais išbandymais, su kuriais susiduriate. Jis sako: „Visuomet džiaukitės Viešpatyje“. Nesvarbu, kokios yra dabartinės mūsų aplinkybės, nesvarbu, su kokiais išbandymais susiduriame, jei mąstysime apie Dievą, Jo gerumą, Jo meilę ir Jo auką ant kryžiaus dėl mūsų, galėsime džiaugtis Jame ir mūsų pavargusi siela patirs ramybę.

Tiesiog pats eilučių tonas numano atgaivą, ramybę ir viską viršijančią viltį kažko anapus šio pasaulio.

Įsivaizduokite, kokią atgaivą patirtų mūsų siela, jei iš tikrųjų galėtume nieku per daug nesirūpinti. Vargu ar tai apskritai atrodo realu šiame pasaulyje (net Pauliui teko daug rūpesčių), bet vėlgi, žinojimas, kad mylinčiam Dievui galiausiai viskas pavaldu ir kad Jis išgelbės mus savo karalystei, tikrai gali padėti mums deramai žvelgti į tuos dalykus, dėl kurių nerimaujame.

„Viešpats yra arti“? Tai yra, Jis visada yra šalia mūsų ir kad vos mums užsimerkus ir užmigus mirties miegu, kita mums suvokiama akimirka yra Kristaus sugrįžimas.

Be abejo, gyvenimas kupinas įtampos, išbandymų ir kovų. Nė vienas jų neišvengiame; jų tikrai neišvengė ir apaštalas Paulius (žr. 2 Kor 11). Nepaisant to, jis norėjo pasakyti mums, kad net visuose dabartiniuose išgyvenimuose galime džiaugtis tuo, kas mums suteikta Kristuje, ir netgi dabar galime rasti sielai atgaivą.

`Dar kartą perskaitykite Fil 4, 4–6. Kaip galite pritaikyti šiuos nuostabius žodžius šiuometiniam savo patyrimui bet kokiuose išbandymuose ir sunkumuose, su kuriais susiduriate?`