---
title:  Pabaigos regėjimas
date:   19/09/2021
---

Seniausias ir ilgiausiai išgyvenęs Jėzaus mokinys, iš tikrųjų vaikščiojęs su Juo, buvo uolėtoje saloje kalėjime toli nuo visko, kas jam buvo brangu. Kas turėjo vykti Jono galvoje, kai jis įstrigo šioje negyvenamoje saloje? Kaip jis čia atsidūrė? Juk jis matė Jėzų užžengiantį ir matė du ten stovėjusius angelus, sakiusius: „Vyrai galilėjiečiai, ko stovite, žiūrėdami į dangų? Tasai Jėzus, paimtas nuo jūsų į dangų, sugrįš taip pat, kaip esate Jį matę žengiant į dangų“ (Apd 1, 11).

Tačiau tai buvo prieš daugelį metų, o Jėzus dar negrįžo. Tuo tarpu kiti tą dieną su juo buvę apaštalai jau buvo mirę, dauguma jų nukankinti dėl Jėzaus liudijimo. Jaunoji bažnyčia išgyveno kartų pasikeitimą ir dabar laukė siaubingo persekiojimo iš išorės ir keistų klaidamokslių iš vidaus. Jonas turėjo jaustis vienas, pavargęs ir neramus. Ir tada staiga jam buvo suteiktas regėjimas.

`1. Jūsų manymu, kokią paguodą Jonui suteikė šis regėjimas? Perskaitykite Apr 1, 9–19.`
														
Jėzus savo sekėjams buvo sakęs: „Ir štai Aš esu su jumis per visas dienas iki pasaulio pabaigos“ (Mt 28, 20), žodžius, kurie, be jokios abejonės, turėjo guosti Joną, vienišą tremtinį. Tikrai šis regėjimas, šis Jėzaus „apreiškimas“ turėjo būti didelė paguoda jam, žinant, kad Jėzus, „Alfa ir Omega, Pirmasis ir Paskutinysis“, dabar ypatingai apsireiškė ištremtam apaštalui.

Iš šių eilučių kyla su šio pasaulio ateitimi susiję regėjimai. Jonui buvo parodyta nuostabi istorijos panorama, iš esmės tai, kas mums yra krikščionių bažnyčios istorija, jam buvo ateitis. Ir vis dėlto tarp būsimų išbandymų ir vargų Jonui buvo parodyta, kuo viskas baigsis. „Aš regėjau naują dangų ir naują žemę, nes pirmasis dangus ir pirmoji žemė išnyko, ir jūros taip pat nebeliko. Ir aš išvydau šventąjį miestą – naująją Jeruzalę, nužengiančią iš dangaus nuo Dievo; ji buvo išpuošta kaip nuotaka savo sužadėtiniui“ (Apr 21, 1–2).

Didis apokaliptinis regėjimas, kurį Jonas užfiksavo Apreiškimo knygoje, padėjo jam užtikrintai ilsėtis Dievo apvaizdoje ir pažaduose.

`Šis gyvenimas gali būti sunkus, kartais net bauginantis. Vis dėlto, kaip supratimas, kad Dievas žino ateitį ir kad ateitis, ilgalaikiu požiūriu, yra gera, mus guodžia?`