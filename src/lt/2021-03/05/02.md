---
title:  "„Aš jus atgaivinsiu!“"
date:   25/07/2021
---

`1. Perskaitykite Jėzaus žodžius Mt 11, 20–28: „Ateikite pas Mane visi, kurie vargstate ir esate prislėgti; Aš jus atgaivinsiu!“ Koks šio teiginio kontekstas? Kaip Jėzus mus atgaivina?`
														
Kaip ir mes visi, Jėzus niekada nekalbėjo be konteksto. Kad suprastume Jį, turime suvokti konkretų kontekstą, susijusį su konkrečiu teiginiu, ypač klaidingo Jėzaus supratimo išvengimui.

Mato 11 žymi lūžio tašką Mato evangelijoje. Pareiškimai, kuriais smerkiami svarbūs Galilėjos miestai, iki šiol yra griežčiausi Evangelijoje. Jėzus nežarsto malonių; Jis rodo į ten, kur skauda; Jis bendrauja su „nederamais“ žmonėmis (Mt 9, 9–13); Jo tvirtinimas, kad Jis gali atleisti nuodėmes, religinių vadovų akyse yra skandalingas (Mt 9, 1–8).

Iš tiesų, Jėzus ištarė kietus ir smerkiančius žodžius, netgi nepalankiai palygindamas žmones su Sodoma, kuri tada (kaip ir šiandien) buvo laikoma nenumaldomos nedorybės vieta. „Todėl sakau jums: Sodomos žemei bus lengviau teismo dieną negu tau“ (Mt 11, 24).

Įtampa auga ir, vis dėlto, viso to akivaizdoje Jėzus keičia mintį ir siūlo tikrą poilsį. Jis gali tai padaryti, nes „viskas Man yra Mano Tėvo atiduota; ir niekas nepažįsta Sūnaus, tik Tėvas“ (Mt 11, 27). Jėzui atgaivos suteikimas remiasi Jo dieviškumu ir vienybe su Tėvu.

Kad galėtume atiduoti savo naštą, turime suprasti, jog negalime jos nešti vieni. Tiesą sakant, daugumas iš mūsų jos neatiduos, nebent pripažinsime tikrąją savo būklę. Jėzaus kvietimas yra pagrįstas poreikiu.

Jo teiginys Mt 11, 28 prasideda liepiamąja nuosaka graikų kalboje. „Ateikite“ nėra pasirinkimas; „ateikite“ yra būtina sąlyga atgaivai. „Ateikite“ reiškia, kad turime pavesti save Jam. Laikmečiu, kai daugelį dalykų savo gyvenime galime patogiai valdyti išmaniaisiais telefonais, ateiti pas Jėzų nėra natūralu. Tiesą sakant, daugumai žmonių paklusti yra sunkiausia krikščioniško gyvenimo dalis.

Mums patinka kalbėti, ir tai derama, apie visa, ką Dievas daro dėl mūsų Kristuje ir kaip negalime išsigelbėti ir panašiai. Visa tai tiesa. Bet galų gale mes vis tiek turime sąmoningai apsispręsti „ateiti“ pas Jėzų, o tai reiškia savęs pavedimą Jam. Čia laisvos valios tikrovė tampa svarbiausia krikščionių gyvenime.

`Kokias naštas nešate jūs? Kaip galite išmokti jas atiduoti Jėzui ir patirti Jo pasiūlymą, kuris Jam daug kainavo?`