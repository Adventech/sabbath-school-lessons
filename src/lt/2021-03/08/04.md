---
title:  Pabėgimas
date:   17/08/2021
---

Remiantis Pasaulio sveikatos organizacijos (PSO) duomenimis, labiausiai visame pasaulyje paplitusi ir kasmet daugiau kaip trijų šimtų milijonų žmonių patiriama liga ne visada turi akivaizdžius simptomus. Depresija yra pagrindinė neįgalumo priežastis visame pasaulyje ir labiausiai prisideda prie pasaulinės ligų naštos.

Deja, dažnai apie depresiją krikščionys nekalba, nes ji gali būti laikoma tikėjimo trūkumo ženklu. Galų gale, argi krikščionys ne visada turėtų būti kupini džiaugsmo, laimės ir panašiai? Taigi, ar depresija nėra ženklas, kad kažkas negerai mūsų santykiams su Dievu?

Daugelis žmonių žino, kad tai netiesa. Net ištikimi krikščionys kartais gali susidurti su depresija, ypač po traumuojančio įvykio, ir tai nėra tikėjimo ar pasikliovimo Dievu stokos ženklas. Vėlgi, galima perskaityti Psalmes ir pamatyti skausmą, kančią ir sielvartą, kuriuos patyrė ištikimi Dievui žmonės.

Kartais depresija lėtai ir tyliai mus užvaldo, ir mes ją atpažįstame tik tada, kai ji kaip reikiant sugriebia. Kartais ji smogia greitai, po ypatingai alinančio emocinio ar fizinio įvykio. Pavyzdžiui, ištikimas Dievo pranašas Elijas buvo visiškai išsekęs emociškai ir fiziškai po įvykių ant Karmelio kalno.

`4. 1 Karalių 18 Elijas ką tik matė Dievo stebuklą – iš dangaus nužengusią ugnį. Kaip atsakymą į jo maldą, jis matė iškritusį lietų, pabaigusį trejų metų sausrą. Kodėl Elijas reagavo į Jezabelės grėsmę pabėgimu? Perskaitykite 1 Kar 19, 1–5.`
														
Elijas išgyveno labai varginančias dvidešimt keturias valandas. Šis patyrimas kartu su pažadinimu ir mirties grėsme sukėlė Elijui depresiją.

Be to, Elijas dalyvavo, kai maždaug 850 Baalo pranašų buvo nužudyti, kai kurie iš jų galimai net jo rankomis (1 Kar 18, 40). Toks įvykis, net jei jis nulemtas deramos priežasties, gali lengvai sukelti trauminį stresą tiems, kurie arba stebi, arba, blogiau, dalyvauja.

Taigi Elijas bėga, bandydamas išsisukti. Kartais bėgame prie šaldytuvo ir stengiamės patirti laimę valgydami. Kartais stengiamės miegu užslopinti emocinį išsekimą. Kartais ieškome naujų santykių, darbo ar vietos, kad pabėgtume. O kartais įninkame į daugiau darbo, daugiau nusistatome terminų ir susitikimų, nes labiau stengiamės pabėgti nuo bevardžio dalyko, kuris sunaikina mūsų džiaugsmą ir poilsį. Ir, žinoma, daug žmonių vartoja tam tikrus „vaistus“, bandydami numalšinti skausmą. Galų gale šie dalykai tik užmaskuoja simptomus; jie neišsprendžia problemos ir dažnai gali ją tik dar labiau pabloginti.