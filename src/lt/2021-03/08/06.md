---
title:  Atgaiva ir daugiau
date:   19/08/2021
---

Dievas žinojo, kad bėgimas Eliją nuvargino. Dievas žinojo, kad Elijas buvo labiau pavargęs emociškai ir dėl didžiulės kaltės naštos, nei dėl fizinio nuovargio. Kaip Jėzus padarė paralyžiuotajam po tiek metų, Dievas nuvalo praeitį ir suteikia Elijui atgaivą. Pagaliau jis tikrai gali miegoti ir atsigaivinti.

Tikėtina, kad tokia ir būtų pasakojimo pabaiga, bet taip nėra. Dievo atgaiva nėra vienkartinis įvykis. Dievo atgaiva susijusi su išgydymu – lėtai pamirštant neigiamas mintis ir žalingus įpročius. Dievas neskuba išgydyti.

`6. Perskaitykite 1 Kar 19, 5–8. Kur Elijas ėjo dabar ir kodėl?`
														
Pailsėjęs Elijas vėl bėga. Bet šį kartą Dievas perorientuoja jo bėgimą. Dievas supranta, kad gyvenimas šiame nuodėmingame pasaulyje gali sukelti ir sukels depresiją. Jis supranta mūsų impulsą bėgti, bet nori perorientuoti bėgimą. Vietoj visų žalingų prisitaikymo mechanizmų, kuriuos išbandome, Jis nori, kad bėgtume pas Jį. Kai tik mes pradėsime bėgti pas Jį, Jis nori mus išmokyti išgirsti švelnų tylų dvelksmą (1 Kar 19, 12), kuris suteiks mums atgaivą.

Elijas neturėjo jėgų atsikelti ir keliauti susitikti su Dievu. Dievas suteikia jėgų susitikimui, ir Dievas žada geresnį rytojų.

Kai Elijas gulėjo po kadagiu ir norėjo mirti, jis tikėjo, kad jo geriausios dienos jau praėjo.

`7. Perskaitykite 1 Kar 19, 15–16 ir 2 Kar 2, 11. Kas vis dar laukė Elijo?`

Dievas žinojo, kad Elijo laukė geresnės dienos. Pranašas išgis, išmokęs suderinti savo gyvenimą su Dievo ritmu ir priėmęs Jo atgaivą. Dar bus karalių, kuriuos reikės patepti, reikės pasirinkti tesėją. Dievas jau žinojo apie Eliziejų, kuris Elijui taps artimas kaip sūnus. Dievas žinojo, kad tikėdamas Elijas vėl prišauks ugnį iš dangaus (2 Kar 1, 10). Elijui nebus beviltiškos mirties po kadagiu, bet ugnies vežimas, gabenantis į dangų atgaivai.

`Ko pasakojimas apie Eliją gali išmokyti apie tai, kodėl, kad ir kaip blogai jaučiamės, Dievo stiprybe vis tiek turime stengtis nepasiduoti?`