---
title:  Išgydanti atgaiva
date:   15/08/2021
---

Jei mums kada ir reikia poilsio, tai tuomet, kai sergame. Mums reikia fizinio poilsio, kad mūsų kūnas galėtų stiprinti imuninę sistemą.

Mums taip pat dažnai reikia protinio poilsio. Kartais tiesiog reikia poilsio nuo kažko, kas nepavojinga gyvybei, pavyzdžiui, peršalimo ar migrenos. Mes gulime ir stengiamės negalvoti apie viską, ką turėtume daryti, bet negalime.

Kartais, kai ištinka kažkas pavojingo gyvybei, mes nemiegame ir nerimaujame dėl to, kokie bus medicininių tyrimų rezultatai. Ir tada dažnai pradedame galvoti – kodėl? Ar pagaliau ta nesveika gyvensena mus pasivijo? Gal viskas dėl vaistų, kuriuos vartojome prieš 20 metų? Gal papildomas svoris, kurį nešiojome pastaruosius kelerius metus? Gal Dievas baudžia už tą slaptą nuodėmę, apie kurią niekas nežino?

`1. Perskaitykite Mk 2, 1–4. Kas čia vyko?`
								
Paralyžiuotajam šiame pasakojime atvejis buvo akivaizdus. Knygoje „Su meile iš Dangaus“ (p. 241) pateikiamas kontekstas. Paralyžiuotasis darė tai, kuo jis nesididžiavo. Jo nuodėmingas gyvenimas lėmė šią ligą, o dvasiniai ekspertai brėžė tiesiąją nuo priežasties iki padarinių. Šią ligą jis užsikrovė sau savo nuodėmėmis, o išgydymo nebuvo.

Toks nusistatymas gali būti labai tipiškas. Dažnai atrodo, kad esame apsėsti to, kas tai padarė. Jei buvo padarytas koks nors nusikaltimas, kažkas turi už tai sumokėti. Jei kažkur įvyko avarija, reikėtų ką nors paduoti į teismą. Tačiau kaltės priskyrimas neatneša išgydymo sergančiajam.

Pirminiame Dievo sumanyme nebuvo skausmo, ligų ir kančių. Liga į šią planetą atėjo tik su nuodėme. Štai kodėl Dievas davė mums su sveikata susijusias gaires, kad dabar galėtume džiaugtis geresne gyvenimo kokybe. Bet kol būsime šiame nuodėme sergančiame pasaulyje, nebus jokių sveikatos garantijų, kad ir kaip kruopščiai laikytumės sveikatos principų.

Gera žinia yra ta, kad Dievas gali suteikti mums atgaivą, nesvarbu, ar sergame, ar esame sveiki; nesvarbu, ar mūsų ligą lėmė mūsų pačių elgesys, kažkieno aplaidumas, ar mūsų genai, ar tai tiesiog šalutinis gyvenimo šiame nuodėmingame pasaulyje poveikis. Dievas žino, kaip suteikti mums atgaivą.

`Kai kas nors suserga, nenaudinga priskirti kaltę. Tuo pačiu, kodėl, tam tikrais atvejais, ligos priežasties supratimas gali būti esminis žingsnis link išgijimo ir pasveikimo?`