---
title:  Įžanga poilsiui
date:   22/08/2021
---

Dievas buvo pradžioje. Viešpats Dievas tarė ir taip įvyko. Šviesa atskyrė dieną nuo nakties; skliautas, dangus ir vandenys buvo sukurti žodžiu antrą dieną; trečią dieną atsirado sausuma ir augmenija. Dievas suformavo pagrindinę laiko ir geografijos struktūrą, tada per kitas tris dienas Jis ją pripildė. Šviesuliai valdo dangų dieną ir naktį. Skirtingai nuo daugumos senovės kultūrų pasakojimų, biblinis pasakojimas apie pasaulio sukūrimą aiškiai parodo, kad saulė, mėnulis ar žvaigždės nėra dievybės. Jie pasirodo tik ketvirtą dieną ir yra pavaldūs Kūrėjo žodžiui.

Pasak Mozės, 5 ir 6 dienos (Pr 1, 20–31) yra kupinos gyvybės ir grožio. Paukščiai, žuvys, sausumos gyvūnai – jie visi pripildo Dievo paruoštą aplinką.

`1. Ką Dievo įvertinimas sako apie kūriniją? Perskaitykite Pr 1, 1–31.`

Tai nėra šiaip Dievo sukurta aplinka; tai puiki vieta. Knibždantys padarai pripildo žemę. Kaip ir pasikartojanti graži melodija, po kiekvienos dienos Dievas vis sako, kad tai „gera“.

`2. Kuo skiriasi žmonijos sukūrimas nuo likusio sukurto pasaulio? Perskaitykite Pr 1, 26–27 ir Pr 2, 7. 21–24.`
														
Dievas pasilenkia ir ima formuoti molį. Žmonijos sukūrimas pagal Dievo paveikslą yra intymumo ir artumo pamoka. Dievas pasilenkia ir įkvepia Adomui į šnerves gyvybę, ir štai gyva būtybė. Ypatingas Ievos sukūrimas iš Adomo šonkaulio prideda dar vieną svarbų pasaulio sukūrimo savaitės elementą. Santuoka yra dalis Dievo plano žmonijai – šventas pasitikėjimas partneryste tarp ‘iš ir ‘išach, „vyro“ ir „moters“.

Šį kartą, Dievui apžvelgiant viską, ką Jis sukūrė šeštąją dieną, pasikartojantis posakis yra kitoks: „Ir iš tikrųjų matė, kad buvo labai gera“ (Pr 1, 31).

`Pagalvokite, kaip radikaliai skiriasi biblinis pasakojimas apie pasaulio sukūrimą nuo to, ko žmonija moko be Dievo Žodžio. Ką tai turėtų mums pasakyti apie priklausymą nuo Dievo Žodžio, kad suprastume tiesą?`