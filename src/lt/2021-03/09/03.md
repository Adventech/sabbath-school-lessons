---
title:  Įsakymas ilsėtis
date:   23/08/2021
---

Kūrinija buvo „labai gera“, bet ji dar nebaigta. Kūrimas baigėsi Dievo poilsiu ir ypatingu septintosios dienos, sabatos, palaiminimu. „Dievas palaimino septintąją dieną ir padarė ją šventą, nes tą dieną Jis ilsėjosi po visų kūrimo darbų“ (Pr 2, 3).

Sabata yra neatsiejama pasaulio sukūrimo dalis. Tiesą sakant, sabata yra kūrinijos kulminacija. Dievas padaro poilsį ir erdvę bendruomenei, kur žmonija (anuomet Adomo ir Ievos šeima) gali sustabdyti kasdienę veiklą ir ilsėtis kartu su savo Kūrėju.

Deja, į šį pasaulį atėjusi nuodėmė viską pakeitė. Nebėra tiesioginės bendrystės su Dievu. Vietoj to, skausmingas gimdymas, triūsas, trapūs, sutrikę santykiai ir taip toliau – mums visiems puikiai žinoma vargų šiame puolusiame pasaulyje litanija. Ir vis tiek, net ir tokiomis aplinkybėmis išlieka Dievo sabata, nenykstantis mūsų sukūrimo simbolis, taip pat mūsų atkūrimo viltis ir pažadas. Jei prieš nuodėmę reikėjo sabatos poilsio, juolab po jos.

Po daugelio metų, kai Dievas išlaisvino savo vaikus iš vergovės Egipte, Jis vėl jiems priminė šią ypatingą dieną.

`3. Perskaitykite Iš 20, 8–11. Ko tai mus moko apie sabatos, pastarąją siejant su kūrimu, svarbą?`
														
Šiuo įsakymu Dievas kviečia prisiminti mūsų kilmę. Priešingai nei daugelis mano, mes nesame atsitiktiniai šaltų, nerūpestingų ir aklų jėgų produktai. Priešingai, mes esame kūriniai, padaryti pagal Dievo paveikslą. Mes buvome sutverti bendrystei su Dievu. Nesvarbu, kad su izraelitais buvo elgiamasi kaip su vergais, kurių vertė menka. Kiekvieną sabatą ypatingu būdu jie buvo kviečiami prisiminti, kad jie iš tikrųjų yra kūriniai, sukurti pagal paties Dievo paveikslą.

> <p></p>
> „O kadangi sabata skirta pasaulio sukūrimui atminti, ji yra Kristaus meilės bei galios ženklas.“ (E. Vait, Su meile iš Dangaus, 2011, p. 251)

`Pagalvokite, kokia svarbi yra pasaulio sukūrimo per šešias dienas doktrina. Galų gale, koks kitas mokymas yra toks svarbus, kad Dievas įsakė, jog kiekvieną savaitę be išimties skirtume septintąją savo gyvenimo dalį tam, kad Jį atmintume? Ką vien tai turėtų pasakyti apie tikrosios savo kilmės, kaip parašyta Pradžios knygoje, atminimo svarbą?`