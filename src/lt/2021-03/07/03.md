---
title:  Sumanymas
date:   09/08/2021
---

Juozapas atleido savo broliams. Mes tiksliai nežinome, kada jis tai padarė, bet akivaizdu, kad ilgai prieš jiems pasirodant. Juozapui tikriausiai niekada nebūtų sekęsi Egipte, jei jis nebūtų atleidęs, nes greičiausiai pyktis ir kartėlis būtų sugraužę jo sielą ir pakenkę jo santykiams su Viešpačiu.

Keletas tyrimų, susijusių su išgyvenusiais tragediją, pabrėžė tai, kad baisiausių kančių aukoms atleidimas yra esminis veiksnys norint rasti išgydymą ir susitvarkyti savo gyvenimą. Be atleidimo mes liekame aukomis. Atleidimas labiau susijęs su mumis pačiais, o ne su žmogumi ar asmenimis, kurie mums pakenkė.

Nors Juozapas atleido savo broliams, jis nenorėjo, kad šeimos santykiai tęstųsi ta akimirka, kur jie nutrūko; tai yra prie duobės Dotane. Jis turėjo sužinoti, ar kas nors pasikeitė.

`3. Ką Juozapas nugirdo? Perskaitykite Pr 42, 21–24. Ką jis sužinojo apie savo brolius?`

Visas bendravimas vyko per vertėją, todėl Juozapo broliai nežinojo, kad jis gali juos suprasti. Juozapas išgirdo savo brolių išpažintį. Broliai manė, kad atsikračius Juozapo jis nebepranešinės apie juos tėvui. Jie manė, kad jiems nereikės taikstytis su jo sapnais ar tuo, kaip jis mėgavosi tėvo numylėtinio vaidmeniu. Tačiau, užuot radę atgaivą, visus šiuos metus juos kankino sąžinė. Jų poelgis sukėlė nerimą ir paralyžiuojančią baimę dėl Dievo atpildo. Juozapas iš tikrųjų gailėjo brolių dėl jų kančių. Jis dėl jų verkė.

Juozapas žinojo, kad badas tęsis dar kelerius metus, todėl jis reikalavo, kad kitą kartą atėję pirkti grūdų jie atvestų Benjaminą (Pr 42, 20). Jis taip pat pasiliko Simeoną įkaitu (Pr 42, 24).

Pamatęs, kad Benjaminas vis dar gyvas, jis surengė puotą, kurioje akivaizdžiai parodė palankumą Benjaminui (Pr 43, 34), norėdamas įsitikinti, ar tebėra seno pavydo. Broliai nerodo jokių pavydo ženklų, tačiau Juozapas žino, kokie gudrūs jie gali būti. Juk jie apgavo visą miestą (Pr 34, 13), ir jis tikrai suprato, kad jie melavo savo tėvui apie jo likimą (Pr 37, 31–34). Taigi, jis sugalvojo dar vieną svarbų išmėginimą (žr. Pr 44.).

`Perskaitykite Pr 45, 1–15. Ko šios eilutės mus moko apie Juozapo jausmus savo broliams ir apie jiems parodytą atleidimą? Kokias pamokas turėtume įžvelgti šiame pasakojime?`