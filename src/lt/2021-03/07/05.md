---
title:  Praktiškai
date:   11/08/2021
---

Norint atleisti, būtina pripažinti, kad mane įskaudino. Tai gali būti sunku, nes mes kartais labiau linkę bandyti palaidoti savo jausmus, o ne juos suprasti. Dievo akivaizdoje pripažinti nekrikščionišką apmaudo ir net pykčio jausmą yra deramas dalykas. Matome, kad jis dažnai išreiškiamas Psalmėse. Galima drąsiai sakyti Dievui, kad man nepatiko tai, kas nutiko ar kaip su manimi elgėsi, ir kad tai mane liūdina, pykdo arba ir liūdina, ir pykdo.

Pasakojime apie Juozapą matome jį verkiantį, kai jis vėl pamato savo brolius ir patiria kai kuriuos jausmus iš savo praeities.

`5. Ką Jėzaus žodžiai ant kryžiaus mums sako apie atleidimo laiką? Perskaitykite Lk 23, 34.`
														
Jėzus nelaukė, kol mes pirmi paprašysime atleidimo. Ir mums nedera laukti, kol nusižengęs mums asmuo paprašys atleidimo. Mes galime atleisti kitiems, neversdami jų priimti mūsų atleidimo.

`6. Ko Lk 6, 28 ir Mt 5, 44 moko apie mūsų santykius su tais, kurie mums pakenkė?`

Atleidimas, kaip ir meilė, prasideda nuo apsisprendimo, o ne nuo jausmo. Mes galime nuspręsti atleisti, net jei mūsų jausmai gali nesutikti su šiuo sprendimu. Dievas žino, kad mūsų pačių jėgomis šis sprendimas yra neįmanomas, tačiau „Dievui viskas įmanoma“ (Mk 10, 27). Štai kodėl mums liepta melstis už tuos, kurie mums pakenkė. Kai kuriais atvejais toks asmuo jau gali būti miręs, tačiau mes vis tiek galime melsti sugebėjimo jam atleisti.

Be abejo, atleisti ne visada lengva. Skausmas ir mums padaryta žala gali būti žlugdantys, mus sužeidžiantys, suluošinantys, palaužiantys. Išgydymas ateis, jei leisime jam ateiti, bet laikydamiesi kartėlio, pykčio ir apmaudo išgysime sunkiau, jei apskritai išgysime.

Kryžius yra geriausias pavyzdys to, kiek Dievui kainavo atleidimas. Jei Viešpats gali tai patirti dėl mūsų, nors Jis žinojo, kad vis dėlto daug žmonių Jį atstums, tada ir mes galime išmokti atleisti.

`Kodėl reikia atleisti – jei ne dėl kito žmogaus, tai dėl savęs?`