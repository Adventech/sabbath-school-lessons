---
title:  Pažadinimas
date:   19/07/2021
---

Vienu tamsiausių Dovydo gyvenimo laikotarpiu yra gera žinia – Dievas siunčia savo pranašą. Natanas ir Dovydas gerai pažinojo vienas kitą. Anksčiau Natanas patarė Dovydui planuojant šventyklos statymo darbus (2 Samuelio 7). Vis dėlto dabar pranašas turi kitą užduotį savo karaliui.

`3. Jūsų nuomone, kodėl Natanas nusprendė papasakoti Dovydui nutikimą, užuot iškart sugėdinęs Dovydą? Perskaitykite 2 Sam 12, 1–14.`														

Natanas žinojo ką pasakyti, ir pasakė tai taip, kad Dovydas galėtų suprasti. Jis papasakojo nutikimą, kurį buvęs piemuo galėjo suprasti. Jis žinojo, kad Dovydo teisingumo ir sąžiningumo samprata labai aukšto mato. Taigi tam tikra prasme galima sakyti, kad Natanas paspendė spąstus, o Dovydas įžengė tiesiai į juos.

Kai Dovydas nesąmoningai paskelbė sau mirties nuosprendį, Natanas jam atsakė: „Tu esi tas žmogus!“ (2 Sam 12, 7) Galima įvairiai pasakyti – „Tu esi tas žmogus“. Šiuos žodžius galima sušukti, galima jais apkaltinti ir rodyti pirštu tiesiai į kitą žmogų arba išreikšti susirūpinimą. Natano žodžiai turėjo būti kupini malonės. Tuo metu Dovydas turėjo pajusti skausmą, kurį turi jausti Dievas, kai vienas iš Jo sūnų ar dukterų sąmoningai žengia už Jo valios ribų. Kažkas spragtelėjo Dovydo mintyse. Kažkas draskė jam širdį.

`4. Kodėl Dovydas atsakė: „Nusidėjau Viešpačiui!“, užuot sakęs: Nusidėjau Batšebai arba „Aš esu žudikas“ (2 Sam 12, 13; taip pat žr. Ps 51, 6)?`
														
Dovydas pripažino, kad nuodėmė, dėl kurios mūsų širdis nerimsta, pirmiausia yra nusižengimai Dievui, Kūrėjui ir Atpirkėjui. Nuskriaudžiame save; paveikiame aplinkinius. Užtraukiame gėdą savo šeimai ar bažnyčiai. Tačiau galiausiai įskaudiname Dievą ir įkalame dar vieną vinį į dangun nukreiptą šiurkštų stulpą Golgotoje.

> <p></p>
> „Pranašo priekaištas giliai sujaudino Dovydą. Pabudus sąžinei jis suvokė visą savo kaltės didumą. Jo siela atgailaudama nusižemino prieš Dievą. Drebančiomis lūpomis jis ištarė: ‘Nusidėjau Viešpačiui!’ Visos kitiems padarytos skriaudos nuo nuskriaustųjų ateina iki Dievo. Dovydas sunkiai nusidėjo Urijai ir Batšebai, ir jis tai giliai išgyveno. Tačiau neapsakomai daugiau jis nusikalto Dievui.“ (E. Vait, Patriarchai ir pranašai, p. 590)