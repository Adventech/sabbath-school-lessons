---
title:  Atleista ir užmiršta?
date:   20/07/2021
---

Po to, kai Dovydas nesąmoningai paskelbė sau nuosprendį (2 Sam 12, 5–6), Natanas išdėstė jam, kokia didelė tai nuodėmė. Dovydo širdis palaužta ir jis išpažįsta savo nuodėmę. Natanas iš karto patikina: „Viešpats atleidžia tavo nuodėmę“ (2 Sam 12, 13). Atleidimui iš Dievo nėra laukimo laikotarpio. Prieš suteikiant atleidimą, Dovydui nereikėjo įrodyti, kad jis tikrai nuoširdžiai gailisi.

Tačiau Natanas, kuris jau numatė Dovydo nuodėmės padarinius 2 Sam 12, 10–12, teigia, kad gimsiantis vaikas mirs.

`5. Ką reiškia, kad Dievas atleido Dovydo nuodėmę? Ar Jis tiesiog viską nuvalė? Ar visi tiesiog apie tai pamiršo? Svarstydami šiuos klausimus, perskaitykite 2 Sam 12, 10–23.`
														
Dovydas taip pat turėjo apmąstyti šiuos klausimus, matydamas, kaip griūva jo pasaulis – miręs kūdikis, sumišimas jo šeimoje (pasakojimas apie Amnoną ir Abšalomą yra du geri realių šeimos bėdų pavyzdžiai), neaiški jo ateitis. Nepaisant jo nuodėmės padarinių, paveikusių nekaltus žmones, pavyzdžiui, Uriją ir ką tik gimusį kūdikį, Dovydas taip pat pradeda suprasti, jog Dievo malonė tuo pasirūpins ir kad kada nors bus panaikinti visi nuodėmės padariniai. Tuo tarpu jis gali rasti atgaivą savo neramiai sąžinei Dievo malonėje.

`6. Ką Dovydas jautė, ko jam iš tikrųjų reikia? Ko jis ilgėjosi? Perskaitykite Ps 51, 2–7.`
														
Su 51 psalme Dovydas eina į viešumą, atverdamas širdį ir išpažindamas savo nuodėmes. Dovydo šauksmas nukreiptas į begalinę Dievo meilę ir didžiulę Jo atjautą. Jis trokšta atnaujinimo.

Įvertinę atgaivos Jėzuje kainą, pirmiausia turime pripažinti, kad mums reikalinga pagalba iš išorės; mes esame nusidėjėliai ir mums reikia Išganytojo; mes pripažįstame savo nuodėmes ir šaukiamės vienintelio, kuris mus gali nuplauti, apvalyti ir atnaujinti. Tai darydami galime būti drąsūs – štai svetimautojas, manipuliatorius, žudikas ir tas, kuris pažeidė bent penkis iš dešimties įsakymų, meldžia pagalbos ir laikosi Dievo pažado atleisti.

`Jei Dievas atleido Dovydui už tai, ką jis padarė, kokią viltį tuomet turite jūs?`