---
title:  Pašaukti vykdyti teisingumą
date:   19/03/2025
---

Šventojo Rašto pranašai nuolat pabrėžė Dievo raginimą siekti teisingumo
visuomenėje. Šventasis Raštas pakartotinai išryškina neteisybės
ir engimo klausimus. Iš tiesų, kvietimas Dievui teisti buvo kvietimas
Dievui įtvirtinti teisingumą.

Pavyzdžiui, pranašas Izaijas nešvelnino žodžių apie tuometinę neteisybę
Izraelyje. Jo žodžiai ir raginimas teisingumui šiandien turėtų
būti aiškiai girdimi. „Mokykitės daryti gera. Atsidėkite teisingumui,
padėkite engiamajam, užstokite našlaitį, ginkite našlės bylą“ (Iz 1, 17).
Be to, pranašas įspėjo: „Vargas neteisingų įstatų leidėjams, kurie rašo
neteisėtus potvarkius, užkirsdami skurdžiams kelią į teismą“ (Iz 10,
1–2). „Ką darysite bausmės dieną, kai pražūtis ateis iš toli? Pas ką bėgsite
ieškoti pagalbos ir kur paliksite savo turtus?“ (Iz 10, 3)
Pranašas Jeremijas taip pat skelbė Dievo žinią: „Vargas tam, kuris
statosi namus neteisumu, menes – neteisingumu, kuris verčia savo
bičiulį jam dirbti be atlygio ir neatiduoda jam jo algos. [...] O tavo tėvas
argi nevalgė ir negėrė? Tačiau jis vykdė ir tai, kas teisu ir teisinga,
todėl ir lydėjo jį sėkmė. Jis gynė vargšų ir skurdžių teises, todėl jam ir
sekėsi. Ar tai nebuvo tikras Manęs pažinimas?“ (Jer 22, 13. 15–16)

`6. Perskaitykite Mt 23, 23–30. Ko Jėzus čia mokė, kas svarbiausia?
   Jūsų manymu, ką Jis turėjo omenyje, kalbėdamas apie tai, kas
   „svarbiausia“?`

Kad negalvotume, jog neteisybė rūpėjo tik Senojo Testamento
pranašams, čia ir kitur Jėzaus tarnystėje aiškiai matome, kad tai buvo
didžiausias rūpestis pačiam Kristui. Kaip Jis sakė: „Vargas jums, veidmainiai
Rašto aiškintojai ir fariziejai! Jūs duodate dešimtinę nuo mėtų,
krapų ir kmynų, o pamirštate, kas svarbiausia Įstatyme: teisingumą,
gailestingumą ir ištikimybę. Reikia tai daryti ir ano neapleisti!“ (Mt 23,23) Evangelijoje pagal Luką Jėzus apgailestauja, kad jie nepaiso „teisingumo
ir Dievo meilės“ (Lk 11, 42).

`Jei šiandien sutelktumėte dėmesį į tai, kas „svarbiausia“, kas pasikeistų,
    užuot pabrėžus „dešimtinę nuo mėtų, krapų ir kmynų“, į kurią
    galime būti sutelkę dėmesį?`