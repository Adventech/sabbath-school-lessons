---
title:  "Kas gi mano artimas?"
date:   20/03/2025
---

Evangelijoje pagal Luką, Jėzui paskelbus du didžiausius meilės
Dievui ir meilės artimui įsakymus, Įstatymo mokytojas, norėdamas
pasiteisinti, klausė Jėzaus: „O kas gi mano artimas?“ (Lk 10, 29) Atsakydamas
į šį klausimą, Jėzus pasakė dabar jau žinomą, bet tuomet
sukrečiantį palyginimą apie gailestingąjį samarietį.

`7. Perskaitykite palyginimą apie gailestingąjį samarietį Lk 10, 25–37.
   Ką sako šios eilutės, atsižvelgiant į pranašų raginimus, susijusius
   su gailestingumu, teisingumu ir neteisybe, kuria įvairios žmonių
   grupės engė kitus visą žmonijos istoriją?`

Jėzus ne tik kalbėjo apie teisingumą; Jis atnešė jį. Jis buvo ir bus
pranašiško raginimo išpildymas ir teisingumo ilgesys (žr. Lk 4, 16–21;
Iz 61, 1–2 šviesoje). Jo ilgisi visos tautos, ypač tos, kurios pripažįsta
išgelbėjimo poreikį.
Priešingai priešui, kuris griebėsi valdžios ir siekė užgrobti Dievo
sostą, Jėzus nusižemino ir susitapatino su nuodėmės, neteisybės ir
priespaudos ištiktais žmonėmis (neužsikrėtęs nuodėme), bet nugalėjo
priešą pasišvęsdamas meilei, kad įtvirtintų teisingumą kaip Teisusis
ir visų tikinčiųjų Nuteisintojas.

Kaip galime teigti, kad esame susirūpinę Įstatymo, kurio laikydamasis
Kristus mirė, vykdymu, jei nesirūpiname tuo, ką Kristus vadino
svarbiausia Įstatyme?

Ps 9, 8–9 skelbia: „Jis teisia pasaulį teisumu; tautas Jis teisia bešališkai.
VIEŠPATS – nuengtųjų tvirtovė, tvirtovė nelaimės metu!“ Taip
pat Ps 146, 7–9 priduriama, kad Dievas „gina nuskriaustųjų teises ir
alkaniems parūpina duonos. VIEŠPATS išlaisvina kalinius, VIEŠPATS
atveria akis akliesiems, VIEŠPATS pakelia gyvenimo palaužtuosius,
VIEŠPATS myli teisiuosius, VIEŠPATS saugo ateivius, padeda našlaičiui
ir našlei, bet painioja nedorėlių kelius“.

Ar Dievo Žodis gali būti aiškesnis, kaip turėtume stengtis tarnauti
aplinkiniams, kuriems reikia pagalbos, ir kenčiantiems?

Ko galime pasimokyti iš Jėzaus gyvenimo ir tarnystės, kaip padėti
tiems, kuriems reikia pagalbos? Net jei mes negalime daryti stebuklų
kaip Jis, kaip mūsų pagalba daugeliui nuskriaustųjų gali būti palaikyta
„stebuklu“?