---
title:  "Meilė ir blogis?"
date:   13/02/2025
---

Dievas suteikė kūriniams laisvą valią, nes ji būtina meilei; piktnaudžiavimas
šia laisva valia yra blogio priežastis. Tačiau išlieka daug
klausimų. Dievas leidžia blogiui tarpti (tam tikrą laiką), nors blogis Jį
itin rūstina, bet panaikinus blogio galimybę, būtų atmesta ir meilė,
pernelyg ankstyvas blogio sunaikinimas pakenktų pasitikėjimui, kuris
būtinas meilei.

„Per neteisingą Dievo supratimą žemė paskendo tamsoje. Kad
šviesa išsklaidytų gūdžius šešėlius ir pasaulis sugrįžtų prie Dievo, reikėjo
pralaužti šėtono apgaulės galią. Jėga to padaryti buvo neįmanoma.
Jėgos panaudojimas prieštarauja Dievo valdžios principams;
Jis trokšta tik meilės tarnystės, o meilei negalima įsakinėti, jos neįmanoma
laimėti jėga arba valdžia. Meilė pažadinama tik meile. Pažinti
Dievą – tai mylėti Jį; Jo charakteris turi pasireikšti kaip priešingybė
šėtono charakteriui“ (E. Vait, Su meile iš Dangaus, 2011, p. 16).

Be laisvos valios negali būti meilės, o jei Dievas yra meilė, tada atrodo
aišku, jog Dievas negali neigti meilės ar laisvės, būtinos meilei.
Taip pat galima daryti prielaidą, kad jei žinotume pabaigą nuo pat
pradžių, kaip ją žino Dievas, nenorėtume, jog Jis panaikintų mūsų
laisvę. Galų gale, kas norėtų gyventi visatoje be meilės?

`7. Perskaitykite Rom 8, 18 ir Apr 21, 3–4. Kaip šios eilutės gali suteikti
   mums pasitikėjimo Dievo gerumu, nepaisant viso blogio mūsų pasaulyje?`

Net kai mes nematome per tamsą, Dievas mato pabaigą nuo pat
pradžių. Jis taip pat gali matyti amžiną džiaugsmą, pažadėtą visiems,
kurie tiki Jėzumi. Remiantis Rom 8, 18, „šio laiko kentėjimai negali lygintis
su būsimąja garbe, kuri mumyse bus apreikšta“. Ar mums pakanka
tikėjimo ir pasikliovimo, kad patikėtume šiuo nuostabiu pažadu?
Be to, meilė buvo tokia šventa, tokia pamatinė su jai būdinga laisve,
kad Jėzus žinojo, jog, užuot atėmus ją iš mūsų, ji privers Jį žengti
ant kryžiaus ir labai kentėti. Vis dėlto Jis suteikė mums šią laisvę, žinodamas,
ką tai Jam kainuos. Kodėl būtina visada prisiminti šią svarbią
mintį?

`Kaip tai, jog Dievas suteikia mums laisvą valią, gali apsaugoti mus
nuo galvojimo, kad viskas, kas vyksta, yra Dievo valia?`