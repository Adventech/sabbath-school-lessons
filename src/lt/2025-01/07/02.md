---
title:  "„Kiek ilgai, VIEŠPATIE?“"
date:   09/02/2025
---

Blogio problema išsakoma ne tik šiuolaikiniame kontekste, bet visame
Šventajame Rašte.

`1. Perskaitykite Job 30, 26; Jer 12, 1; Jer 13, 22; Mal 2, 17 ir Ps 10, 1.
   Kaip šios eilutės iškelia blogio klausimą žmogaus patyrimo priešakyje?`

Šios eilutės kelia daug klausimų, kurie mums aktualūs ir šiandien.
Kodėl atrodo, kad nedorėliai klesti, o tie, kurie elgiasi blogai, iš blogio
gauna naudos, jei ne visada, tai pakankamai dažnai? Kodėl teisieji
taip kenčia? Kur yra Dievas, kai tarpsta blogis? Kodėl Dievas kartais
atrodo toli nuo mūsų, netgi pasislėpęs?

Kad ir ką teigtume šiais klausimais ir apskritai apie blogį, turėtume
užtikrinti, kad blogio nesureikšminsime. Neturėtume bandyti išspręsti
problemos sumenkindami, koks tas blogis ar kiek jo pasaulyje. Blogis
yra pikta, ir Dievas jo nekenčia labiau nei mes. Taigi mes galime
prisijungti prie raudos, kuri aidi visame Šventajame Rašte, reaguodami
į daugybę blogybių ir neteisybių pasaulyje: „Kiek ilgai, Viešpatie?“

`2. Perskaitykite Mt 27, 46. Kaip jūs suprantate šiuos Jėzaus žodžius?
   Ką jie perteikia apie tai, kaip blogis pačiais baisiausiais būdais palietė
   Dievą?`

Pats Jėzus ant kryžiaus klausė: „Mano Dieve, Mano Dieve, kodėl
Mane apleidai?!“ (Mt 27, 46) Čia ypač akivaizdu, kad blogis paliečia
patį Dievą, nuostabi tiesa, stipriai išryškinta Kristaus kančios ir mirties
ant kryžiaus, kur Jį užgriuvo visas pasaulio blogis.
Tačiau net ir čia yra vilties. Tai, ką Kristus padarė ant kryžiaus, nugalėjo
blogio šaltinį – šėtoną ir galiausiai Jis visiškai sunaikins blogį.
Jėzus čia citavo Ps 22, 2, tačiau likusi psalmės dalis baigiasi triumfu.

`Ant kryžiaus Jėzus laukė vilties, kurios Jis tuo metu nematė. Kaip galime
pasisemti paguodos iš Jo patyrimo, kai ir mes nematome sau
vilties?`