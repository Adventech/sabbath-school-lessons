---
title:  Turėkite apsčiai meilės vieni kitiems
date:   27/03/2025
---

Jei meilė – Įstatymo įvykdymas, tada negalima laikytis Dievo Įstatymo
visiškai tiesiog susilaikant nuo nederamo elgesio. Pats meilės
Įstatymas (išreikštas Šventojo Rašto pilnatve) ne tik įsako nedaryti
pikto, bet skatina daryti darbus, kurie atskleidžia Dievo meilę kitiems
– ne tik kitiems bažnyčios nariams, bet ir visam pasauliui, kuriam
itin reikia tikro krikščioniško liudijimo.

`5. Perskaitykite Jok 2, 1–9. Kokia mums čia duota svarbi žinia?`

Čia Jokūbas griežtai smerkė neteisybę visuomenėje, konkrečiai
įvardydamas nepagarbą vargšams ir kai kurių turtingųjų vykdomą
priespaudą. Tada jis atkreipė dėmesį į meilės artimui Įstatymą, sakydamas,
kad, jei vykdote šį Įstatymą, „gerai darote“ (Jok 2, 8).
Kaip yra išsakiusi E. Vait: „Meilė žmogui – tai žemiška meilės Dievui
apraiška. Būtent, kad įdiegtų šią meilę, kad padarytų mus vienos šeimos vaikais, Šlovės Karalius tapo viena su mumis. Ir kai išsipildo Jo atsisveikinimo
žodžiai: ‘Tai Mano įsakymas, kad vienas kitą mylėtumėte,
kaip Aš jus mylėjau’ (Jn 15, 12); kai pamilstame pasaulį taip, kaip
Jis mylėjo, tuomet Jo misija mūsų atžvilgiu tampa įgyvendinta. Mes
tampame tinkami dangui, nes turime dangų mūsų širdyje“ (E. Vait, Su
meile iš Dangaus, 2011, p. 596).

Kai mylime pasaulį, kaip Kristus mylėjo pasaulį, tada esame tinkami
dangui. Kokia galinga išraiška, ką reiškia būti Jėzaus sekėju!
Jėzus savo sekėjams įsakė mylėti vieniems kitus; „kaip Aš jus mylėjau“
(Jn 13, 34). Jėzus taip pat skelbė: „Iš to visi pažins, kad esate Mano
mokiniai, jei mylėsite vieni kitus“ (Jn 13, 35). Meilė yra labai svarbi
krikščionių tikėjimui, nes Dievas yra meilė (1 Jn 4, 8. 16). O tie, kurie
teigia mylintys Dievą, turi mylėti vieni kitus (plg. 1 Jn 3, 11; 4, 20–21).
Atitinkamai 1 Pt 4, 8 ragina krikščionis: „Visų pirma turėkite apsčiai
meilės vieni kitiems, nes meilė uždengia nuodėmių gausybę“
(Hbr 10, 24 ir 1 Tes 3, 12).

`Apmąstykite mintį mylėti pasaulį taip, kaip Kristus mylėjo pasaulį.
Kaip tai gali padėti mums geriau suvokti krikščioniškojo tobulumo
sampratą ir tai, kaip mes esame tinkami amžinajam gyvenimui? Paruoškite
savo atsakymą pristatyti Sabatos mokyklos klasėje.`