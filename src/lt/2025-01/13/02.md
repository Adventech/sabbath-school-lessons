---
title:  Meilės įstatymas
date:   23/03/2025
---

Dievo Įstatymas nesudarytas iš abstrakčių principų; vietoj to Dievo
Įstatymas yra santykių išraiška. Tai aiškiai matyti Dešimtyje įsakymų.
Pagrindiniai Dešimties įsakymų principai jau galiojo Edeno sode –
meilės principai, turėję valdyti Dievo ir žmonių santykius bei santykius
tarp pačių žmonių.

Kai Dešimt įsakymų buvo įrašyti akmenyje Išėjimo 20, jie buvo
duoti Izraeliui Sandoros santykių kontekste. Šie įsakymai buvo užrašyti
Viešpačiui išlaisvinus tautą iš Egipto, o įsakymai buvo pagrįsti
Dievo meile ir Jo pažadais tautai (žr. Iš 6, 7–8 ir Kun 26, 12). Dešimties
įsakymų dviejose dalyse galima pastebėti, kad jais siekiama užtikrinti
gerus žmogaus santykius su Dievu ir žmonių tarpusavio santykius.

`1. Perskaitykite Iš 20, 1–17. Kaip šios eilutės atskleidžia du principus
   – meilės Dievui ir meilės kitiems?`

Pirmieji keturi įsakymai kalba apie žmonių santykius su Dievu, o
paskutiniai šeši – apie žmonių tarpusavio santykius. Mūsų santykiai
tiek su Dievu, tiek su kitais žmonėmis turi būti reguliuojami laikantis
Dievo Įstatymo principų.

Šios dvi Įstatymo dalys tiesiogiai atitinka tai, ką Jėzus įvardijo kaip
du didžiausius įsakymus – „Mylėk Viešpatį, savo Dievą, visa širdimi“
(Mt 22, 37; plg. Įst 6, 5) ir „mylėk savo artimą kaip save patį“ (Mt 22, 39;
plg. Kun 19, 18).

Pirmieji keturi įsakymai atspindi, kaip turime mylėti Dievą visa
savo esybe, o paskutiniai šeši – kaip turime mylėti vienas kitą kaip
save patį. Jėzus aiškiai nurodė, kad šie du didieji meilės įsakymai yra
neatsiejami nuo Įstatymo. „Šitais dviem įsakymais remiasi visas Įstatymas
ir Pranašai“ (Mt 22, 40).

Taigi visas Dievo Įstatymas yra pagrįstas Dievo meile. Dievo meilė
ir Įstatymas yra neatsiejami. Dažnai girdime žmones sakant: mums
nereikia laikytis Įstatymo, tiesiog reikia mylėti Dievą ir mylėti kitus.
Kodėl ši mintis neturi jokios prasmės?

`Kaip galėtume išreikšti meilę Dievui arba meilę kitiems, jei sulaužytume
kurį nors iš Dešimties įsakymų?`