---
title:  Visagalis
date:   17/02/2025
---

Visame Šventajame Rašte išreiškiama nuostabi Dievo galia. Biblijoje
yra daugybė pasakojimų apie tai, kaip Jis panaudojo savo galią
ir darė stebuklus. Nepaisant to, visgi nutinka daug to, ko Dievas nenori.

`2. Perskaitykite Apr 11, 17; Jer 32, 17–20; Lk 1, 37 ir Mt 19, 26. Taip
   pat apsvarstykite Hbr 1, 3. Ko šios eilutės moko apie Dievo galią?`

Šios ir kitos eilutės moko, kad Dievas yra visagalis ir kad Jis palaiko
pasaulį savo galia. Iš tiesų, Apreiškimo knygoje Dievas ne kartą minimas
kaip Viešpats, Visagalis Dievas (pvz., Apr 11, 17; plg. su 2 Kor 6,
18; Apr 1, 8; Apr 16, 14; Apr 19, 15; Apr 21, 22), žodis „visagalis“ išverstas
iš graikų kalbos žodžio – pantokrator. Tai, kad Dievas yra visagalis,
patvirtinama ne tik žodžiais, bet daugybe nuostabių atvejų, kai Dievas
pasinaudojo galia išvaduodamas savo tautą ar kitaip stebuklingai
įsikišdamas į pasaulį.

Tačiau sakyti, jog Dievas yra „visagalis“, nereiškia, kad Jis gali padaryti
bet ką. Šventasis Raštas moko, kad Dievas kai ko negali padaryti;
Pavyzdžiui, 2 Tim 2, 13 parašyta, kad Dievas savęs „negali išsiginti“.
Atitinkamai, dauguma krikščionių sutinka, kad Dievas yra visagalis,
tai yra, Dievas turi galią daryti viską, kas neprieštarauja tam, kas
logiškai įmanoma, ir atitinka Dievo prigimtį. Kristaus maldoje Getsemanėje
matyti, kad Dievui neįmanoma tai, kas prieštarautų Jo valiai.

Nors Kristus patvirtino: „Dievui viskas galima“ (Mt 19, 26), Jis taip
pat meldė Tėvą, artinantis nukryžiavimui: „Mano Tėve, jeigu įmanoma,
teaplenkia Mane ši taurė. Tačiau ne kaip Aš noriu, bet kaip Tu!“
(Mt 26, 39)

Žinoma, Tėvas galėjo išvaduoti Kristų iš kentėjimų ant kryžiaus,
bet Jis negalėjo to padaryti gelbėdamas nusidėjėlius. Arba viena,
arba kita.

`Šventasis Raštas taip pat moko, kad Dievas nori išgelbėti visus (pvz.,
1 Tim 2, 4–6; Tit 2, 11; 2 Pt 3, 9; Ez 33, 11), bet ne visi bus išgelbėti. Ko
tai moko apie laisvos valios tikrovę ir Dievo galios ribas kūriniams,
kuriems suteikta laisva valia?`