---
title:  Ideali ir derinamoji Dievo valia
date:   19/02/2025
---

`5. Perskaitykite Ef 1, 9–11. Ką šios eilutės sako apie lemtį? Ar vieniems
   žmonėms iš anksto nulemta būti išgelbėtiems, o kitiems –
   pražūti?`

Graikiškas terminas, čia ir kitur Šventajame Rašte išverstas „iš anksto
nutarti“ (prohorizo), pats nemoko, kad Dievas priežastingai nulemia
istoriją. Greičiau graikiškas terminas tiesiog reiškia „iš anksto nutarti“.
Žinoma, galima ką nors nuspręsti iš anksto vienašališkai arba galima
nuspręsti iš anksto atsižvelgiant į nepriklausomus kitų sprendimus.
Šventasis Raštas moko, kad Dievas daro būtent taip.

Čia ir kitur (pvz., Rom 8, 29–30) terminas „iš anksto paskyrė“ reiškia,
ką Dievas planuoja ateičiai, atsižvelgdamas į laisvų kūrinių sprendimus,
kuriuos Dievas iš anksto žino. Taigi Dievas gali apvaizdingai
nukreipti istoriją Jo trokštamiems geriems tikslams visų labui, net ir
gerbdamas kūrinio laisvę, kuri būtina tikriems meilės santykiams.
Ef 1, 11 skelbia, kad Dievas „visa veikia pagal savo valios nutarimą“.
Ar tai reiškia, kad Dievas nustato, kad viskas vyktų taip, kaip Jis
nori? Skaitant Ef 1, 9–11 atskirai gali atrodyti, kad šios eilutės patvirtina
tokią nuomonę. Tačiau toks aiškinimas prieštarautų daugeliui
anksčiau tyrinėtų tekstų, kurie moko, kad žmonės kartais atmeta
„Dievo valią“ (Lk 7, 30; plg. Lk 13, 34; Ps 81, 12–15). Jei Biblija neprieštarauja
pati sau, kaip šias eilutes suprasti taip, kad jos derėtų
viena su kita?

Šios eilutės yra prasmingos, jei tiesiog atskiriame tai, ką galima
pavadinti Dievo „idealia valia“ ir Dievo „derinamąja valia“. Dievas
nori, kad būtų vykdoma Jo „ideali valia“, visada darant būtent tai, ko
trokšta Dievas. Kita vertus, Dievo „derinamoji valia“ vykdoma jau atsižvelgus
į visus kitus veiksnius, įskaitant laisvus kūrinių sprendimus,
kartais nukrypstant nuo to, kam Dievas teikia pirmenybę. Atrodo, kad
Ef 1, 11 kalba apie Dievo „derinamąją valią“.

`Dievas taip galingai numato ateitį, kad net ir žinodamas visus sprendimus,
įskaitant blogus, kuriuos žmonės priims, Jis vis tiek gali padaryti
taip, kad viskas išeitų „į gera“ (Rom 8, 28). Kokios paguodos
galima pasisemti iš šios tiesos?`