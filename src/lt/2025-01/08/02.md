---
title:  Mūsų aukščiausiasis Dievas
date:   16/02/2025
---

„Dievas yra aukščiausiasis“, – jaunimo pastorius dėstė savo mokyklos
grupei. „Tai reiškia, kad Jam pavaldu viskas, kas vyksta“. Vienas
suglumęs mokinys paklausė: „Tai Dievas viešpatavo, kai nugaišo
mano šuo? Kodėl Dievas leistų mano šuniui nugaišti?“
Bandydamas atsakyti į šį klausimą, jaunimo pastorius atsakė: „Tai
sunkus klausimas. Tačiau kartais Dievas leidžia mums patirti sunkumus,
kad būtume pasiruošę dar sunkesnėms aplinkybėms ateityje.
Prisimenu, kaip buvo sunku, kai nugaišo mano šuo. Tačiau tai padėjo
man dar sunkesniu metu, kai mirė mano močiutė. Ar aiškiau?“
Po ilgos pauzės mokinys atsakė: „Tai Dievas leido mano šuniui nugaišti,
kad aš pasiruoščiau aplinkybėms, kai Jis leis numirti mano močiutei?
(Marc Cortez, quoted in John C. Peckham, Divine Attributes:
Knowing the Covenantal God of Scripture (Michigan: Baker Academic,
2021), 141 p.).

Žmonės kartais mano, kad viskas klostosi taip, kaip Dievas nori.
Kas beįvyktų pasaulyje, neva Dievas norėjo, kad būtent taip ir būtų.
Juk Dievas visagalis. Kaip tada gali įvykti kažkas, ko Dievas nenori?
Vadinasi, kad ir kas nutiktų, kad ir kaip blogai, tai Dievo valia. Bent jau
to moko tokia teologija.

`1. Perskaitykite Ps 81, 12–15; Iz 30, 15. 18; Iz 66, 4; Lk 13, 34. Ką šios
   eilutės sako apie tai, ar Dievo valia visada vykdoma?`

Nors daugelis žmonių tiki, kad Dievas visada gauna tai, ko nori,
Raštas sako kita. Šventajame Rašte Dievas ne kartą nusakytas kaip nesulaukiantis
troškimų išsipildymo. Tai yra, įvykiai dažnai prieštarauja

tam, ko norėjo Dievas. Daugeliu atvejų Dievas aiškiai pareiškė, kad tai,
kas vyksta, prieštarauja tam, ko Jis nori. Jis norėjo savo tautai vienokio
rezultato, bet jie pasirinko kita. Pats Dievas apgailestauja: „Bet Mano
tauta nenorėjo Manęs klausyti. [...] O kad Mano tauta Manęs klausytų,
kad Izraelis eitų Mano keliais! Tučtuojau nugalėčiau jų priešus, prieš
jų engėjus vėl ranką pakelčiau“ (Ps 81, 12. 14–15).

`Pagalvokite apie teologijos, kuri viską, kas vyksta, priskiria tiesioginei
Dievo valiai, padarinius. Kokias gilias problemas, ypač blogio kontekste,
reikštų tokia teologija?`