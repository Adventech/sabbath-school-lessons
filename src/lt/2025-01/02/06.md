---
title:  Dovanai gavote, dovanai ir duokite
date:   09/01/2025
---

Kaip tarnas negalėjo grąžinti skolos šeimininkui, mes niekada negalime
atsilyginti Dievui. Mes niekada negalėjome užsitarnauti ar nusipelnyti
Dievo meilės. „O Dievas mums parodė savo meilę tuo, kad
Kristus numirė už mus, kai tebebuvome nusidėjėliai“ (Rom 5, 8). Kokia
nuostabi meilė! 1 Jn 3, 1 parašyta: „Žiūrėkite, kokia meile apdovanojo
mus Tėvas: mes vadinamės Dievo vaikai ir esame! Pasaulis nepažįsta
mūsų, nes ir Jo nepažino!“
Galime ir turime kiek įmanoma labiau atspindėti Dievo meilę kitiems.
Jei sulaukėme tokios didelės malonės ir atleidimo, argi neturėtume
rodyti užuojautą ir atleidimą kitiems? Prisiminkime, kad tarnas
prarado savo šeimininko malonę ir atleidimą, nes pastarųjų nesugebėjo
parodyti savo tarnui. Jei tikrai mylime Dievą, sugebėsime parodyti
Jo meilę kitiems.

`6. Perskaitykite Jn 15, 12; 1 Jn 3, 16 ir 1 Jn 4, 7–12. Ko šios eilutės moko apie ryšį tarp Dievo meilės, mūsų meilės Dievui ir meilės kitiems?`

Iškart po Jn 15, 12 užrašyti Jėzaus žodžiai mokiniams: „Jūs būsite
Mano draugai, jei darysite, ką jums įsakau“ (Jn 15, 14). Ir ką Jėzus
jiems įsakė? Be kita ko, Jėzus įsakė jiems (ir mums) mylėti kitus taip,
kaip Jis mylėjo. Čia ir kitur Viešpats įsako mums mylėti Dievą ir mylėti
vieni kitus.
Trumpai tariant, turėtume pripažinti, kad mums buvo atleista begalinė
skola, kurios niekada neįstengtume grąžinti, skola, sumokėta
už mus ant kryžiaus. Todėl turėtume mylėti ir šlovinti Dievą bei gyventi
meile ir malone kitiems. Kaip moko Lk 7, 47, kam daug atleista,
tas daug myli, bet „kam mažai atleista, tas menkai myli“. O kas iš
mūsų nesuvokia, kiek mums buvo atleista?
Jei mylėti Dievą reiškia mylėti kitus, turėtume skubiai dalytis Dievo
meilės žinia tiek žodžiais, tiek darbais. Turėtume padėti žmonėms jų
kasdieniame gyvenime čia ir dabar, taip pat siekti būti Dievo meilės
srautu ir nukreipti žmones pas Tą, kuris dovanoja jiems amžinojo gyvenimo
pažadą naujame danguje ir naujoje žemėje – visiškai naujoje
kūrinijoje, ne šiame pasaulyje, itin sugadintame nuodėmės ir mirties
– liūdnų Dievo meilės atmetimo padarinių.
Ko konkrečiai galite imtis, kad mylėtumėte Dievą mylėdami kitus?

`Ką galėtumėte daryti šiandien ir artimiausiomis dienomis, kad parodytumėte
žmonėms Dievo meilę ir (galų gale) paragintumėte juos
džiaugtis amžinojo gyvenimo pažadu?`