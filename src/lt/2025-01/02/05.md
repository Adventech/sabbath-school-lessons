---
title:  Prarastas gailestingumas
date:   08/01/2025
---

Dievo meilė yra amžina ir visada nepelnyta. Tačiau žmonės gali
ją atmesti. Mes turime galimybę priimti arba atmesti šią meilę, bet
tik todėl, kad Dievas laisvai myli mus savo tobula, amžina meile prieš
mums apskritai ką nors padarant (Jer 31, 3). Mūsų meilė Dievui yra
atsakas į tai, kas mums jau buvo duota dar prieš mums jos prašant.

`5. Perskaitykite 1 Jn 4, 7–20, atkreipdami ypatingą dėmesį į 7 ir 19 eilutes. Ką šios eilutės mums sako apie Dievo meilės prioritetą?`

Dievo meilė visada yra pirmoje vietoje. Jei Dievas mūsų nemylėtų
pirmas, mes negalėtume Jo mylėti. Nors Dievas sukūrė mus gebančius
mylėti ir būti mylimais, pats Dievas yra visos meilės pagrindas ir
šaltinis. Tačiau mes turime pasirinkimą, ar priimsime šią meilę ir atspindėsime
ją savo gyvenime. Šią tiesą iliustruoja Kristaus palyginimas
apie beširdį tarną (žr. Mt 18, 23–35).
Palyginimas moko, kad tarnas niekaip negalėjo grąžinti to, ką buvo
skolingas šeimininkui. Mato 18 parašyta, kad tarnas buvo skolingas

savo šeimininkui 10 000 talentų. Vienas talentas siekė apie šešis tūkstančius
denarų. Vienas denaras prilygo vidutiniam darbininko darbo
užmokesčiui už vieną darbo dieną (plg. Mt 20, 2). Taigi vienam talentui
uždirbti prireiktų 6000 darbo dienų. Tarkime, apskaičiavus poilsio
dienas, darbininkas galėtų dirbti 300 dienų per metus ir tokiu būdu
uždirbti 300 denarų per metus. Taigi darbininkui prireiktų maždaug
dvidešimties metų, kad atlygintų vieną talentą, kurį sudarė 6000 denarų
(6000/300 = 20). Kad uždirbtų 10 000 talentų, darbininkui tektų
dirbti 200 000 metų. Trumpai tariant, tarnas apskritai negalėjo grąžinti
šios skolos. Tačiau šeimininkas užjautė savo tarną ir dovanojo
didžiulę skolą.

Tačiau kai šis tarnas, kuriam buvo dovanota, atsisakė dovanoti
daug mažesnę – 100 denarų – skolą vienam iš savo tarnų ir įmetė jį
į kalėjimą dėl skolos, šeimininkas supyko ir atšaukė savo gailestingą
atleidimą. Tarnas prarado savo šeimininko meilę ir atleidimą. Nors
Dievo malonė ir gailestingumas niekada nesibaigia, galima atmesti,
netgi prarasti Dievo užuojautos ir gailestingumo naudą.

`Pagalvokite apie tai, kas jums buvo atleista ir kiek jums kainavo Jėzaus atleidimas. Ką tai turėtų pasakyti apie atleidimą kitiems?`