---
title:  Sandoros meilė
date:   04/01/2025
---

### Šios savaitės tyrinėjimui skaitykite: 
2 Pt 3, 9; Įst 7, 6–9; Rom 11, 22; 1 Jn 4, 7–20; Jn 15, 12; 1 Jn 3, 16.

> <p>Įsimintina eilutė:</p>
> „Jei kas Mane myli, laikysis Mano Žodžio, ir Mano Tėvas jį mylės; Mes pas jį ateisime ir apsigyvensime“ (Jn 11, 24).


Daugelis buvo mokomi, kad graikiškas žodis agape reiškia meilę,
kuri būdinga tik Dievui, o kiti meilę nusakantys terminai, tokie kaip
fileo, reiškia įvairias meilės rūšis, bet ne agape. Kai kurie taip pat teigia,
kad agape reiškia vienašalę meilę, kuri tik duoda nereikalaudama
atsako, meilę, visiškai nepriklausomą nuo žmogiško atsako.
Tačiau kruopštus dieviškosios meilės tyrinėjimas visame Šventajame
Rašte rodo, kad šios mintys, nors ir paplitusios, yra klaidingos.
Pirma, graikiškas žodis agape reiškia ne tik Dievo meilę, bet ir žmogiškąją
meilę, net kartais klaidingą žmogaus meilę (2 Tim 4, 10). Antra,
visame Šventajame Rašte daug kitų terminų, ne tik agape, reiškia Dievo
meilę. Pavyzdžiui, Jėzus mokė: „Patsai Tėvas jus myli, nes jūs Mane
pamilote“ (Jn 16, 27). Čia graikiškas žodis fileo vartojamas nusakyti
ne tik žmogiškai meilei, bet ir Dievo meilei žmonėms. Taigi žodis fileo
nusako ne nevisavertę meilės rūšį, bet Dievo meilę.
Šventasis Raštas taip pat moko, kad Dievo meilė nėra vienašalė,
bet giliai saistoma santykių, nes Dievui labai svarbu, ar žmonės atspindi
Jo meilę Jam ir kitiems, ar ne.