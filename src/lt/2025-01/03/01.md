---
title:  Patikti Dievui
date:   11/01/2025
---

### Šios savaitės tyrinėjimui skaitykite: 
Lk 15, 11–32; Sof 3, 17; Ef 5, 25–28; Iz 43, 4; Rom 8, 1; Rom 5, 8; Mk 9, 17–29.

> <p>Įsimintina eilutė:</p>
> „VIEŠPATS, tavo Dievas, pergalę teikiantis galiūnas, yra tavyje: Jis noriai džiaugsis tavimi, atnaujins tave mylėdamas ir džiūgaus dėl tavęs giedodamas“ (Sof 3, 17).

Įsivaizduokite, kad tėvo gimimo dieną penkerių metų vaikas ateina
pas tėtį su prastai supakuota dovana. Susijaudinęs mažylis duoda
dovaną tėvui.

Įsivaizduokite tėvą sakant: „Sūnau, man nerūpi tavo dovana. Juk
negalėtum man padovanoti to, kas man patiktų. Viską, ką galėjai
man duoti, galėjau gauti pats, ir viską, ką man duodi, buvo nupirkta
už mano pinigus arba pagaminta iš medžiagų, už kurias sumokėjau
aš. Taigi pasilaikyk šią dovaną sau. Man jos nereikia, aš jos nenoriu.
Bet aš vis tiek tave myliu“.

Ach!

Ką manote apie tokią tėvo reakciją? Į galvą ateina tokie žodžiai
kaip beširdis, šaltas ir bejausmis. Ar Dievas taip reaguoja į mus? Ar
iš tikrųjų galime patikti Dievui? Kad ir kaip būtų sunku tai įsivaizduoti,
net puolę, sugadinti nuodėmės ir linkę į pikta mes galime patikti
Dievui! Kitaip tariant, Dievas nežiūri į mus ar į dovanas, kurias Jam
atnešame, minėto tėvo nusistatymu. Priešingai, galime patikti Dievui,
bet tik Kristuje.