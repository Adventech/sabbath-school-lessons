---
title:  Brangesni, nei galime įsivaizduoti
date:   12/01/2025
---

Anksčiau tyrinėjome, kad nėra nė vieno – net didžiausio nusidėjėlio
ar blogiausio piktadario – kurio Dievas nemylėtų. Ir kadangi Dievas
brangina žmones labiau, nei mes galime įsivaizduoti, Jį piktina
nuodėmė, nes Jis mus myli ir žino, ką nuodėmė daro mums.

`1. Perskaitykite Lk 15, 11–32. Ką palyginimas apie sūnų palaidūną
   pasako apie Dievo atjautą ir meilę? Kaip įspėjami tie, kurie, kaip
   kitas sūnus, liko namuose?`

Šiame Jėzaus pasakojime sūnus anksti paprašė palikimo dalies,
iš esmės atmesdamas savo tėvą ir jo namus. Tada sūnus palaidūnas
iššvaistė savo palikimo dalį, nuskurdo ir badavo, pavydėdamas kiaulėms
jovalo. Supratęs, kad tarnai jo tėvo namuose gauna daugiau
maisto nei reikia, jis nusprendė grįžti namo, tikėdamasis tapti tarnu.
Paskesnis pasakojimas yra itin galingas. Kai kurie tėvai tokį grįžusį
sūnų atstumtų. „Tu pasiėmei savo palikimo dalį ir atsiskyrei nuo
mano namų. Tau čia nebėra vietos“. Tai būtų logiškas, netgi pagrįstas
nusistatymas, ar ne? Kai kurių tėvų nuomone, sūnus buvo nuėjęs per
toli, kad būtų priimtas namo, ypač kaip sūnus.

Tačiau palyginime tėvas (simbolizuojantis patį Dievą) taip nereagavo.
Veikiau: „Tėvas pažino jį [sūnų palaidūną] iš tolo, labai susigraudino,
pribėgo prie jo, puolė ant kaklo ir pabučiavo“ (Lk 15, 20). Nors
anomis dienomis namų šeimininkui bėgti su kuo nors susitikti buvo
negarbinga, tėvas su didžiule užuojauta bėgo pasitikti sūnaus ir, kas
dar nuostabiau, parsivedė jį į savo namus, net iškėlė vardan jo puotą,
kuri simbolizuoja didžiulę Dievo užuojautą kiekvienam paklydusiajam
ir Jo jaučiamą džiaugsmą, kai bent vienas iš jų sugrįžta namo.
Koks Dievo paveikslas!

`Įdomi kito sūnaus reakcija. Kodėl pastaroji buvo itin žmogiška, bent
iš dalies pagrįsta sąžiningumu ir taip pat suprantama? Tačiau ko ši
pasakojimo dalis moko apie tai, kaip žmogiškoji teisingumo samprata
neatskleidžia Evangelijos ar Dievo meilės gelmių?`