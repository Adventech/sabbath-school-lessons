---
title:  Jobo atvejis
date:   04/03/2025
---

Jobo knygoje mums pateikiama keletas įdomių įžvalgų, susijusių
su didžiosios kovos tikrove.

`3. Perskaitykite Job 1, 1–12 ir Job 2, 1–7. Kokie didžiosios kovos principai
   čia atskleisti?`

Iš šių eilučių galima suprasti daug svarbių detalių. Pirma, atrodo,
kad yra kažkokia dangiškos sueigos vieta, o ne tik dialogas tarp Dievo
ir šėtono; dalyvauja kitos dangaus būtybės.
Antra, vyksta tam tikras ginčas, kurį įrodo Dievo klausimas, ar šėtonas
atkreipė dėmesį į Jobą? Klausimas prasmingas didesnio, besitęsiančio
ginčo kontekste.

Trečia, nors Dievas skelbia, kad Jobas yra nepriekaištingas, teisus
ir dievobaimingas, šėtonas teigė, kad Jobas bijo Dievo tik todėl, kad
Dievas jį saugo. Tai prilygsta Jobo ir Dievo charakterio šmeižimui
(plg. Apr 12, 10; Zacharijo 3).
Ketvirta, šėtonas tvirtino, kad nesąžininga, jog Dievas Jobą apsaugo
(tvora), nes neleidžia šėtonui įrodyti kaltinimų. Tai rodo tam tikrus
šėtono apribojimus (kovos taisykles) ir tai, kad šėtonas, matyt, bandė
pakenkti Jobui.

Dievas atsakė į šėtono kaltinimą dangaus sueigoje leisdamas šėtonui
išbandyti savo teoriją, bet tik neperžengiant ribų. Pirmiausia
jis suteikė šėtonui valdžią viskam, „ką jis turi“, bet uždraudė kenkti
pačiam Jobui (Job 1, 12). Vėliau, šėtonui pareiškus, kad Jobas rūpinasi
tik savimi, Dievas leidi šėtonui ištikti patį Jobą, bet šėtonui buvo
uždrausta liesti jo gyvybę (Job 2, 3–6).
Šėtonas ištiko Jobo namiškius daugybe nelaimių, tačiau kiekvienu
atveju Jobas ir toliau šlovino Dievą (Job 1, 20–22; Job 2, 9–10), paneigdamas
šėtono kaltinimus.

Čia daug sužinome, pavyzdžiui, kad yra kosminės kovos taisyklės.
Dangaus sueigoje yra tam tikri kriterijai, kurių pagalba galima išspręsti
Dievui mestus kaltinimus, tačiau Dievas nelaužo šventų principų,
būdingų meilei, Dievo valdžios pamatui ir tam, kaip Jis valdo visatą ir
mąstančias būtybes.

Šie Jobo knygos dangaus vaizdiniai suteikia mums įspūdingų
įžvalgų, susijusių su didžiosios kovos tikrove ir tuo, kaip ji rutuliojasi
čia, Žemėje.