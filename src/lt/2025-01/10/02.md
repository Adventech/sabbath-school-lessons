---
title:  Priešiškas angelas
date:   02/03/2025
---

Tyrinėjome, kad netikri tautų „dievai“ buvo užsimaskavę demonai.
Matome ir kitų įrodymų, kad demoniški dangaus didžiūnai kartais slypi
už žemiškų valdovų. Net Dievo siųstiems angelams gali būti priešiškų
jėgų.

`1. Perskaitykite Dan 10, 1–14, ypatingą dėmesį skirdami 12 ir 13 eilutėms.
   Ko šiose eilutėse mokoma, kas yra susiję su kosmine kova?
   Jūsų manymu, ką reiškia, kad Dievo siųstam angelui didžiūnas
   buvo „priešiškas“ dvidešimt vieną dieną?`

Kaip gali būti, kad Dievo siųstam angelui kažkas galėjo būti „priešiškas“
tris savaites? Būdamas visagalis, Dievas galėjo nedelsiant atsakyti
Danieliui, jei būtų taip nusprendęs. Jei Jis būtų pasinaudojęs
savo galia, Jis būtų galėjęs iš karto parodyti Danieliui angelą. Tačiau
Dievo siųstam angelui „Persijos karalystės didžiūnas“ buvo „priešiškas“
ištisas tris savaites. Kas čia vyko?

„Tris savaites angelas Gabrielius kovojo su tamsos jėgomis, siekdamas
atremti įtaką, kurią jos darė Kyrui. [...] Visa, ką dangus galėjo
padaryti Dievo tautos labui, buvo padaryta. Pagaliau pergalė iškovota.
Priešo pajėgos buvo sulaikytos per visą Kyro valdymo laikotarpį ir
visas dienas jo sūnaus Kambizo“ (E. Vait, Pranašai ir karaliai, p. 394).
Kad tokia kova įvyktų, Dievas negali panaudoti visos savo galios.
Priešui turi būti suteikta tam tikra laisvė ir galia, kuri nėra pašalinama
užgaidžiai, bet yra apribojama tam tikrų abiem pusėms suprantamų
kriterijų (kurių detalės mums neatskleidžiamos). Panašu, kad kosminei
kovai būdingi kriterijai, kurie ateinančiose pamokose bus vadinami
„kovos taisyklėmis“, privalomi net Dievo angelams.
Tam tikra prasme suprasti šiuos kriterijus nesunku, jei suvokiame
jau aptartą mintį, kad Dievas veikia tik meile ir kad meilė, o ne prievarta
yra Jo valdymo pagrindas. Ši mintis, kad Dievas veikia tik per
principus, kylančius iš meilės, gali padėti mums geriau suprasti didžiąją
kovą.

`Kaip jūs patyrėte ribas darbuodamiesi tik meilės, o ne prievartos
principais? Ko pasimokėte apie galios ribas?`