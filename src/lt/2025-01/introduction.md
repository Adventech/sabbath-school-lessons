### Dievo meilė ir teisingumas

Dievas yra meilė. Taip parašyta 1 Jn 4, 8 ir 16. Visas Raštas tai liudija. Krikščionių tikėjimo centras  mylintis Dievo charakteris. Meilė yra Dievo esmė, visko, kuo tikime, ir ji turėtų būti visko, ką darome, esmė.

Atitinkamai tai, kaip suprantame meilę, turi įtakos visam mūsų tikėjimui ir elgesiui. Pavyzdžiui, jei žmogus mano, jog Dievo meilė turi būti pelnyta, jis gali manyti, kad Dievas jo nemyli, nes jis yra nuodėmingas ir nevertas meilės. Kalbant apie santykius su aplinkiniais, asmuo gali tikėtis, kad ir aplinkiniai meilę turi pelnyti  tai receptas nelaimei. Šiuo ir daugeliu kitų atvejų, tai, kaip mes suprantame Dievo meilę, itin paveikia mūsų tikėjimą ir elgesį. Vis dėlto, kas yra meilė? Jei paprašytumėte dešimties žmonių apibrėžti meilę, sulauktumėte dešimties skirtingų apibrėžimų. Net tarp krikščionių sklando daugybė mitų ir neteisingų supratimų, susijusių su Dievo meile.

Pavyzdžiui, krikščionys pateikia skirtingus atsakymus į tokius klausimus: Ar Dievas tik dalijasi meile, bet jos niekada nepriima? Ar dieviškoji meilė yra tik pasiaukojimas, ar Dievas taip pat gali džiaugtis žmonėmis ir būti jais patenkintas? Ar Dievo meilė yra susijusi su jausmais? Ar Dievui tikrai rūpi žmonės? Ar galima atstumti ir prarasti Dievo meilę? Ar Dievas užmezga saistančius meilės santykius su kūriniais? Ar rūstybė nesuderinama su meile? Kaip meilė ir teisingumas dera? Jei Dievas yra meilė, kodėl šiame pasaulyje yra blogis ir kodėl jo tiek daug? Ar žmonės gali mylėti taip, kaip myli Dievas? Jei taip, kaip tai reikštųsi?

Atsakymai į kai kuriuos iš šių klausimų gali atrodyti akivaizdūs, tačiau dažnai ginčijamasi dėl krikščioniško dieviškosios meilės aiškinimo. Daugelis atsakymų, kurie kartais laikomi akivaizdžiais, įsigilinus pasirodo nesuderinami su tuo, ko Šventasis Raštas moko apie Dievo meilę.

Šį ketvirtį visų šių klausimų netyrinėsime iš karto, tačiau į šiuos ir kitus klausimus gilinsimės. Pamatysime, kad Dievo meilė yra daug didesnė, nei galėjome pagalvoti. Dievo meilė, kaip moko Šventasis Raštas, gerokai pranašesnė už idėjas, kurias didžioji mūsų pasaulio dalis vadina meile. Artimiausiomis savaitėmis atidžiau pažvelgsime į kai kurias ryškiausias ir gražiausias Biblijoje apreikštas Dievo meilės puses.

Taip pat pamatysime, kaip dieviškoji meilė ir teisingumas yra neatsiejami. Biblijos Dievas myli teisingumą (pvz., Iz 61, 8). Biblija taip pat moko, jog dieviškoji meilė ir teisingumas dera taip, kad neįmanoma turėti vieną be kito. Kadangi Dievas yra meilė, Jis yra labai susirūpinęs dėl neteisybės ir kančių šiame pasaulyje, Jis susitapatina su engiamaisiais ir kenčiančiaisiais, noriai priima skausmą ir sielvartą, kurį blogis įnešė į kūriniją  pats Dievas kentėdamas labiausiai, tapęs didžiausia blogio auka.

Visoje Biblijoje Dievas nuolat sielvartauja, Jam skauda dėl blogio, Jis kenčia, nes Jis myli kiekvieną žmogų labiau, nei mes galime įsivaizduoti. Dievo meilės gylį galima įžvelgti Kristaus raudoje dėl savo tautos, kai Jis pasakė: Jeruzale, Jeruzale! Tu žudai pranašus ir užmuši akmenimis tuos, kurie pas tave siųsti. Kiek kartų norėjau surinkti tavo vaikus, kaip višta surenka savo viščiukus po sparnais, o tu nenorėjai!(Mt 23, 37)

Biblinis Dievas, kuris yra meilė, visame Šventajame Rašte dažnai nusakomas kaip susisielojęs ir liūdintis dėl atmestos bei prarastos meilės. Visas Šventasis Raštas pasakoja apie tai, ką Dievas padarė ir daro, kad sugrąžintų meilę kiekvienam visatos kampeliui. Tai ir daug daugiau yra šių pamokų tema.

Džonas Pekman (John C. Peckman) yra Adventist Review leidinio redaktoriaus pavaduotojas. Tuo metu, kai buvo ruošiamos šios pamokos, jis buvo Andrews universiteto Septintosios dienos adventistų teologijos seminarijos ir krikščioniškosios filosofijos profesorius.