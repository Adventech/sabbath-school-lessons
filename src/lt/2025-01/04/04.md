---
title:  Jėzaus gailestis
date:   21/01/2025
---

Naujajame Testamente Dievo užuojautai nusakyti naudojami tie
patys vaizdiniai kaip ir Senajame. Paulius Tėvą vadina gailestingumo
Tėvu ir „visokios paguodos“ Dievu (2 Kor 1, 3). Be to, Ef 2, 4 Paulius
aiškina, kad Dievas yra „apstus gailestingumo“ ir atperka žmones „iš
didžios meilės, kuria mus pamilo“.

Pats Kristus įvairiuose palyginimuose ne kartą vartojo intuityvius,
vidų skrodžiančius jausmus, kad nusakytų Tėvo užuojautą (Mt 18, 27;
Lk 10, 33; Lk 15, 20). Ta pati kalba, vaizduojanti dieviškąją užuojautą
Senajame Testamente ir Naujajame Testamente, taip pat vartojama
Evangelijose, nusakant Jėzaus užuojautą nelaimės ištiktiems žmonėms.

`3. Perskaitykite Mt 9, 36; Mt 14, 14; Mk 1, 41; Mk 6, 34 ir Lk 7, 13. Taip
   pat Mt 23, 37. Kaip šios eilutės atskleidžia, kaip Kristų jaudino sunkios
   žmonių aplinkybės?`

Evangelijose ne kartą parašyta, kad Kristus gailėdavo nelaimės
ištiktųjų ar vargstančiųjų. Jis ne tik jautė gailestį, bet ir atsižvelgė į
žmonių poreikius.

Taip, Jėzus ir apgailestavo dėl savo tautos. Galima įsivaizduoti
ašaras Kristaus akyse, kai Jis žvelgė į miestą: „Kiek kartų norėjau surinkti
tavo vaikus, kaip višta surenka savo viščiukus po sparnais, o tu
nenorėjai!“ (Mt 23, 37) Čia matome, kad Kristaus rauda sutampa su
Dievo vaizdavimu visame Senajame Testamente. Tiesą sakant, daugelis
Rašto tyrinėtojų pastebi, kad besirūpinančio jaunikliais paukščio
simboliai, atspindintys Dievą, yra naudojami tik senovės Artimuosiuose
Rytuose. Čia daugelis įžvelgia panašumą su Įst 32, 11, kur
Dievas tarsi paukštis sklando, saugo ir rūpinasi savo jaunikliais.

`Nėra geresnio didžiulės gailestingos Dievo meilės mums pavyzdžio,
kaip pats Jėzus, kuris atidavė save už mus, parodydamas didžiausią
meilę. Tačiau Kristus yra ne tik tobulas Dievo paveikslas. Jis taip pat
yra tobulas pavyzdys žmonijai. Kaip galime gyventi, kaip gyveno
Kristus, sutelkdami dėmesį į kitų poreikius ir taip ne tik skelbdami
Dievo meilę, bet ir parodydami ją apčiuopiamais būdais?`