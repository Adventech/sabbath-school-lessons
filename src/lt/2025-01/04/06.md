---
title:  Užjaučiantis ir uolus
date:   23/01/2025
---

Biblijos Dievas yra gailestingas ir uolus, o šie Dievo jausmai puikiausiai
atsispindi Jėzuje Kristuje. Dievas yra užjaučiantis (plg. Iz 63,
9; Hbr 4, 15), giliai paveiktas savo tautos sielvarto (Ts 10, 16; Lk 19,
41) ir pasiruošęs išklausyti, išgirsti ir paguosti (Iz 49, 10. 15; Mt 9, 36;
Mt 14, 14).

`5. Perskaitykite 1 Kor 13, 4–8. Kaip šios eilutės ragina mus santykiuose
   su kitais atspindėti ištikimą ir nuostabią Dievo meilę?`

Mes trokštame palaikyti ryšį su žmonėmis, kurie atspindi 1 Kor 13,
4–8 aprašytą meilę. Tačiau kaip dažnai mes stengiamės tapti tokiais
žmonėmis vardan kitų? Negalime patys tapti kantrūs ir malonūs; negalime
priversti savęs nepavydėti, nesididžiuoti ir neišpuikti, nesielgti
netinkamai ir neieškoti sau naudos. Negalime rodyti tokios meilės,
kuri „visa pakelia, visa tiki, viskuo viliasi ir visa ištveria“, kuri „niekada
nesibaigia“ (1 Kor 13, 7–8). Tokia meilė mūsų gyvenime įmanoma tik
kaip Šventosios Dvasios vaisius. Tebus pašlovintas Dievas, kad Šventoji
Dvasia išlieja Dievo meilę į širdis tų, kurie tikėjimu yra Kristuje Jėzuje
(Rom 5, 5).

Kaip Dievo malone ir Šventosios Dvasios galia galime reaguoti į
giliai jausmingą, bet visada tobulai teisingą ir racionalią Dievo meilę
bei ją atspindėti? Pirma, vienintelis tinkamas atsakymas – tai garbinti
Dievą, kuris yra Meilė. Antra, turėtume atsiliepti į Dievo meilę aktyviai
parodydami kitiems užuojautą ir geranorišką meilę. Turėtume ne tik
būti patys paguosti krikščionišku tikėjimu, bet ir guosti kitus. Galiausiai
turėtume pripažinti, kad mes negalime pakeisti savo širdies, kad
tai gali tik Dievas.

Prašykime Dievą, kad suteiktų mums naują širdį vardan Jo ir kitų –
tyrą ir apvalančią meilę, kuri išaukština tai, kas gera, ir pašalina pelus
iš vidaus.

Tebus mūsų malda: „Viešpats tepraturtina jus ir tepripildo meile
vienų kitiems ir visiems [...] kad jūsų širdys būtų tvirtos ir nepeiktino
šventumo mūsų Dievo ir Tėvo akyse, kai ateis mūsų Viešpats Jėzus su
visais savo šventaisiais“ (1 Tes 3, 12–13).

`Kodėl savojo „aš“ mirtis ir mūsų iš prigimties savanaudiškos širdies,
linkusios į sugedimą, mirtis yra vienintelis būdas tokiai meilei atsiskleisti?
Kokie sprendimai būtini, kad mirtų savasis „aš“?`