---
title:  Pavydulingas Dievas?
date:   22/01/2025
---

Biblijos Dievas yra „gailestingas Dievas“. Hebrajų kalba Dievas vadinamas
el raḥum (Įst 4, 31). Terminas el reiškia Dievą, o raḥum – kita
žodžio užuojauta šaknies forma (raḥam). Tačiau Dievas vadinamas
ne tik gailestingu, bet ir pavydulingu – el qana‘. Įst 4, 24 parašyta:
„VIEŠPATS, tavo Dievas, yra deginanti ugnis, pavydulingas Dievas [el
qana]“ (žr. Įst 4, 24; Įst 6, 15; Joz 24, 19; Nahumo 1, 2).

`4. 1 Kor 13, 4 parašyta, kad meilė „nepavydi“. Kaip tada Dievas gali
   būti „pavydulingas“? Perskaitykite 2 Kor 11, 2 ir pagalvokite, kaip
   Dievo tauta buvo Jam neištikima bibliniuose pasakojimuose
   (žr., pvz., Ps 78, 58). Kaip šios eilutės nušviečia dieviškojo „pavydulingumo“
   supratimą?`

Dievo „pavydulingumas dažnai nesuprantamas. Jei ką nors vadinate
pavyduliaujančiu vyru ar žmona, greičiausiai to nelaikote komplimentu.
Terminas pavydas daugelyje kalbų dažnai turi neigiamą
reikšmę. Tačiau Biblijoje dieviškasis pavydulingumas neturi neigiamos
reikšmės. Tai deramas mylinčio vyro uolumas išskirtiniams santykiams
su žmona.

Nors tam tikras pavydas prieštarauja meilei (1 Kor 13, 4), pasak
2 Kor 11, 2 yra geras ir deramas pavyduliavimas. Paulius tai vadina
„Dievo pavydu“ (2 Kor 11, 2). Pastarasis visada yra deramas, todėl geriau
jį vadinti uolia Dievo meile savo tautai.

Dievo uolumas (qana‘) dėl savo tautos kyla iš gilios Jo meilės jiems.
Dievas trokšta išskirtinio ryšio su savo tauta; Jis vienintelis turi būti jų
Dievas. Tačiau Dievas dažnai vaizduojamas kaip paniekintas mylimasis,
kurio meilė yra be atsako (Oz 1–3; Jer 2, 2; Jer 3, 1–12). Taigi Dievo
pavyduliavimas ar „uolumas“ niekada nebūna nesukurstytas, bet tai
visada reakcija į neištikimybę ir piktus žmones. Dievo pavydulingumas
(arba „uoli meilė“) neturi neigiamo žmogiškojo pavydo priereikšmio.
Ji niekada nepavydi, bet visada deramai uoli išskirtiniams santykiams
su Jo tauta jų labui.

`Kaip galime išmokti atspindėti tą patį gerą „pavyduliavimą“ kitiems,
kurį Dievas rodo mums?`