---
title:  "„Daug pašauktų, bet maža išrinktų“"
date:   01/01/2025
---

Dievas ne tik savo noru myli žmones, bet ir kviečia juos mylėti Jį. Tai, kad Dievas suteikia jiems galimybę laisvai rinktis, priimti ar atmesti Dievo meilę, matyti (be kitų Rašto vietų) Kristaus palyginime apie vestuvių pokylį.

`Perskaitykite Mt 22, 1–14. Kokia šio palyginimo reikšmė?`

Kristaus palyginime apie karalaičio vestuves karalius surengė pokylį savo sūnui ir išsiuntė tarnus „šaukti pakviestųjų į vestuvių pokylį, bet tie nenorėjo ateiti“ (Mt 22, 2–3). Ne kartą karalius siuntė savo tarnus kviesti svečių, bet šie nepaisė jo kvietimo ir, blogiau, išniekino jo tarnus ir juos užmušė (Mt 22, 4–6). Vėliau, susidorojęs su tais, kurie užmušė jo tarnus, karalius galop pasakė: „Vestuvės, tiesa, surengtos, bet pakviestieji nebuvo verti. Todėl eikite į kryžkeles ir, ką tik rasite, kvieskite į vestuves“ (Mt 22, 8–9). Po kito epizodo, kai asmuo be vestuvinio drabužio buvo išmestas, o tai reiškia būtinybę gauti vestuvinį drabužį iš karaliaus, kad būtų galima dalyvauti vestuvių pokylyje, Jėzus palyginimą užbaigė paslaptinga, bet labai prasminga fraze: „Daug pašauktų, bet maža išrinktų“ (Mt 22, 14). Ką tai reiškia? Tie, kurie pagaliau yra išrinkti, tai priėmusieji Viešpaties kvietimą į vestuves. Visame palyginime žodis „šaukti“ ir kviesti – tai graikiškas terminas kaleo (šaukti, kviesti), o galiausiai, kas yra „išrinkti“ (eklektos) priklauso nuo to, ar žmogus priėmė kvietimą. Iš tikrųjų Dievas kviečia visus į vestuvių pokylį. Tačiau bet kuris iš mūsų gali atsisakyti Dievo meilės. Laisvė yra būtina meilei. Dievas niekada niekam neprimes savo meilės. Liūdna, kad galime atsisakyti mylinčių santykių su Dievu. „Išrinktieji“ yra tie, kurie priima kvietimą. Tiems, kurie myli Dievą, Jis paruošė tai, kas viršija bet ką, ką galime įsivaizduoti. Vėlgi viskas susiveda į meilės ir meilei būdingos laisvės klausimą.

`Kaip jūsų gyvenimas atskleidžia, kad priėmėte kvietimą į vestuves ir atvykote tinkamai apsirengę?`