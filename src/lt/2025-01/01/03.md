---
title:  Meilė be atsako
date:   30/12/2024
---

Įspūdingas Dievo meilės puolusiai žmonijai pavyzdys yra Ozėjo pasakojime. Dievas įsakė pranašui Ozėjui: „Eik, imk sau žmona moterį kekšę ir turėk vaikų kekšių, nes kraštas, pamesdamas VIEŠPATĮ, daro didelę kekšystę“ (Oz 1, 2). Ozėjas ir jo neištikima žmona turėjo būti gyva Dievo meilės Jo tautai pamoka, nepaisant Izraelio neištikimybės ir dvasinės paleistuvystės. Tai pasakojimas apie laisvai Dievo parodytą meilę tiems, kurie jos nenusipelnė. Iš tiesų, nepaisant Dievo ištikimybės ir meilės, tauta daug kartų maištavo prieš Jį. Atitinkamai Šventasis Raštas ne kartą nusako Dievą kaip be atsako mylintį neištikimą sutuoktinę. Jis mylėjo savo tautą tobulai ir ištikimai, bet jie niekino Jį, tarnavo kitiems dievams ir juos garbino, giliai Jį įskaudindami ir nutraukdami santykius, atrodė, nepataisomai.

`Perskaitykite Oz 14, 1–4. Ką šios eilutės atskleidžia apie ištikimą Dievo meilę savo tautai?`

Po pasikartojančio Jo tautos maišto Dievas pareiškė: „Pagydysiu jų neištikimybę, mylėsiu juos visa širdimi“. „Visa širdimi“ reiškia besąlygiškai, hebrajiškai – nedabah, kai kažkas siūloma be atlygio. Tai tas pats terminas, vartojamas nusakant laisvos valios atnašas šventykloje. Visoje Ozėjo knygoje ir Šventojo Rašto pasakojimuose Dievas rodo nuostabų atsidavimą ir atjaučia savo tautą. Nors jie ne kartą ėjo paskui meilužius, atrodė, nepataisomai nutraukdami Sandoros santykius, Dievas savo noru ir toliau dovanojo jiems savo meilę. Tauta jos nenusipelnė; jie atmetė ir prarado bet kokį pagrįstą pagrindą šiai meilei. Tačiau Dievas ir toliau dovanojo jiems meilę be jokios prievartos, moralinės ar kitokios. Čia ir kitur Šventasis Raštas nuolat parodo Dievo meilę kaip besąlygišką ir savanorišką.

`Daugelis žmonių mano, kad Dievas yra tolimas ir griežtas valdovas bei teisėjas. Kaip toks vaizdinys, kada Dievas nusakytas kaip niekinamas ir sielvartaujantis mylimasis, nesulaukiantis atsako į meilę, padeda pamatyti Dievą kitokį? Kaip tai keičia jūsų nusistatymą jūsų santykių su Dievu atžvilgiu?`