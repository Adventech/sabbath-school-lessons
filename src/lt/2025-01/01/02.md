---
title:  Pagrįstų lūkesčių viršijimas
date:   29/12/2024
---

Dievas ne tik klausia mūsų: „Ar myli Mane?“, bet ir pats Dievas myli
kiekvieną žmogų ir tai daro laisvai. Iš tiesų, Jis laisvai myli tave, mane
ir kiekvieną žmogų labiau, nei mes galime įsivaizduoti. Mes žinome
apie šią meilę iš to, kaip Jis darbavosi savo tautos istorijoje.

`Perskaitykite Iš 33, 15–22 ir apsvarstykite šių eilučių kontekstą bei
pasakojimą, kuriame jos pateiktos. Ką šios eilutės, ypač 19, atskleidžia
apie Dievo valią ir meilę?`

Viskas atrodė prarasta. Netrukus po to, kai Dievas nuostabiai išvadavo
savo tautą iš Egipto vergijos, Izraelio tauta maištavo prieš
Dievą ir garbino aukso veršį. Nusileidęs nuo kalno Mozė pamatė, ką
jie padarė, ir sudaužė plokštes, kuriose buvo Dešimt įsakymų. Nors
tauta prarado bet kokias Sandoros privilegijų teises ir palaiminimus,
kuriuos Dievas jiems laisvai suteikė, Viešpats laisvai pasirinko ir toliau
su jais palaikyti Sandoros santykius, nepaisant to, kad jie buvo neverti
Sandoros palaiminimų.
Iš 33, 19: „Aš maloningas tiems, kuriems esu maloningas, ir pasigailiu
tų, kurių pasigailiu“, dažnai klaidingai suprantama, neva Dievas
savavališkai pasirenka būti gailestingas, maloningas vieniems, bet ne
kitiems. Tačiau kontekste Dievas nesako, kad vieniems Jis bus savavališkai
maloningas ir gailestingas, o kitiems – ne. Dievas darbuojasi ne
taip, priešingai paplitusiai teologijai, neva Dievas iš anksto nusprendžia
kai kuriuos pražudyti ir amžinai pasmerkti.
Ko tada Dievas čia moko? Iš esmės Dievas moko, kad, kaip viso
Kūrėjas, Jis turi teisę ir galią laisvai teikti malonę ir užuojautą net labiausiai
to nenusipelniusiems žmonėms. Ir Jis tai daro šiomis aplinkybėmis,
net po maišto su aukso veršiu, rodydamas gailestingumą savo
tautai, Izraeliui, net jei jie to nenusipelnė.
Tai vienas iš daugelio atvejų, kai Dievas apreiškia savo meilę ir
tai daro viršijant bet kokius pagrįstus lūkesčius. Gera žinia mums visiems,
ar ne?

`Kaip Dievas toliau atskleidė ir rodė jums savo meilę – viršijant bet kokius pagrįstus lūkesčius?`