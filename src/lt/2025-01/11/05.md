---
title:  Kristaus palyginimas apie vynuogyną
date:   12/03/2025
---

Mato 21 palyginime apie vynuogyno šeimininką Jėzus tęsė tuo,
kuo baigiasi Izaijo 5, nušviesdamas vynuogyno šeimininko charakterį
ir darbus Jo vynuogyno labui.

`6. Perskaitykite Mt 21, 33–39, ypač turėdami omenyje Iz 5, 4 klausimą.
   Ką dar Jis galėjo padaryti?`

Pirmoje Kristaus palyginimo dalyje cituojama Izaijo 5 giesmė apie
vynuogyno šeimininką ir Jo vynuogyną. Tada Jėzus pridūrė, kad vynuogyno
šeimininkas „išnuomojo“ vynuogyną „ir iškeliavo į svetimą
šalį“ (Mt 21, 33). Tačiau, kai vynuogyno šeimininkas du kartus siuntė
savo tarnus (pranašus) atsiimti vaisių dalies, vynuogyno nuomininkai
sumušė ir nužudė Jo tarnus (Mt 21, 34–36). Galiausiai Jis siuntė
savo Sūnų (Jėzų), sakydamas: „Jie drovėsis Mano Sūnaus“ (Mt 21, 37).
Bet jie nužudė ir Jo Sūnų, sakydami: „Tai įpėdinis. Eime, užmuškime
Jį ir turėsime palikimą. Nutvėrę jie išmetė Jį iš vynuogyno ir užmušė“
(Mt 21, 38–39).

Ką dar Jis galėjo padaryti? Tėvas mus taip myli, kad atidavė savo
mylimą Sūnų (Jn 3, 16). Jei kosminė kova yra tokia, kaip čia pateikta,
jos neįmanoma išspręsti pasitelkus dieviškąją galią, bet pirmiausia
reikia viešai parodyti Dievo charakterį. Šis parodymas galiausiai buvo
išdėstytas Kristaus darbe (Rom 3, 25–26; Rom 5, 8). Ko dar galėtume
prašyti, Dievui (Kristuje) pasiaukojus, mirus už mus, kad mus nuteisintų,
nepakenkdamas savo teisingumui ir tobulai meilei?

Kryžius parodo, jog Dievas padarė viską, ką galėjo, kad sumažintų
ir pašalintų blogį, nesunaikinant galimybės klestėti tikrai meilei. Jei
Dievui būtų buvęs koks nors priimtinesnis kelias, argi Jis nebūtų jo
pasirinkęs? Nors žmonės labai kenčia šioje kosminėje kovoje, labiausiai
kenčia pats Dievas. Žvelgdami į kryžių iš tiesų galime pamatyti,
kokius kentėjimus ir skausmą nuodėmė atnešė pačiam Dievui. Tačiau
meilei būdinga laisvė buvo tokia šventa, kad Kristus buvo pasiruošęs
kentėti dėl mūsų.

`Perskaitykite Iz 53, 4. Kieno „negalias“ ir „skausmus“ Kristus užnešė
ant kryžiaus? Ką tai turėtų mums pasakyti apie visa, ką Dievas padarė
dėl mūsų ir kiek Jam kainavo išgelbėjimas?`