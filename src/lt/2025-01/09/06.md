---
title:  Kosminės kovos pobūdis
date:   27/02/2025
---

Skaitėme tam tikras eilutes, kurios moko apie kosminę kovą tarp
Dievo ir šėtono. Bet kaip tokia kova išvis įmanoma? Kaip kas nors galėtų
priešintis visagaliam Dievui? Jei kosminė kova būtų kilusi tik dėl
galios, ji būtų pasibaigusi iškart. Kova turi būti kitokio pobūdžio. Iš
tiesų, Šventasis Raštas atskleidžia, kad kova yra ginčas dėl Dievo charakterio
– kova dėl šmeižikiškų kaltinimų, kuriuos velnias metė prieš
Dievą, kad (be kita ko) Jis nėra visiškai geras ir mylintis. Tokių teiginių
negalima nugalėti galia ar žiauria jėga, bet lyginant du besivaržančius
charakterius.

„Susidūręs su nuodėme, Dievas galėjo taikyti tik teisingumą ir tiesą,
o šėtonas galėjo pasinaudoti tuo, kuo negalėjo Dievas – meilikavimu
ir melu. Jis stengėsi iškreipti Dievo Žodį ir klaidingai nušviesti
angelams Jo valdymo planą, tvirtindamas, kad Dievas nebuvo teisus,
liepdamas dangaus gyventojams paklusti Jo įstatymams bei įsakams,
o reikalaudamas visų savo kūrinių paklusti ir nusižeminti, Jis paprasčiausiai
siekė išaukštinti save. Todėl dangaus ir visų kitų pasaulių
gyventojams reikėjo parodyti, kad Dievo valdymas – teisingas, Jo
Įstatymas – tobulas. Šėtonas apsimetinėjo, kad ir jis stengiasi padėti
Visatos gėriui. Dėl to visi turėjo suprasti tikrąjį uzurpatoriaus charakterį
ir tikrąjį jo tikslą. Tam, kad jis demaskuotų save nedorais darbais,
reikėjo laiko“ (E. Vait, Didžioji kova, 2017, p. 431).

`8. Perskaitykite Jn 8, 44–45, atsižvelgdami į Apr 12, 7–9. Ką šios eilutės
   atskleidžia apie velnio charakterį ir jo strategiją?`

Velnio planas nuo pat pradžių buvo bandyti priversti kūrinius patikėti,
kad Dievas iš tikrųjų nebuvo teisingas, mylintis ir kad Jo Įstatymas
jiems yra našta ir žala. Nestebina, kad Jėzus velnią vadina melagiu ir
melo tėvu (Jn 8, 44). Priešingai, Jėzus atėjo liudyti „tiesą“ (Jn 18, 37)
ir tiesiogiai atremti šėtono melą ir šmeižtą, nugalėdamas ir galiausiai
sunaikindamas velnią ir jo galią (1 Jn 3, 8; Hbr 2, 14).

Apr 12, 9–10 šėtonas įvardijamas 1) „senoji gyvatė“, 2) tas, kuris
danguje kaltina Dievo tautą ir 3) „didysis slibinas“, suvedžiodavęs pasaulį.
Graikų kalbos žodis, išverstas „velnias“, tiesiog reiškia „šmeižikas“,
dar kartą parodant, kad kova kilo dėl įsitikinimų, įskaitant tuos
įsitikinimus, kurie susiję su Dievo charakteriu.