---
title:  Tai padarė priešas
date:   23/02/2025
---

`1. Perskaitykite Mt 13, 24–27. Kaip šis palyginimas padeda suprasti
   mūsų pasaulio blogį?`

Jėzus pasakojo apie žemės savininką, kuris savo dirvoje pasėjo tik
geras sėklas. Tačiau tarp kviečių išdygo raugės. Tai pamatę, tarnai jo
klausė: „Šeimininke, argi ne gerą sėklą pasėjai savo lauke? Iš kur gi
atsirado raugių?“ (Mt 13, 27) Tai primena šiandien dažnai užduodamą
klausimą apie blogio problemą – jei Dievas sukūrė pasaulį visiškai
gerą, kodėl jame yra blogis?

`2. Perskaitykite Mt 13, 28–30, atsižvelgdami į Kristaus paaiškinimą
   Mt 13, 37–40. Kaip čia atsiskleidžia ir kosminės kovos prigimtis?`

Šeimininkas atsakė į tarnų klausimą: „Tai padarė mano priešas“
(Mt 13, 28). Vėliau Jėzus įvardijo: „sėjantysis gerą sėklą yra Žmogaus
Sūnus“, pats Jėzus (Mt 13, 37), ir paaiškino, kad „dirva – tai pasaulis“
(Mt 13, 38), o priešas, pasėjęs rauges– velnias (Mt 13, 39), aiškiai nusakant
kosminę kovą tarp Kristaus ir šėtono. Kodėl pasaulyje yra blogis?
Blogis yra priešo (velnio), kuris maištauja prieš šeimininką, rezultatas.
„Tai padarė mano priešas“ (Mt 13, 28).

Tačiau šis atsakymas išprovokuoja tolesnį klausimą: „Jei nori, mes
eisime ir jas išravėsime?“ Kitaip tariant, kodėl gi tuoj pat neišrovus
blogio su šaknimis? Šeimininkas atsakė: „Ne, kad kartais ravėdami
rauges, neišrautumėte su jomis ir kviečių. Palikite abejus augti iki pjūties“
(Mt 13, 29–30; plg. Mk 4, 29). Remiantis palyginimu, Dievas pagaliau
padarys galą blogiui, tačiau per anksti jį išrovus būtų padaryta
nepataisoma žala, kuri kenkia gėriui.

`Kokie pavojai gresia norint išrauti rauges dabar? Tuo pačiu, kodėl tai
nereiškia tiesiog blogio, su kuriuo susiduriame, nepaisymo?`