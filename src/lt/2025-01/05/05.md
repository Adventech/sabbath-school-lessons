---
title:  Dievas nebaudžia tyčia
date:   29/01/2025
---

Visame Šventajame Rašte Dievas nuolat parodo savo uolumą
nuskriaustųjų, engiamųjų labui ir deramą rūstybę persekiotojams ir
engėjams. Jei nebūtų blogio, Dievas nerūstautų. Jo pyktis visada nukreiptas
prieš tai, kas kenkia Jo kūriniams.

Pasak Rd 3, 32–33, Dievas tyčia nebaudžia (pažodžiui, Dievas nebaudžia
„iš savo širdies“). Jis nenori teisti piktadarių, bet meilė reikalauja
teisingumo.

Šią tiesą parodo pavyzdys, kiek kartų Dievas atleido savo tautai,
nuolat suteikdamas jiems progų atgailauti ir susitaikyti su Juo. Daug
kartų per pranašus Dievas ragino savo tautą, bet jie atsisakė klausyti
(žr. Jer 35, 14–17; Ps 81, 12–15).

`4. Perskaitykite Ezr 5, 12 ir palyginkite su Jer 51, 24–25. 44. Ką tai paaiškina
   apie teismą, kuris Jeruzalę ištiko per babiloniečius? (Taip
   pat žr. 2 Met 36, 16.)`

Pasak Ezros 5, po to, kai tauta pakartotinai ir be atgailos pykdė Dievą,
Jis galiausiai pasitraukė ir „atidavė juos Babilono karaliui chaldėjui
Nebukadnecarui į rankas“ (Ezr 5, 12). Tačiau Dievas tai padarė tik po
to, kai „nebeliko kitos išeities“ (2 Met 36, 16), o vėliau Dievas nuteisė
Babiloną už pernelyg didelį Judo nuniokojimą (Jer 51, 24–25. 44; plg.
Zch 1, 15).

Daugelį kitų atvejų, kada Dievas teisė, Šventasis Raštas apibūdina
kaip Dievo sprendimus atiduoti tautą jų priešams (Ts 2, 13–14; Ps 106,
41–42), atsižvelgdamas į tautos sprendimą išsižadėti Viešpaties ir tarnauti
kitų tautų „dievams“ (Ts 10, 6–16; Įst 29, 24–26). Dievo pyktis prieš
blogį, kuris galiausiai baigsis viso blogio išnaikinimu kartą ir visiems
laikams, kyla iš Jo meilės visiems ir iš Jo troškimo visatai galutinio gėrio,
kuris yra susijęs su visu nuodėmės, maištavimo ir blogio klausimu.

`Kaip tai, kad Dievas nenori nieko teisti, paveikia jūsų supratimą, susijusį
su Dievo rūstybe? Jei Dievas lėtas pykti, ar neturėtume būti kantresni
ir ištvermingesni aplinkinių atžvilgiu? Kaip galime tai daryti,
tuo pačiu metu saugodami ir rūpindamiesi skriaudikų aukomis?`