---
title:  Tolesniam tyrinėjimui
date:   31/01/2025
---

E. Vait, Patriarchai ir pranašai, p. 248–259.

Nuodėmės su aukso veršiu kontekste E. Vait rašė: „Izraelitai nusikalto
išdavę Valdovą, kuris gausiai teikė jiems palaimą ir kurio valiai
jie savanoriškai buvo įsipareigoję paklusti. Dievo valdžiai palaikyti
reikėjo įvykdyti teisingumą išdavikams. Tačiau net ir čia atsiskleidė
Dievo gailestingumas. Laikydamasis savo Įstatymo Jis visiems suteikė
pasirinkimo laisvę ir galimybę atgailauti. Atskirti buvo tik tie, kurie
ir toliau maištavo.

Už šią nuodėmę būtinai reikėjo nubausti, taip parodant aplinkinėms
tautoms Dievo nepasitenkinimą stabmeldyste. Įvykdydamas
teisingą nuosprendį kaltiesiems Mozė, kaip Dievo įrankis, turėjo
palikti istorijai rimtą ir viešą protestą prieš jų nusikaltimą. Kai vėliau
izraelitai smerks aplinkinių genčių stabmeldystę, jų priešai atsikirs
jiems kaltinimu, kad tauta, tvirtinanti, jog Jehova yra jų Dievas, Horebe
pasidarė veršį ir jį garbino. Tada, nors ir priverstas pripažinti tą
nemalonią tiesą, Izraelis galėtų nurodyti, koks baisus likimas laukia
nusižengėlių, remdamasis tuo, kad jų nuodėmė nebuvo nei sankcionuota,
nei atleista.

Meilė ne mažiau kaip teisingumas reikalavo, kad bausmė už nuodėmes
būtų įvykdyta. [...] Dėl Dievo gailestingumo turėjo nukentėti
tūkstančiai, kad būtų išvengta bausmės milijonams. Norėdamas išgelbėti
daugumą Jis nubaudė tą nedaugelį“ (E. Vait, Patriarchai ir pranašai,
p. 254).

***KLAUSIMAI APTARIMUI:***

`1. Kaip manote, kodėl daugybei žmonių sunku priimti dieviškos rūstybės
   sampratą? Kas jums padeda ją priimti?`

`2. Kokios bėdos visada iškyla, kai žmonės siekia keršto, kurių niekada
   nekyla, kai keršija Dievas?`

`3. Kaip Dievo teistas Izraelis po maišto su aukso veršiu taip pat buvo
   dieviškojo gailestingumo pavyzdys? Kokie kiti Šventojo Rašto pavyzdžiai
   rodo, kad net Dievo teismas yra meilės darbas?`

`4. Nors suprantame, kad Dievas teisingai piktinasi blogiu ir tobulai
   teisia, kaip svarbu mums susilaikyti ir neteisti kitų? Aptarkite tai
   ypač atsižvelgdami į 1 Kor 4, 5.`