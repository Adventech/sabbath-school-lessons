---
title:  Triasmenis Dievas - misijos kilmė
date:   08/10/2023
---

Šventajame Rašte Jėzus yra Dievo misijos priekyje ir centre kaip vienintelis kelias į išganymą. Pats Kristus pareiškė: „Aš esu kelias, tiesa ir gyvenimas. Niekas nenueina pas Tėvą kitaip, kaip tik per Mane“ (Jn 14, 6). Tačiau Jėzus taip pat padeda mums suprasti triasmenio Dievo svarbą Jo misijai.

Visa, ką Kristus darė, buvo dėl Jo Dangiškojo Tėvo arba iš Jo (žr. Jn 4, 34; Jn 5, 30; Jn 12, 45). Tačiau visada turime prisiminti, kad Jėzaus misija prasidėjo ne Jam atėjus į pasaulį. Jis ją gavo iš Tėvo dar prieš mūsų pasaulio sukūrimą (plg. Ef 1, 4; 1 Pt 1, 20).

Todėl Dievas planavo savo ryšį su žmonija dar prieš padėdamas mūsų planetos pamatus ir tikslingai įžengė į žmonijos istoriją, kad įvykdytų šį tikslą.

Sūnus sukūrė pasaulį (Jn 1, 3), o „atėjus laiko pilnatvei“ (Gal 4, 4) Dievas parodė savo meilę, siųsdamas čia Sūnų (Jn 3, 16–17). Sūnus atėjo, mirė ant kryžiaus ir nugalėjo mirtį. Tada, atsiųsta Tėvo, čia atėjusi Dvasia (Jn 14, 26; Jn 16, 7) moko (Jn 16, 8–11), o šiandien tęsia Tėvo ir Sūnaus misiją, įgalindama ir siusdama Dievo tautą į misiją (Jn 14, 26; Jn 16, 13–14).

`1. Perskaitykite Jn 20, 21–22. Kaip supratimas, kad misija kyla iš Tėvo, Sūnaus ir Šventosios Dvasios, turėtų formuoti mūsų misiją?`

Nors Rašte žodžio „trejybė“ nėra, į misiją orientuotų trejybės įrodymų yra daug. Pavyzdžiui, po prisikėlimo Kristus pasirodė savo mokiniams ir pažadėjo jiems: „Ir štai Aš atsiųsiu jums, ką yra pažadėjęs Mano Tėvas. Jūs pasilikite mieste, kol būsite apgaubti jėga iš aukštybių“ (Lk 24, 49). Čia randame Dievo misijos tikrovę viename sakinyje: Tėvo pažadas, Sūnaus patikinimas, kad pažadas bus įvykdytas, ir pats pažadas, Šventosios Dvasios atėjimas (žr. su Lk 3, 16; Apd 1, 4–5. 8).

Iš čia sužinome, kad misija nėra mūsų. Ji priklauso triasmeniam Dievui. Kaip tokia, ji bus įvykdyta. 

`Tėvas, Sūnus ir Šventoji Dvasia dalyvauja sielų gelbėjimo darbe. Kodėl ši mintis turėtų itin guosti?`