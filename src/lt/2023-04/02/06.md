---
title:  Pasaulis - misijos arena
date:   12/10/2023
---

`5. Perskaitykite Apr 7, 9–10. Ką šios eilutės sako apie toli siekiančią geografinę Dievo misijos apimtį?`	

Šią savaitę buvo aptarti du itin svarbūs misijai tekstai, kuriuose pabrėžiamas žmonių darymas mokiniais ir amžinosios Evangelijos žinia. Įdomu tai, kad abejuose tekstuose yra bendra jungianti mintis – misijos „kur“. Parašyta: „Eikite ir padarykite Mano mokiniais visų tautų žmones“ (Mt 28, 19); „žemės gyventojams, visoms tautoms, gentims, kalboms ir žmonėms“ (Apr 14, 6).

Kitaip tariant, Kristaus Evangelija turi pasiekti visas klases, visas tautas, visas kalbas ir visus žmones. Evangelijos įtaka – tai išgelbėtųjų suvienijimas į vieną didelę broliją. Turime tik vieną pavyzdį, kurį galime sekti, ir tai yra Kristus. Jei priimsime tiesą tokią, kokia ji yra Jėzuje, tautiniai išankstiniai nusistatymai ir pavydas sugrius, o tiesos dvasia sulies mūsų širdis į vieną.

Kai Jėzus pasakė: „Tapsite Mano liudytojais“ (Apd 1, 8), Jis turėjo omenyje tris skirtingas geografines sritis:

1 sritis: „Tapsite Mano liudytojais Jeruzalėje“. Tuo metu Jo mokiniai buvo labai arti Jeruzalės. Taigi Jėzus iš esmės sakė: „Pradėkite dalytis Dievo patyrimu su artimais žmonėmis“. Misija prasideda namuose, su šeima, su kaimynais, su draugais. Tai yra didžiausia misijos sritis.

2 sritis: „Visoje Judėjoje bei Samarijoje“. Mūsų misija taip pat apima tuos, kurie tam tikra prasme yra artimi, bet tuo pat metu yra toli nuo mūsų. Šioje grupėje yra žmonių, kurie gali kalbėti ta pačia kalba, kuria kalbame mes, žmonių, kurių kultūra panaši, bet jie negyvena ir nesidalija ta pačia tikrove kaip mes. Tai mūsų tolimesnė misijos sritis.

3 sritis: „Ligi pat žemės pakraščių“. Dievo misija ragina mus laimėti žmones visur, visų tautų, kalbų ir etninių grupių. Tai yra mūsų pagrindinė misijos vieta.

**Iššūkis:** Šią savaitę kasdien melskitės už bendruomenę jūsų gyvenamojoje vietoje. Dievas jus ten paskyrė ne be priežasties.

**Papildomas iššūkis:** Ištirkite savo vietovės demografinius rodiklius (kokie žmonės gyvena aplink jus) – etninę ir religinę kilmę, ar seni, ar jauni, ar neturtingi, ar turtingi, kokiomis kalbomis kalba ir pan. Paprašykite Dievą parodyti, kaip galite būti Jo meilės įrankiu jiems.