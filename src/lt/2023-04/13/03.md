---
title:  Trijų angelų žinia ir misija
date:   25/12/2023
---

Apreiškimo knygoje mums galingai ir vaizdingai pateikiama didžiosios kovos tema, kuri, ko gero, dramatiškiausiai aprašyta Apr 12, 12: „Todėl džiūgaukite, dangūs ir jų gyventojai! Bet vargas žemei ir jūrai, nes pas jus nukrito velnias, kupinas baisaus įniršio, žinodamas mažai beturįs laiko“. Sunku įsivaizduoti, kaip kas nors apskritai gali ką nors suprasti Šventajame Rašte, nesuprantant didžiosios kovos temos, kuri pasieks kulminaciją paskutinėmis dienomis.

`3. Perskaitykite Apr 14, 6–12. Kas čia pavaizduota ir ką šios eilutės turi bendra su mūsų misija ir žinia?`
														
Svarbiausia misijoje, Dievo misijoje, yra žinia, Dievo žinia – Evangelija. Žinia, tikrąja prasme, yra misija. Pasaulis turi būti įspėtas, kas jo laukia, ir kiekvienas žmogus bus priverstas rinktis – gyvenimą arba mirtį.

`4. „Kas ne su Manimi, tas prieš Mane, ir kas nerenka su Manimi, tas barsto“ (Lk 11, 23). Ką Jėzus čia sako, kas tiesiogiai susiję su mūsų misija?`
														
Apreiškimo 14 trijų angelų žinia sudaro šerdį, esmę to, ką mes, Septintosios dienos adventistai, buvome pašaukti skelbti pasauliui. Pagrindinės ir pamatinės šios žinios temos yra dvi – amžinoji Evangelija (Apr 14, 6) ir Kūrėjo garbinimas. Šios dvi temos išryškėja šiame šventųjų aprašyme: „Čia pasirodo ištvermė šventųjų, kurie laikosi Dievo įsakymų ir Jėzaus tikėjimo!“ (Apr 14, 12) Kad ir ką gera darytume padėdami žmonėms, niekada neturime pamiršti mūsų ypatingo pašaukimo ir misijos – skelbti žūstančiam pasauliui viltį, randamą amžinojoje Evangelijoje, taip pat perspėti pasaulį, kas vieną dieną jį ištiks.

`„Kas ne su Manimi, tas prieš Mane“ (Lk 11, 23). Kaip jūs suprantate, ką Jėzus čia mums sako? Kodėl šie žodžiai turėtų priversti mus susimąstyti, kur iš tikrųjų yra mūsų širdis?`