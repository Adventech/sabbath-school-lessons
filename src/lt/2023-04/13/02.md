---
title:  Apreiškimo knyga - Dievo misija paskutinėmis dienomis
date:   24/12/2023
---

Pirmosios Apreiškimo knygos eilutės skaitytojui pasako, kad šios knygos dėmesys skirtas Dievo misijai.

`1. Perskaitykite Apr 1, 1–7. Kokių pastebite įrodymų, kad Apreiškimo knygos dėmesys tenka Dievo misijai paskutinėmis dienomis?`
														
Pirmosiose eilutėse atskleidus, kad Jėzus yra Apreiškimo knygos šaltinis ir dėmesio centras, Apr 1, 4–5 užsimenama apie visus tris Dievybės Asmenis, kurie vieningai dirba, kad išgelbėtų žmones. Tėvas yra Amžinasis, kuris buvo, yra ir bus. Įvardijama Šventoji Dvasia, galingai veikianti tarp pirmojo amžiaus bažnyčių. Tada Jonas primena Jėzaus Kristaus padėtį – „ištikimo liudytojo“, „mirusiųjų pirmagimio“ (Apr 1, 5), kuriam teisėtai priklauso ši planeta. Šėtono bandymas pasinaudoti šia žeme įkuriant savo karalystę yra sužlugdytas. Be Dievo pergalės prieš šėtoną, mūsų Kūrėjo kraujas nuplauna mūsų kaltę ir gėdą.

`2. Perskaitykite Apr 1, 6 ir 1 Pt 2, 9. Ką šiose eilutėse reiškia atpirktųjų titulai?`	

Dievo misijos tikslas yra ne tik nugabenti žūstančius žmones į saugią vietą. Dievo išganymas suteikia naują ir garbingą padėtį, nes mumyse atkuriamas Dievo paveikslas. Atpirktieji tampa karalija, nes per Jėzaus pralietą kraują esame susiję su visatos Karaliumi. Dabar, kaip karališkosios šeimos nariai, prisijungiame prie karališkosios šeimos misijos gelbėti kitus žmones. Tai daro mus kunigais! Kristus savo Bažnyčią padarė karalija, o atskirus jos narius – kunigais. Būti karalijos nariu reiškia būti kunigu.

Apr 1, 7 pastebimas misijos skubumas – Jėzus ateina, ir giminės Jį apraudos, nes yra pražuvusios. Dievui rūpi tie, kurie nuo Jo nutolę. Taigi Apreiškimo knyga pradedama Dievo misija žmonėms.

`Dievas mus ne tik sukūrė, bet ir atpirko, už stebinančiai didelę kainą. Kodėl ši tiesa turėtų suteikti mums itin daug vilties, nepaisant dabartinių aplinkybių?`