---
title:  Belaisvis svetimoje kultūroje
date:   17/12/2023
---

Visada sunku būti tremtiniu svetimoje kultūroje. Mums šiandien gali būti sunku suvokti, su kuo susidūrė žydai, pirmiausia valdant babiloniečiams, o paskui persams.

Pavyzdžiui, nė vienas iš mūsų negyvename adventistų šalyje, kur mūsų tikėjimo principai tam tikru mastu yra krašto įstatymas. Tačiau prieš tremtį žydai gyveno savo šalyje, kur jų tikėjimo principai taip pat buvo įtvirtinti krašto teisėje.

Viena vertus, pagalvokite, kaip tai turėjo padėti išlikti ištikimiems Dievui. Galų gale, kiek lengviau būtų laikytis septintosios dienos – sabatos, jei iš tikrųjų sabatos laikymasis būtų įtvirtintas tautos teisiniame kodekse?

Kita vertus, šventoji istorija mums parodė, kad ir kokie būtų krašto potvarkiai, net jei jie būtų palankūs tikėjimui, ištikimybė turi kilti iš širdies, iš vidaus, nes priešingu atveju neabejotinai lydės nuodėmė, atsimetimas ir žlugimas.

„Viešpats ištarė: Kadangi ši tauta tik liežuviu tesiartina prie Manęs, tik lūpomis tegarbina Mane, jos širdis nutolusi nuo Manęs, tik žmonių išmoktu įstatymu tesiremia Mano garbinimas“ (Iz 29, 13).

Priešingai, tų, kurie pasiryžę būti ištikimi, net nepalankiausia aplinka negali sulaikyti nuo paklusnumo.

`1. Perskaitykite Dan 1, 1–12; Dan 3, 1–12 ir Dan 6, 1–9. Kad ir kokios būtų unikalios kiekvienos aplinkybės, ką šie pasakojimai atskleidžia apie iššūkius, su kuriais Dievo tauta gali susidurti gyvendama svetimoje kultūroje?`
														
Nesvarbu, kas mes esame ir kur gyvename, esame panirę į aplinką, kuri tam tikru laipsniu dėl pačių įstatymų, kultūros ar ir vieno, ir kito gali būti didžiulis iššūkis mūsų tikėjimui ir liudijimui. Šie Danieliaus knygos pasakojimai, nors ir visada baigėsi „laimingai“, atskleidžia, kad net ir sunkiomis aplinkybėmis žmonės gali likti ištikimi Dievui. Net jei nė vieno iš šių pasakojimų pabaiga nebūtų laiminga, neabejotina, kad šie vyrai vis tiek pasielgė teisingai.

`Su kokiais jūsų tikėjimo iššūkiais susiduriate savo kultūroje? Kaip į juos reaguojate?`