---
title:  Purimų stebuklas
date:   21/12/2023
---

Jau tūkstantmečius tyrinėjantieji pastebi, kad Esteros knygoje neminimas Dievo vardas. Tai vienintelė Šventojo Rašto knyga, kurioje sutinkamas toks reiškinys. Tačiau žydai sugebėjo atpažinti Dievo darbus, kai jiems buvo suteiktas didis išgelbėjimas, ir šią knygą Dievo tauta nusprendė įtraukti į Biblijos kanoną.

Ar galime pamatyti Dievo Artumą po mūsų kasdienio gyvenimo paviršiumi? Dievo darbai gali atrodyti kaip įprasti, natūralūs įvykiai, ir jei į juos nekreipiame atidaus dėmesio, nepastebėsime Dievo Artumo.

`6. Perskaitykite Est 9, 1–12. Koks buvo Esteros pastangų rezultatas?`
														
Purimų stebuklas įgauna labai neįprastą formą. Šis stebuklas paslėptas, užmaskuotas iš pažiūros natūralių įvykių. Žydų sunaikinimo įsakymas nebuvo atšauktas, bet buvo pasirašytas naujas įsakymas, leidžiantis žydams gintis.

Taip pat atkreipkite dėmesį į tai, kas dar įvyko ir kaip Dievas sugebėjo palenkti šiuos įvykius. Persai pastebėjo Dievo darbus žydų labui. 

O rezultatas?

„Daug krašto gyventojų dėjosi esą žydai“ (Est 8, 17). Tai puikus pavyzdys, kaip Viešpats sugebėjo darbuotis, kad paklydusios sielos pažintų Jį.

Žydų lyderiai pripažino Dievo darbą. Kai žydai nugalėjo gindamiesi, jie paskelbė metinę šventę (vadinamą Purimais) šios pergalės atminimui. Šios dienos vis dar tradiciškai švenčiamos dėkojant Dievui, prisimenant Jo išgelbėjimą.

**Iššūkis:** Melskitės, kad Dievas suteiktų jums drąsos pasidalyti su vienu iš žmonių jūsų šios savaitės maldos sąraše tuo, ką Jis dėl jūsų padarė.

**Papildomas iššūkis:** Dienoraštyje ar žurnale pradėkite užrašyti ypatingus mažus dalykus (arba didelius), kuriuos Dievas daro dėl jūsų. Peržiūrėkite juos ir melskitės, kad Dievas jums juos primintų deramu metu, jog galėtumėte jais su kuo nors pasidalyti.