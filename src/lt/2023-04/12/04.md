---
title:  Ištikimas Mordechajaus liudijimas
date:   19/12/2023
---

Gyvenančius svetimame krašte, Mordechają ir Esterą anksčiau ar vėliau, jiems išliekant ištikimiems Dievui, galėjo ištikti bėda. Taip, be abejo, nutiko Mordechajui.

`4. Perskaitykite Est 3, 1–15. Kas čia atsitiko ir kodėl?`
														
Iš Esteros 3 sužinome, kad karalius Kserksas (Ahasveras) pagerbė Hamaną bei suteikė jam aukštas pareigas ir galią. Visiems buvo liepta nusilenkti prieš Hamaną. Bet mes skaitome: „Mordechajas nei klaupdavosi, nei puldavo kniūbsčias“ (Est 3, 2). Rašte nenurodoma priežastis, kodėl Mordechajas nesiklaupė prieš šį vyrą. Tačiau mes žinome kodėl. Jis buvo ištikimas žydas. Mordechajas nenorėjo atiduoti pagarbos Agago palikuoniui, amalekitui, jo tautos priešui nuo Išėjimo (Įst 25, 19). Kaip ištikimas žydas galėjo klauptis prieš amalekietį? Arba pagarbinti kažką kitą, o ne Viešpatį?

„Tad karaliaus dvariškiai, buvę su juo Karaliaus vartuose, sakė Mordechajui: Kodėl tu nepaklūsti karaliaus įsakymui?“ (Est 3, 3) Nors tiksliai nežinome, kaip jis reagavo, kitoje eilutėje parašyta: „Mat Mordechajas buvo jiems pasisakęs, kad yra žydas“ (Est 3, 4). Neabejotinai tame atsakyme Mordechajas turėjo progą paaiškinti, kad kaip Dievo, sukūrusio dangų ir žemę, garbintojas, jis negali garbinti jokio nuodėmingo žmogaus. Be jokios abejonės, Mordechajas tam tikru laipsniu galėjo paliudyti apie savo tikėjimą, kurio jis taip tvirtai laikėsi, kad sukėlė pavojų sau pačiam ir, deja, kitiems.

„Danieliaus ir jo bendražygių bei Mordechajaus šviesa švietė Babilono karališkųjų rūmų moralinėje tamsoje“ (E. Vait, „Advent Review and Sabbath Herald“, 1884 m. gegužės 13 d.).

Kai Hamanas norėjo sunaikinti žydus, jis apibūdino juos taip: „Tada Hamanas tarė karaliui Ahasverui: Visose tavo karalystės valdose gyvena išblaškyta, bet atskira tauta su savo įstatymais, kurie skiriasi nuo visų kitų tautų įstatymų. Karaliaus įsakų jie nesilaiko! Todėl karaliui nedera jų pakęsti“ (Est 3, 8). Tauta, kurios papročiai kitokie ir kuri nepaklūsta karaliaus įstatymams? Puiki priežastis persekiojimui.

`Kokiais būdais net dabar galime būti išmėginti, kaip buvo išmėgintas Mordechajas? Kaip turėtume reaguoti?`