---
title:  Misija turtingiesiems
date:   29/11/2023
---

`5. Perskaitykite Mt 19, 16–22. Ko galime pasimokyti iš šio pasakojimo, kuriame, priešingai nei Nikodemo atveju, žmogus nepriėmė Jėzaus?`
														
Jėzaus bendravimas su turtingu jaunu didiku parodo, kokie pavojingi gali būti turtų spąstai. Perskaitykite šiuos žodžius: „Ir dar kartą jums sakau: lengviau kupranugariui išlįsti pro adatos ausį, negu turtuoliui patekti į Dievo karalystę“ (Mt 19, 24). Tai, žinoma, nereiškia, kad turtingieji negali būti išgelbėti, tiesiog, jei šie žmonės nebus atsargūs, jų turtai tikrai gali tapti kliūtimi išgelbėjimui.

Galų gale turtingųjų ir vargšų laukia tas pats likimas – kapas. Tai reiškia, kad turtingiesiems taip pat labai reikia išgelbėjimo, kaip ir bet kam kitam. Kad ir ką būtų galima nusipirkti už pinigus, negalima nusipirkti atleidimo nuo mirties. Toks atleidimas yra tik dovana, kurią Jėzus laisvai suteikia tam, kas tiki. „Aš esu prisikėlimas ir gyvenimas. Kas tiki Mane, nors ir numirtų, bus gyvas“ (Jn 11, 25).

`6. Perskaitykite Lk 19, 1–10. Kuo šis pasakojimas skiriasi nuo pasakojimo apie turtingą jauną didiką?`
														
Zachiejus priėmė Jėzų taip, kaip, deja, to nepadarė jaunas turtingas didikas. Atkreipkite dėmesį, Jėzus nesakė Zachiejui parduoti tai, ką jis turi, ir išdalinti vargšams, kaip sakė turtingam jaunam didikui. Jėzus žinojo, kaip jaunas didikas buvo prisirišęs prie savo pinigų, todėl Jėzus ir liepė jam taip pasielgti. Priešingai, nors nežinome visko, kas buvo kalbama, kai Jėzus buvo jo namuose, Zachiejus akivaizdžiai buvo Jėzaus įtikintas ir žinojo, kad jam būtini tam tikri pokyčiai jo gyvenime, ypač susiję su jo turtais.

`„Kokia gi žmogui nauda, jeigu jis laimėtų visą pasaulį, o pakenktų savo gyvybei?! Arba kuo žmogus galėtų išsipirkti savo gyvybę?“ (Mt 16, 26). Ką šie žodžiai turėtų reikšti mums visiems?`