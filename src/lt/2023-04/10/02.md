---
title:  Žydas atėnuose
date:   03/12/2023
---

`1. Perskaitykite Apd 17, 1–16. Kaip Paulius atsidūrė Atėnuose ir kaip reagavo į tai, ką ten rado?`
														
Atėnai buvo pilni stabų (Apd 17, 16). Žinodamas savo tautos istoriją ir jos polinkį (nepaisant begalinių įspėjimų) stabmeldybei, Paulius buvo nusiminęs dėl visų stabų, kuriuos rado ir Atėnuose. Be jokios abejonės, Paulių paskatino užuojauta atėniečiams, kurie mirtų savo nuodėmėse, jei nesužinotų apie gyvąjį Dievą.

Šiandien mūsų miestai vis dar pilni stabų, nors jie yra mažiau akivaizdūs, priešingai tam, ką matė Paulius. Ir, deja, daug tikinčiųjų gali vaikščioti mieste nė kiek nereaguodami į jo stabus. Tačiau Paulius buvo pakankamai paveiktas Šventosios Dvasios, kad reaguotų. Neatsižvelgdamas į kai kuriuos kitus tikinčiuosius, kurie vis dar nesuvokė, jog Evangelija skirta visam pasauliui, Paulius žinojo, kad Dievas nori, jog atėniečiai būtų išgelbėti kartu su visais kitais. Jis suprato, kad pasaulinė misija apima Evangelijos skelbimą tiems, kurie nieko apie ją nežinojo, įskaitant stabus garbinančius pagonis ir filosofus Atėnų gatvėse.

Todėl Paulius dažnai lankydavosi aikštėje, kur šie žmonės leisdavo laiką. Galima sakyti, kad jis suformavo pirmąjį Pasaulinės misijos studijų centrą, kuriame, naudodamasis aikšte, tyrinėjo ir išbandė metodus, kaip laimėti šių pagonių širdį ir protą.

Paulius žinojo, kad negalės užmegzti su atėniečiais ryšio taip, kaip su žydais ar net dievobaimingais pagonimis. Tai buvo žmonės, kuriems pradžios tašku nebuvo Izraelio Dievas ar Jo darbai Izraelio tautai. Kad ir kokios esminės šios sąvokos ir įsitikinimai buvo žydams ir net dievobaimingiems pagonims, žmonėms, su kuriais Paulius susidūrė Atėnų aikštėje, jie nieko nereiškė. Vadinasi reikėjo visiškai naujo metodo.

Šiandien mes dažnai siekiame laimėti žmones, kurie neturi nieko bendra su vadinamuoju „judėjų-krikščionių“ paveldu. Taigi, kaip ir Paulius, turime prisitaikyti. Metodas, kuris gali gerai veikti, pavyzdžiui, Buenos Airėse, Bankoke gali būti nenaudingas.

`Kokius stabus žmonės garbina jūsų visuomenėje ir kaip galite atverti jiems akis, kad visa tai bergždžia?`