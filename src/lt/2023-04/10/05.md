---
title:  Supažindinimas su nauju Dievu
date:   06/12/2023
---

Dabar, kai Paulius atkreipė Atėnų mąstytojų dėmesį, jis savo klausytojams nurodė dangaus Dievą.

`4. Perskaitykite Apd 17, 24–27. Kokio metodo čia laikėsi Paulius, bandydamas laimėti šiuos žmones?`	

Žmones, kuriems pakankamai rūpėjo dvasiniai reikalai, jei jie pastatė aukurą nežinomam dievui, Pauliaus žodžiai sužavėjo: Dievas kūrėjas gyvena ne rankų darbo šventyklose ir nėra žmonių rankomis aptarnaujamas, bet pats tenkina visų poreikius. Graikų mitologijos persmelktai kultūrai, kurioje dievai buvo nenuspėjami, egocentriški ir žiaurūs, Pauliaus nusakyto Dievo idėja buvo nuostabiai intriguojanti. Ir žmonės Areopage žengė pirmuosius žingsniukus meilės Dievo link.

Akivaizdu, kad šis Dievas, kurio jie nežinojo, galėjo būti žinomas! Ir Jis nori būti žinomas.

Paulius Areopage tikriausia kalbėjo ilgiau nei tik tie keli žodžiai, kuriuos Lukas čia papasakojo. Dėl vietos popieriaus lape stokos atrodo pagrįsta, kad Lukas tik apibendrino Pauliaus kalbą. Jei tai tiesa, tada kiekvieną iš iki šiol paminėtų sąvokų Paulius tikriausia išdėstė išsamiau. Tad Pauliaus kalbą suskirstėme į sąvokas:
1. Paulius pirmiausia pagyrė jų esamą dvasinį sąmoningumą ir nuoširdumą.
2. Tada jis parodė, kad ištyrė jų tikėjimą ir iš to, ką suprato, kai kurias mintis laikė gerbtinomis.
3. Tada jis dėstė jiems vieną konkrečią mintį, kurią suvokė tyrinėdamas jų religiją ir kurios jie prisipažino nesupratę.
4. Po to jis pasidalijo tokiomis Dievo savybėmis, kurių, jo žiniomis, jiems labai reikėjo, tai yra, kad Dievas yra ir kad Jis juos myli bei yra arti.
5. Galiausiai kalbos pabaigoje Paulius perspėjo juos, ką reiškia atmesti šio Dievo, kurio jie dar nežinojo, pažinimą.
Paulius dėstė jiems tiek, kiek galėjo, atsižvelgdamas į tai, ką žinojo apie jų tikėjimą. Minėtų minčių išdėstymas prilygo didelei pažangai.

`Atkreipkite dėmesį į Pauliaus nusakytą sukurtą pasaulį ir į Dievą kaip Kūrėją (taip pat žr. Rom 1, 18–25). Kodėl daugumos žmonių atveju tai yra itin geras metodas, bent jau pradžiai? Kuo sukurtas pasaulis itin stipriai parodo Dievą?`