---
title:  Ištiesiantis mums ranką Dievas
date:   01/10/2023
---

Dievas sukūrė mus pagal savo paveikslą ir panašumą. Jis davė mums tobulą pasaulį, o Jo tikslas buvo, kad mes gyventume tobuluose santykiuose su Juo, santykiuose, kurių centre yra Jo brangiausia savybė – meilė. Tačiau, kad meilė būtų tikra, Dievas davė mums dar vieną brangią dovaną – laisvą valią; laisvę rinktis, kuriuo keliu eiti. Žinoma, Dievas Adomui ir Ievai davė aiškius nurodymus dėl nepaklusnumo pavojų ir mirtinų padarinių (Pr 2, 16–17). Šėtonas savo ruožtu apgaulingai įtikino Ievą, kad ji gali valgyti gero ir pikto pažinimo medžio vaisių, bet be jokių neigiamų rezultatų. Priešingai, jis tvirtino, kad jie bus „kaip Dievas, žinantis, kas gera ir kas pikta“ (Pr 3, 5). Deja, Ieva apsisprendė valgyti vaisių ir davė jo Adomui, kuris pasirinko tą patį. Taigi tobula kūrinija tapo sutepta nuodėmės.

Ta akimirka pakeitė pirminį Dievo planą ir tikslą naujai sukurtai žemės planetai. Išganymo misija, sumanyta „prieš pasaulio sutvėrimą“ (Ef 1, 4), dabar turėjo būti įgyvendinta.

`1. Perskaitykite Pr 3, 9–15. Kokie buvo pirmieji Dievo žodžiai Adomui po to, kai jis ir Ieva puolė, ir kodėl šis teiginys itin reikšmingas teologiniu požiūriu šiandien?`	

Aišku, Dievas tiksliai žinojo, kur jie yra. Valdomi baimės, Adomas ir Ieva turėjo pamatyti, kas vyksta. Tačiau jiems taip pat reikėjo suprasti baisius jų nuodėmės padarinius. Šėtoną taip pat reikėjo nugalėti. Tuo tikslu Dievas pradėjo pristatyti savo misiją – atpirkimo planą (žr. Pr 3, 14–15), vienintelę viltį sutaikyti „su savimi pasaulį“ (2 Kor 5, 19).

Tačiau turime atkreipti ypatingą dėmesį į tai, kad prieš akistatą ir sutaikymo pažadą Dievas atėjo ieškodamas puolusios žmonijos. Nepaisant iš pažiūros beviltiškos padėties, Dievas savo klausimu Adomui iš esmės paliečia dar du klausimus – mūsų puolusią būklę ir Jo misionierišką prigimtį. Esame paklydę ir mums labai reikia išgelbėjimo. Jis mus suranda ir yra pasiryžęs išgelbėti bei būti su mumis.

`Per visą istoriją Dievas ir toliau klausia: „Kur tu?“ Ką tai reiškia jūsų asmeniniu patyrimu ir ką jūs Jam atsakėte?`