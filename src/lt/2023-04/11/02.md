---
title:  Misija į tolimesnes sritis
date:   10/12/2023
---

Skaitome, kad Jėzus vedė savo mokinius iš Genezareto (Mt 14, 34) „į Tyro ir Sidono sritį“ (Mt 15, 21). Kodėl Jis vedė juos iš Galilėjos į šiuos pagonių kraštus? Jis vedė savo mokinius į šias svetimtaučių sritis, kad jie galėtų vietoje išmokti to, ko negalėjo lengvai išmokti Galilėjoje. Jis norėjo išmokyti to, kas padėtų pasiruošti jų pašaukimui laimėti visas žmonių grupes, įskaitant miestiečius.

`1. Perskaitykite Ts 3, 1–6; 1 Kar 5, 1–12 ir 1 Kar 11, 1–6. Kaip šie tekstai padeda mums šiek tiek suprasti šių miestų aplinką?`

Ts 3, 1–6 matome, kad Dievas naudojo šias senovės tautas išmėgindamas izraelitų tikėjimą. Deja, Dievo tauta taip pat neišlaikė šio išmėginimo, bent jau šiuo atveju: „Jie vedė jų dukteris ir leido savo dukteris už jų sūnų. Ir jų dievus jie garbino!“ (Ts 3, 6) Nuo pat pradžių šios tautos buvo kliuvinys Izraeliui.

1 Kar 5, 1–11 matome glaudų ryšį tarp sidoniečių ir hebrajų. Nors vienu lygmeniu ekonominiai ryšiai buvo abipusiai naudingi, neabejotinai hebrajai vis tiek buvo neigiamai paveikti prekybos partnerių pagonybės ir stabmeldystės.

1 Kar 11, 1–6 atskleidžia, kokia neigiama ši įtaka galiausiai tapo – karalius Saliamonas vedė Sidono karaliaus dukterį, kuri jį suklaidino. „Saliamonas sekė sidoniečių deivę Astartę“ (1 Kar 11, 5).

Vis dėlto, nepaisant pagonybės ir stabmeldystės istorijos bei jų neigiamos įtakos išrinktajai tautai, Jėzus vis tiek atvedė savo mokinius į šias vietas. Tokiu būdu Jis ruošė juos vykdyti tarpkultūrinę miesto misiją, stodamas akistaton su jų šališkumu ir fanatiškumu, parodydamas savo sekėjams visapusišką miesto misiją visų kultūrų ir tautybių atžvilgiu.

Miestų misionieriai adventistai susiduria su daug iššūkių, tarp kurių yra sveikatos ir aplinkosaugos problemos. Kiti iššūkiai gali būti – didelės pragyvenimo išlaidos, rasizmas, fanatizmas, nacionalizmas ir religinės laisvės bei saviraiškos suvaržymai. Vis dėlto, nepaisant šių kliūčių, turime darbuotis miestų labui. 

`Ką galite padaryti, kad padėtumėte tiems, kurie tarnauja miestuose?`