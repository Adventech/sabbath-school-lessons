---
title:  Abraomo meilė visiems
date:   23/10/2023
---

`2. Perskaitykite Pr 18, 16–33. Kaip Abraomas išnaudojo savo didelę meilę visiems žmonėms, neišskirdamas genties, rasės ar tautos?`

Antroji Abraomo savybė, paimta iš Pradžios 18, buvo jo meilė net tiems žmonėms, kurių jis asmeniškai nepažinojo. Tai puiki pamoka kiekvienam iš mūsų. Sodomos ir Gomoros gyventojai buvo nusidėjėliai, tolimi jo vertybėms, bet jo širdis buvo kupina meilės visiems, neišskiriant rasės, lyties, kalbos ar religijos.

Tada Dievas atskleidžia Abraomui savo sprendimą sunaikinti Sodomos ir Gomoros miestus. „Tuomet VIEŠPATS tarė: Šauksmo prieš Sodomą ir Gomorą taip padaugėjo, ir jų nuodėmė tokia sunki, kad turėjau nužengti ir pamatyti, ar jie iš tikro elgiasi, kaip skelbia Mane pasiekęs šauksmas. Taip ar ne – sužinosiu“ (Pr 18, 20–21).

Su dideliu nuolankumu ir pagarba Abraomas kreipėsi į Dievą prašydamas: „Ne Tavo būdas daryti tokį dalyką – žudyti teisųjį kartu su nedorėliu ir padaryti teisųjį lygų nedorėliui! Tai ne Tavo būdas! Argi tas, kuris yra visos žemės Teisėjas, nesielgs teisingai?“ (Pr 18, 25)

Savo meile Abraomas tikėjosi išgelbėti visus šių miestų gyventojus, ne tik teisiuosius. Be abejo, Abraomas žinojo, kokie blogi ir nedori buvo ten gyvenantys žmonės. Kas žino, kokių pasakojimų jis girdėjo apie tuos žmones ir jų papročius? Ir iš to, ką mes žinome apie juos, kaip atskleidžia pasakojimas kitame skyriuje apie niekšišką minią prie Loto namų (žr. Pr 19, 1–11), tai buvo labai pikti žmonės.

Tačiau Abraomas, žinodamas Dievo meilę, kreipėsi į Jį vardan jų. Abraomas žinojo, kad žmonės visada gali grįžti pas Dievą atgailaudami. Abraomui šių miestų gyventojų išgelbėjimas suteiktų jiems galimybę atgailauti.

Galiausiai Abraomas savo prašymą grindė tuo, ką jis asmeniškai žinojo apie Dievo meilę žmonėms. Jis pats labai mylėjo nusidėjėlius ir žinojo, kad tol, kol asmuo gyvas, yra viltis išsigelbėti.

`Kodėl užtarianti malda itin svarbi mūsų pačių gyvenime? Kaip malda už kitus, kuriems reikia pagalbos, gali padėti mums augti dvasiškai ir labiau patirti Dievo meilės nusidėjėliams tikrovę?`