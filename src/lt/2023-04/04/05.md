---
title:  Abraomo misija
date:   25/10/2023
---

`4. Perskaitykite Pr 19, 1–29. Koks buvo svetingos, mylinčios ir pamaldžios Abraomo dvasios rezultatas?`	

Tekste įdomiai pateikiama Loto padėtis Sodomos mieste: „Lotas sėdėjo Sodomos vartuose“ (Pr 19, 1). Tai reiškia, kad jis buvo svarbi asmenybė mieste, tikrai visuomenės tarnautojas, nes sėdėti vartuose yra pareigūnų, teisėjų ir karalių privilegija (2 Sam 19, 8; Jer 38, 7; Rūtos 4, 1).
 
Pradžios 19 yra beveik lygiagretus Pradžios 18 pasakojimui apie angelus ir Abraomą. Abraomas ir Lotas sėdėjo prie įėjimo arba vartų (Pr 18, 1; Pr 19, 1); Abraomas ir Lotas pakvietė svetimšalius pailsėti savo buveinėje (Pr 18, 3–4; Pr 19, 2); Abraomas ir Lotas ruošė valgį svečiams (Pr 18, 4–8; Pr 19, 3). Kad ir kokios jo klaidos, atrodo, jog Lotas turėjo gerų savybių.

„Tuomet VIEŠPATS liejo ant Sodomos ir Gomoros sierą ir ugnį. Jis sunaikino tuos miestus ir visą Lygumą drauge su visais miestų gyventojais ir žemės augmenija“ (Pr 19, 24–25).

Nežinome, kiek žmonių gyveno Sodomos ir Gomoros miestuose šio pasakojimo metu, tačiau iš tūkstančių žmonių tik keturi išėjo iš šių miestų ir tik trys buvo išgelbėti. Tas pat Pradžios knygos pasakojime apie tvaną. Nežinome, kiek tada buvo gyventojų, bet žinome, kad dauguma nebuvo išgelbėti.

Tas mažas Sodomos gyventojų skaičius, kurie buvo išgelbėti, turi įtakos mūsų pačių misijai – ne visi bus išgelbėti. Norėtume, kad visi priimtų Jėzų ir Jo išganymo planą, tačiau kiekvienas žmogus turi laisvą valią. Mūsų užduotis – pakviesti kuo daugiau žmonių pasirinkti Jėzų. Kol mes atliekame savo misiją, Dievas mums padeda per Šventąją Dvasią, bet Jis niekada neprieštaraus niekieno valiai. Laisva valia reiškia, kad, galų gale, ką mes bedarytume, kiek besimelstume, išgelbėjimas priklauso nuo kiekvieno asmens apsisprendimo.

`Kaip galime išmokti nenusiminti, jei vykdydami misiją nepastebime tokių rezultatų, kokių norime?`