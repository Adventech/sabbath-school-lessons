---
title:  Abraomo pašaukimas
date:   17/10/2023
---

Sekdamas Dievo kvietimu, Abraomas įžengė į žemę, kaip Dievas jam buvo įsakęs. Tačiau nuo pat pradžių jam viskas klostėsi ne itin gerai. Jis atvyko, kur Dievas liepė, bet, kaip parašyta Biblijoje: „tuomet krašte buvo kananiečiai“ (Pr 12, 6) – pagonys, žinomi dėl žiaurumo ir smurto. Nestebina, kad iškart po to, kai Abraomas čia atvyko, jam pasirodė Viešpats ir pasakė: „Šį kraštą duosiu tavo palikuonims“ (Pr 12, 7). Neabejotina, Abraomui reikėjo padrąsinimo.

Tačiau, bent jau iš pradžių, jam viskas klostėsi ne itin gerai. 

`4. Perskaitykite Pr 12, 10–13, 1. Kas jam nutiko vėliau ir kokias klaidas padarė šis Dievo vyras?`

Jam turėjo būti baugu – palikti patogų gyvenimą ir, greičiausiai, klestėjimą gimtinėje, ir keliauti nežinant, „kur einąs“ (Hbr 11, 8). Vienas iš pirmųjų sunkumų, su kuriais jis susidūrė, buvo badas! Pastarasis buvo toks nuožmus, kad patriarchas turėjo palikti vietą, kurioje jam įsikurti liepė Dievas, ir iškeliauti kur nors kitur. Po to viskas dar pablogėjo.

> <p></p>
> „Dar gyvendamas Egipte Abraomas parodė, kad nėra išsivadavęs nuo žmogiškųjų silpnybių ir nėra tobulas. Nuslėpdamas faktą, kad Sara yra jo žmona, jis išsidavė stokojąs pasitikėjimo Dievo globa, to didelio tikėjimo ir drąsos, kuriuos jis taip dažnai ir kilniai demonstravo savo gyvenime. [...] Dėl Abraomo tikėjimo stokos Sara pateko į didelį pavojų. Egipto karalius, sužinojęs apie jos grožį, prisakė atvesti ją į rūmus, ketindamas paimti sau į žmonas. Tačiau Viešpats iš didelio gailestingumo apsaugojo Sarą, pasiųsdamas bausmes karališkiesiems namams“ (E. Vait, Patriarchai ir pranašai, p.  96).

Niekas niekada nesakė, kad misijos darbas yra lengvas, o melavimas ir apgaudinėjimas Abraomui tik pablogino aplinkybes. Laimei, Dievas yra kantrus ir neatmetė savo tarno dėl jo klaidos, kuri, deja, nebuvo vienintelė Abraomo padaryta klaida. Guodžia tai, kad net nepaisant mūsų klaidų, jei tikėdami ir paklusdami, kaip Abraomas, laikomės Viešpaties, mums ne tik gali būti atleistos mūsų klaidos, nuodėmės bei kaltės, bet Viešpats vis tiek gali mus panaudoti misijai.

`Ko galime pasimokyti iš pasakojimo apie Abraomą Egipte?`