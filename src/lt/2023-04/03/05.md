---
title:  Ankstyvoji bažnyčia ir patogi aplinka
date:   18/10/2023
---

`5. Perskaitykite Apd 8, 1–4. Kas ankstyvojoje Bažnyčioje paskatino tikinčiųjų pasklidimą toliau jiems patogios aplinkos?`	

Iki tol ankstyvoji Bažnyčia daugiausia buvo Jeruzalėje (arba hebrajų teritorijoje ir tarp hebrajų). Kai prasidėjo persekiojimas, kuriame aktyviai dalyvavo pamaldus hebrajas ir fariziejus Saulius, Jeruzalės Bažnyčia pasklido visoje Judėjoje ir Samarijoje. Apd 1, 8 Jėzus išpranašavo: „tapsite Mano liudytojais Jeruzalėje ir visoje Judėjoje bei Samarijoje“. Šis teiginys išsipildė, kaip pažymima Apd 8, 4: „išblaškytieji keliaudami skelbė gerosios naujienos žodį“.

Net ir po to, kai Bažnyčia pradėjo plisti už Jeruzalės, jie vis dar skelbė žydų regionuose arba kitų miestų apgyvendintose žydų vietovėse. Apd 11, 19 nurodoma, kad Bažnyčia buvo išblaškyta iki pat Finikijos (Libano) ir Kipro, tačiau tuo metu jie neskelbė žinios niekam kitam, išskyrus žydus. Jėzaus mokiniai ir ankstyvoji Bažnyčia siekė, kad ne pagonys, o tik žydai ateitų pas Viešpatį. Jų supratimas, susijęs su Bažnyčios misija, vis dar buvo labai ribotas.

Petras, Jėzaus mokinys ir vienas iš ankstyvosios Bažnyčios šulų, vengė nešti Evangelijos žinią pagonims, net kai tai pradėjo daryti Paulius. Petras buvo žinomas kaip apipjaustytųjų (turint omenyje žydus) apaštalas, o Paulius – pagonių apaštalas (Gal 2, 8). Iš pradžių Petras net nenorėjo būti matomas su pagonimis (Gal 2, 11–12). Tačiau Dievas išvedė Petrą iš jam patogios aplinkos ir pakeitė jo širdį. Jis pradėjo mokytis, ką iš tikrųjų reiškia Evangelijos užduotis ir ką Jėzaus mirtis turėjo laimėti visam pasauliui. 

`Perskaitykite Apd 10, 9–15. 28–29. Kokią žinią Viešpats perdavė Petrui ir kaip šiais laikais turime taikyti šį principą misijos darbui?`