---
title:  Pradėkite ten, kur esate
date:   19/10/2023
---

`6. Perskaitykite Apd 1, 8. Kokį principą, susijusį su dalijimusi arba buvimu Jo liudytoju pasauliui, Jėzus išdėstė?`

Tai yra Jėzaus išdėstytas principas, parodantis, kaip privalo elgtis Jo mokiniai, turintys pasidalyti gerąja naujiena su kitais. Dalijimasis tiesa reiškia ne kitų įtikinimą, kad jie klysta, o pasidalijimą Jėzumi, kaip nusakyta trijų angelų žinioje Apr 14, 6–12.

Tačiau Apd 1, 8 Jėzaus žodžiuose yra keletas principų.

Pirma: „Tapsite Mano liudytojais Jeruzalėje“. Tyrinėjome (bet verta pakartoti) – mes turime būti Jo liudytojais toje vietoje, kur gyvename. Tai gali apimti mūsų namus, bažnyčią, apylinkę ir bendruomenę. Pirmiausia turime būti Jo liudytojais ten, kur esame, toje vietovėje, kurią Jis dabar paskyrė – namuose ar darbe – ir būti Jo liudytojais artimiausiems žmonėms. Tai gali būti šeima ar giminė, lankantieji bažnyčią, kolegos, kaimynai ir bendruomenė.

Kartais žmones domina tik išvykimas į tolimą šalį ir buvimas Jo liudininkais svetimoje kultūroje. Tačiau jie neliudija aplinkiniams esamoje vietoje. Turėtume pradėti ten, kur esame, ir judėti toliau, Viešpačiui vedant mus.

Toliau: „Visoje Judėjoje bei Samarijoje ir ligi pat žemės pakraščių“ (Apd 1, 8). Vėlgi Jėzus patvirtina, kad liudijimas apima kultūrinių ribų peržengimą. Pradėję ten, kur esame, galime būti raginami persikelti į kitas vietoves, kad laimėtume skirtingas socialines, etnines ir religines grupes. Priklausant tam tikrai etninei ar konkrečiai kalbinei žmonių grupei, gali būti daug lengviau liudyti dėl minimalių kultūrinių kliūčių. Kai kuriose pasaulio vietose Bažnyčia atstovauja tik vienai giminei ar genčiai. Tačiau didžioji Jėzaus užduotis mums sako, kad, kaip Jo liudytojams, labai svarbu išeiti iš mums patogios aplinkos ir panaudoti savo išteklius minėtoms žmonių grupėms. Jiems taip pat reikia Jėzaus žinios.

**Iššūkis:** Sudarykite sąrašą žmonių grupių, turinčių konkrečių poreikių jūsų bendruomenėje, kurių bažnyčia nesistengė laimėti. 

**Papildomas iššūkis:** Pradėkite melstis už galimybę artimiausioje ateityje įsitraukti į misiją žmonėms, turintiems konkrečių poreikių.