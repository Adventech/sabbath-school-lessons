---
title:  Komforto zonos peržengimas
date:   15/10/2023
---

Kad laimėtume kitus, Dievas nori, jog mes peržengtume savo komforto zoną. Noras likti tik su savo giminaičiais ir etnine ar socialine grupe gali privesti prie savanaudiškumo, netgi blogio. Šis pavojus yra viena iš pasakojimo apie Babelį pamokų.

`1. Perskaitykite Pr 11, 1–9. Kokie buvo žmonių ketinimai? Ką jie norėjo padaryti ir kodėl Dievas tai sutrukdė?`	

Šis pasakojimas apie žmones prie Babelio bokšto atskleidžia jų dideles ambicijas. Jie planavo monumentalų statinį – miestą ir bokštą, kokių niekur kitur pasaulyje nebuvo: „Eime, – sakė jie, – pasistatykime miestą ir bokštą su dangų siekiančia viršūne ir pasidarykime sau vardą“ (Pr 11, 4).

Kaip dažnai šiandien žmonės siekia to paties? Nesvarbu, ar per politiką, meną, verslą, net religiją. Kai kurie nori išgarsėti. Galų gale, kokios bergždžios ir beprasmės yra jų pastangos (žr. Mok 2, 1–11).

Pr 11, 4 parašyta, jog šie žmonės norėjo statyti bokštą, kad nebūtų išblaškyti po visą žemę. Jie norėjo laikytis išvien dėl savanaudiškų priežasčių. Tačiau Dievas turėjo kitą sumanymą.

Šie žmonės taip pat buvo vieningi šiam darbui. Bet Viešpats tarė: „Žiūrėk! Jie yra viena tauta ir visi kalba ta pačia kalba. Tai tik jų sumanymų pradžia! Ką tik užsimos daryti, nieko nebus jiems negalimo!“ (Pr 11, 6) Šis ambicingas žmonių planas iš tikrųjų kilo iš piktų paskatų.

Nors Šventajame Rašte tai aiškiai nepasakyta, E. Vait rašė, jog jie nepasitikėjo Dievo pažadu, kad Jis daugiau niekada nesunaikins žemės tvanu (Pr 9, 14–15). Jie ketino susikurti jiems patiems suvokiamą saugumą, o ne pasitikėti Dievo žodžiu. Kad ir kokie būtų jų galutiniai ketinimai, Dievas žinojo, kad jie nebuvo tyri, bet kupini savanaudiškų ambicijų, todėl Jis neleido jiems pasiekti užsibrėžtų tikslų. 

`Ar priklausote grupei ar etninei bendruomenei, kuriai tarpusavyje patogiau? Kaip galite bendrauti su kitais, kurie nepriklauso jūsų rasei, etninei kilmei ar tautybei?`