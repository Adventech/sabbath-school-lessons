---
title:  tik Kristaus metodas
date:   20/11/2023
---

**2. Ko šie pasakojimai moko apie tarnystę vargstantiems?**

`Jn 5, 1–9` 													

`Mk 1, 23–28` 													

E. Vait pateikia penkių žingsnių Jėzaus metodą kaip tarnauti, ypač tiems, kuriems reikia pagalbos: „Laimint žmones Kristui sėkmę lems tik Kristaus metodas. Išgelbėtojas buvo tarp žmonių kaip Tas, kuris linkėjo jiems gero. Jis juos atjausdavo, patarnaudavo jų reikmėms ir laimėdavo jų pasitikėjimą. Tada Jis jiems sakydavo: ‘Sek paskui Mane’“ (Gydymo tarnystė, p. 93).

Pirmiausia turime bendrauti su bejėgiais, skirti laiko juos pažinti ir suprasti jų poreikius, siekiant padaryti jiems gera. Pažiūrėkite, ką Jėzus padarė paralyžiuotajam prie maudyklės. Jėzus buvo čia pat, tarp „daugybės ligonių – aklų, raišų, išsekusių“ (Jn 5, 3).

Antra, turime parodyti užuojautą. Kai kuriais atvejais tai gali būti sudėtinga dėl nepasitikėjimo ir dėl to, kad kartais žmonės gerumą naudoja kaip priemonę pasitikėjimui įgyti, kuriuo vėliau piktnaudžiauja. Nepaisant to, Dievas kviečia mus parodyti užuojautą nieko nesitikint.

Trečias žingsnis – tarnauti jų poreikiams. Tai apima daugiau nei tik žodžius. Norint patenkinti draugo ar nepažįstamojo poreikius, reikia imtis darbo. Jėzus kalbėjosi su paralyžiuotuoju, paklausė, ko jis nori, ir tada padarė stebuklą jo labui. Pasakojime apie apsėstąjį „netyros dvasios“ Jėzus visiškai valdė aplinkybes ir padarė bejėgio labui tai, ko jis pats dėl savęs negalėjo padaryti.

Ketvirtasis žingsnis – įgyti pasitikėjimą. Tarnaujant žmonėms, kai padedame jiems, jie pradės pasitikėti mumis ir tuo, ką mes jiems sakome, taigi, kai kalbėsime su jais apie Jėzų, jie bus atviresni klausytis. Jėzus nenorėjo tiesiog jų išgydyti fiziškai; Jis norėjo, kad jie turėtų amžinąjį gyvenimą Jame (žr. Jn 10, 10).

Paskutinis žingsnis – padėti juos vesti pas Jėzų – tai darbas, kuriam reikia jūsų ir to, kuriam padedate, tikėjimo.

`Mes paprastai negalime daryti tokių stebuklų, kokius padarė Jėzus. Tačiau kaip galime padėti tiems, kuriems reikia pagalbos?`