---
title:  "„Kurį jūs nukryžiavote“"
date:   08/11/2023
---

Apaštalų darbų 2 rašoma apie Šventosios Dvasios išliejimą per Sekmines. Kai Jėzaus sekėjai meldėsi, ant jų nusileido tarsi ugnies liežuviai. Jie pripažino, kad buvo suteikta pažadėtoji Šventosios Dvasios galia.

`4. Perskaitykite Apd 2, 1–41. Kas nutiko mokiniams po to, kai per Sekmines jie gavo Šventąją Dvasią?`
														
Mokiniai pradėjo kalbėti kitomis kalbomis, „kaip Dvasia jiems davė prabilti“ (Apd 2, 4). Čia svarbiausia yra tai, kad Dievas įgalino kiekvieną žmogų netikinčiųjų labui. Palaiminimas buvo skirtas ne tik jiems. Tai nebuvo palaiminimas padaryti juos tinkamus dangui ar palaiminimas palengvinti prekybą užsienio kalba. Palaiminimas buvo suteiktas Dievo misijos įvykdymui pražuvusiems. Šiandien Dievas ragina kiekvieną savo sekėją panaudoti savo asmenines dovanas Jo misijos netikintiesiems labui. Mums buvo suteiktos dovanos – kas gali būti didesniu pašaukimu misijai vykdyti, nei panaudoti tai, kas mums duota, kad laimėtume kitus?

Dėl Šventosios Dvasios išliejimo daugelis žmonių atgailavo, kad atmetė Mesiją, nes kai kurie iš jų tikrai buvo Jeruzalėje, kai Jis mirė. Pagalvokite apie galią čia: Petras kai kuriuos iš jų apkaltino nukryžiavus Kristų. Akivaizdu, kad jie suprato, ką padarė, ir, tai pripažinę, klausė: „Ką mums daryti, broliai?“ (Apd 2, 37)

Ir vis dėlto net jie galėjo sulaukti atleidimo. „Petras jiems atsakė: Atsiverskite, ir kiekvienas tepasikrikštija vardan Jėzaus Kristaus, kad būtų atleistos jums nuodėmės; tada gausite Šventosios Dvasios dovaną“ (Apd 2, 38).

Dirbdami kartu, darnoje su Šventąja Dvasia ir vieni kitais, šie Jėzaus sekėjai skelbė atgailą ir nuodėmių atleidimą – net tiems, kurie galėjo tiesiogiai dalyvauti nukryžiuojant Jėzų! Tai yra Evangelijos galia. Jei ši žinia mūsų nepaskatins vykdyti misijos, tuomet kas paskatins? Esame pašaukti skelbti Evangeliją pasauliui, nuodėmingam, puolusiam, sugedusiam pasauliui su nuodėmingais, puolusiais ir sugedusiais žmonėmis. Mums nepavesta teisti; mūsų darbas – liudyti išganingąją Jėzaus galią.

`Kodėl mintis, kad net kai kuriems iš tų, kurie prisidėjo prie Kristaus mirties, buvo pasiūlytas išgelbėjimas (1) skatina mus dėl mūsų pačių išganymo ir (2) skatina liudyti kitiems, kokie blogi jie beatrodytų?`