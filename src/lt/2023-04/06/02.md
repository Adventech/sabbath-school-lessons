---
title:  Dalytis gerąja naujiena
date:   05/11/2023
---

`1. Perskaitykite Lk 24, 1–12. Kaip reagavo tie, kurie išgirdo apie prisikėlusį Kristų?`
														
Ankstų pirmosios savaitės dienos (sekmadienio) rytą, po Jėzaus mirties, Lukas pasakoja, kad prie kapo nuėjo nemažai moterų. Jos turėjo su savimi tepalus, todėl tikėtina, kad jos ruošėsi pasirūpinti Jėzaus kūnu, kadangi baigėsi sabata. Tikėdamos rasti uždarytą kapą, jos buvo šokiruotos, kai pamatė, kad kapas tuščias. Nežinodamos, ką daryti, jos išsigando, kai pasirodė du vyrai spindinčiais drabužiais. Tačiau vyrai turėjo joms žinią. Primindami joms Jėzaus žodžius, jie pasakė moterims, kad Jėzus tikrai prisikėlė, kaip buvo sakęs. Apsidžiaugusios, jos greitai grįžo ten, kur buvo apsistoję mokiniai ir daugelis kitų Jėzaus sekėjų, ir papasakojo, ką matė ir girdėjo, nes jų susijaudinimo nebuvo galima užgniaužti. Tai yra, jos dalijosi su kitais tuo, ką sužinojo apie Kristų.

Ar įsivaizduojate, kaip turėjo jaustis šios moterys? Jos ką tik patyrė nuostabų įvykį, kuris neabejotinai pripildė jas pagarbia baime, tačiau mokiniai jų patyrimą pavadino „pasakomis“ ir nepatikėjo. Nežinodamas, ar tikėti moterimis, ar ne, Petras nubėgo prie kapo įsitikinti.

Petrui – ir daugeliui iš mūsų – kyla dvejonių kuo nors tikėti vien todėl, kad kalba kažkas kitas. Nors Petras klausėsi moterų, jis galėjo būti šio jų patyrimo dalininku tik vėliau. Iš pradžių viskas, ką jis patyrė, buvo tuščias kapas, ir dėl to, pasak Luko, jis tiesiog be galo stebėjosi (Lk 24, 12). Jo patyrimas prie kapo nebuvo toks pat kaip moterų.

Nepriklausomai nuo Petro reakcijos, šios moterys, vos išgirdusios žinią apie Jėzų, panoro ja pasidalyti su kitais. Kas gali būti didesne paskata misijai už papasakojimą kitiems, ką Jėzus dėl jų padarė? Kas gali būti geresniu motyvu už gerosios naujienos išganymo Jėzuje skelbimą, vienintelę mūsų viltį?

Žinoma, mums patiems reikia asmeninio patyrimo su Dievu, kad galėtume juo dalytis su kitais. Mūsų noras dalytis su kitais tuo, ką itin mylime, turi būti esminė mūsų paskatos misijai dalis. Galų gale, mes negalime dalytis tuo, ko patys neturime, ar ne?

`Kokie yra jūsų patyrimai, susiję su Dievo tikrove ir Jo meile? Kodėl šie įvykiai jums itin brangūs ir kaip jie skatina jus skelbti kitiems gerąją naujieną?`