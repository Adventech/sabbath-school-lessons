---
title:  Pranašiškas pamatas
date:   06/11/2023
---

`2. Perskaitykite Lk 24, 36–49. Kas čia įvyko ir kodėl tai buvo itin svarbus apaštalų patyrimas?`
														
Įdomu tai, kad iš pradžių mokiniai netikėjo iš baimės. Tada, pamatę Jėzų ir įsitikinę, kad Jis tikrai gyvas, jie netikėjo iš džiaugsmo (Lk 24, 41). Ar kada nors jautėtės taip, jog kažkas yra per gerai, kad būtų tiesa? Tai patyrė mokiniai ir kiti aukštutiniame kambaryje.

Tačiau, jei Jėzus būtų palikęs juos tik su šiuo patyrimu, Jam pasitraukus jų tikėjimas galėjo sunykti. Laikui bėgant patyrimo galia galėjo išblėsti; jie pamirštų arba imtų, galbūt, net abejoti. Taigi Jėzus ne tik rodė jiems savo randus ir valgė jų akivaizdoje žuvį. Jis taip pat apreiškė jiems Žodį ir parodė pranašišką Jo darbo ir tarnystės pamatą. Tai yra, kad ir koks didis buvo jų patyrimas su Juo, Jėzus vis tiek norėjo, kad jų tikėjimas būtų pagrįstas Dievo Žodžiu. 

„Ar ne tokie buvo Mano žodžiai, kuriuos jums kalbėjau dar būdamas su jumis: turi išsipildyti visa, kas parašyta apie Mane Mozės Įstatyme, Pranašų knygose ir Psalmėse?“ (Lk 24, 44)

Čia taip pat randame galingą paskatą liudyti, vykdyti misiją – Dievo Žodį. Jėzus žinojo, kad norint sustiprinti mokinių patyrimą, jie turi suprasti, kodėl Jis turėjo mirti ir ką reiškia Jo prisikėlimas. Reikėjo, kad jų pasaulėžiūra pasikeistų iš politinės ir susijusios su žemiška karalyste, kad jie suprastų didįjį sprendimą nuodėmei ir Kristaus pergalę prieš mirtį. Evangelija buvo daug daugiau nei Izraelio politinio suvereniteto pasiekimas. Ji atskleidė Kristaus pergalę prieš šėtoną ir garantavo, kad vieną dieną visas pasaulio nedorumas bus sunaikintas, žemė bus sukurta iš naujo ir Dievas bus su savo tauta. Jis „atvėrė jiems protą“ (Lk 24, 45), kad jie suprastų šias tiesas, kuriomis turėjo pasidalyti su pasauliu.

Mūsų patyrimas su Jėzumi neišsilaikys be Jo Žodžio pamato, įskaitant pranašystes, kurios nurodo istoriją ir įvykius, vedančius iki Kristaus pirmojo ir antrojo atėjimo, įskaitant ir pastarąjį. Tvirtai supratę šias tiesas galime būti pasiruošę ir motyvuoti misijai. 

`Ar tvirtai žinote pranašystes, kurios nurodo Kristų, tiek pirmąjį, tiek antrąjį Jo atėjimą? Kodėl ypač paskutinėmis dienomis turime remtis Dievo Žodžiu, įskaitant pranašystes, ir kodėl jų supratimas yra itin svarbus, ypač vykdant misiją?`