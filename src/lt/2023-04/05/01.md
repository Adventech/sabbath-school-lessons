---
title:  Pasiteisinimai misijai vengti
date:   28/10/2023
---

### Šios savaitės tyrinėjimui skaitykite:
Jonos 1–4 sk.; Nah 1, 2; 2 Kar 17, 5–6; Ps 24, 1; Jok 1, 27; Iz 6, 1–8.

> <p>Įsimintina eilutė:</p>
> „Tada išgirdau Viešpaties balsą: ‘Ką Man siųsti? Kas gi bus Mūsų pasiuntinys?’ O aš atsiliepiau: ‘Štai aš, siųsk mane!’“ (Iz 6, 8)
 
Ne visi pašaukti misijai buvo tokie klusnūs kaip Abraomas. Pavyzdžiui, Jona (skaitykite Jonos 1–4). Dievas liepė Jonai šaukti Asirijos sostinę Ninevę į teismą. Šis miestas, kadaise stovėjęs šiuolaikiniame Irake, buvo toliau nei už 900 km. nuo Jeruzalės, o tai yra ilga mėnesio kelionė. Jona ne tik atsisakė eiti, jis bėgo priešinga kryptimi. Atvykęs į Jafą, jis susirado į Taršišą plaukiantį laivą, užsimokėjo už kelionę ir įsėdo, norėdamas keliauti į Taršišą, dabartinę pietų Ispaniją. Apytiksliai 3200 kilometrų kelionė būtų trukusi mažiausiai mėnesį, priklausomai nuo oro. Nenorėdamas stoti prieš Asirijos karalių, Jona pasinaudojo mėnesiu, per kurį jis būtų nukeliavęs į Ninevę, kad pabėgtų nuo misijos. Kodėl jis, Dievo žmogus, taip pasielgė?

Nineviečiai buvo žinomi nedorėliai, garsėjantys savo blogiu ir žiaurumu, puldinėję Izraelį bei Judą. Nepaisant to, Dievas pašaukė Joną eiti į Ninevę ir šaukti šį miestą į teismą dėl jo didžiulio nedorumo (Jon 1, 2). Žodžiai čia labai panašūs į tuos, kuriuos Dievas vartojo Abraomo atveju dėl Sodomos ir Gomoros, Pr 18, 20–21. Tačiau, kaip paaiškės, Jona nebuvo Abraomas.

Ko galime pasimokyti iš Jonos nusistatymo ir pasiteisinimų misijai nevykdyti?