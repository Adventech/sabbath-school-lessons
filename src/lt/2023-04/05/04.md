---
title:  Mūsų pasiteisinimai - nepatogumas
date:   31/10/2023
---

Jonos patyrimas didžuvės pilve (žr. Jon 2) buvo dramatiškas Dievo meilės ir gailestingumo parodymas, o Jonos malda atskleidžia, kad jis suprato Dievo meilės žinią. Tačiau vien nuostabus Dievo patyrimas nereiškia, kad jo senieji mąstymo įpročiai ar nusistatymas lengvai pasikeis, nors jis vis tiek keliavo į Ninevę.

`3. Perskaitykite Jonos 3. Kaip žmonės reagavo į tai, ką Jona skelbė? Ko tai mus moko apie liudijimą?`	

Kad ir ką Jona asmeniškai jautė nineviečiams, jis skelbė tai, ką Dievas jam liepė, ir rezultatai buvo stulbinantys. Nineviečiai atgailavo! Taip, Jona turėjo daug patirti, daryti tai, ko nenorėjo, bet visa atlikus Dievas buvo pašlovintas.

Taigi Dievo misija yra nešama ant pečių tų, kurie aukojasi, net ir nenoriai. Mūsų įsitikinimai turi užleisti vietą Dievo siekiui dėl pražuvusiųjų. Kaip ir Jona, mes kartais puoselėjame išankstines nuostatas, kurios neleidžia mums liudyti asmeniui ar grupei.

Norint stoti akistaton su mūsų išankstiniu nusistatymu, reikia nuolankumo. Misija taip pat reikalauja laiko ir emocinių jėgų. Investuoti į kitų gyvenimą ir tikrai rūpintis kitais gali būti sunku. Tokiais laikais, kai patiriame stresą rūpindamiesi savo gyvenimu ir bėdomis, emocinės paramos teikimas gali atrodyti pernelyg varginantis.

Galiausiai, norint dalyvauti misijoje dažnai reikia pakeisti nusistatymą pinigų ir jų panaudojimo atžvilgiu. Nesvarbu, ar tai susiję su rūpinimusi žmonėmis, literatūros ir informacinės medžiagos pirkimu, ar mokėjimu už paslaugas bei patogumus, kad liktų laiko misijos darbui, misijai tenka skirti išlaidų. Kad ir kokia forma tai pasireikštų, misijos darbas reikalauja aukų.

Gera žinia ta, kad, nepaisant Jonos trūkumų, Dievas galingai darbavosi atvesdamas nineviečius į atgailą. Deja, Jona nepasidalijo dangaus džiaugsmo palaiminimu.

`Kokios aukos ar pasiruošimo aukotis Dievas tikisi iš jūsų, kad galėtumėte pasidalyti Jo meile su kuo nors kitu? Ar visiškai pasitikite, kad Jis įvykdys savo pažadą praturtinti jūsų gyvenimą per auką?`