---
title:  Jėzaus metodas ir atsakymas
date:   13/11/2023
---

Raštas sako, kad Įstatymo mokytojas atėjo išmėginti Jėzaus, bet Jėzus žinojo, kokie buvo jo ketinimai. Iš tiesų Dievas žino mūsų širdies troškimus geriau už mus. Mes tikrai nežinome tų, kurie mus klausinėja, širdies ar motyvų, ar ne?

Kartais kito tikėjimo žmonės klausia mūsų apie mūsų tikėjimą. Pavyzdžiui, mūsų draugai musulmonai pateikia mums klausimus, susijusius su Jėzaus dieviškumu, pavyzdžiui: „Kur Rašte Jėzus pasakė, kad Jis yra Dievas?“; „Kodėl jūs sakote, kad yra vienas Dievas, kai Trejybę sudaro trys asmenys?“ Nors gali atrodyti, kad tai provokuojantys klausimai, vis dėlto nuoširdus Jėzaus ilgesys gali būti tikras ir reikšti gilų klausiančiųjų troškimą ar tuštumą. Mes nežinome jų širdžių; ir mums to nereikia. Mums tiesiog reikia tarnauti kitiems kaip įmanoma geriau, nepaisant giliausių jų motyvų.

`3. Perskaitykite Mt 26, 56; Apd 17, 11; 1 Kor 15, 3 ir 2 Tim 3, 16. Kaip šios eilutės mums padeda suprasti Jėzaus atsakymą Įstatymo mokytojui Lk 10, 26?`
														
Kartais norime atsakymų, bet patys neįdedame darbo, kad juos rastume. Jėzus pasakė: „O kas parašyta Įstatyme? Kaip skaitai?’“ (Lk 10, 26) Jėzus atkreipė dėmesį į labai svarbią mokymosi pusę. Užuot tik klausę, ką kiti turi mums pasakyti, turime patys skaityti Šventąjį Raštą (Dievo Žodį). Atsakymai jau yra, o Šventoji Dvasia veikia mūsų širdį, kad parodytų mums, ką turime daryti.

Dievas mums davė savo Žodį. Jame galime rasti visą tiesą, kurią turime žinoti, kaip turime gyventi, kaip turėtume elgtis su kitais ir kaip galime laimėti „amžinąjį gyvenimą“. Žinoma, mokytojai ir tarnautojai atlieka savo vaidmenį, bet galiausiai turime ieškoti svarbių tiesų Rašte. „Tavo Žodis – žibintas mano žingsniams ir šviesa mano takui“ (Ps 119, 105). Ši eilutė nėra tik poezija; tai šventa tiesa, nurodanti mums Dievo Žodį ir jo svarbą tikinčiajam.

`Jėzus, Dievo Žodis, tapęs kūnu, visada nukreipdavo žmones į rašytinį Žodį. Ką tai turėtų mums pasakyti apie Rašto svarbą ir kodėl turime atmesti bet kokius filosofinius ar teologinius samprotavimus, mažinančius mūsų pasitikėjimą Raštu?`