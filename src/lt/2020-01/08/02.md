---
title:  I. Keturi žvėrys
date:   16/02/2020
---


`1. Perskaitykite Danieliaus 7. Kokia yra to, kas Danieliui buvo parodyta, esmė ir apie ką yra regėjimas?`
														
Kiekvienas Danieliui parodytas žvėris atitinka Nebukadnecaro sapnuotą statulos dalį, bet dabar pateikiama daugiau informacijos apie kiekvieną karalystę. Įdomu, kad žvėrys, simbolizuojantys pagoniškas tautas, yra nešvarūs. Be to, išskyrus ketvirtą žvėrį, Danielius juos apibūdina kaip panašius į kai kuriuos žinomus sutvėrimus. Taigi žvėrys nėra asmeniškai pasirinkti simboliai, nes kiekvienam būdingos tam tikros savybės, nurodančios į konkrečią žvėries simbolizuojančios karalystės pusę.

Liūtas – tinkamiausias Babilono simbolis. Sparnuoti liūtai puošė rūmų sienas ir kitus babilonietiško meno kūrinius. Liūtui, pavaizduotam regėjime, galiausiai sparnai nuplėšiami, jis pakeliamas nuo žemės kaip žmogus ir jam duodama žmogaus širdis. Šis procesas simbolizuoja Babilono imperijos smukimą valdant kitiems karaliams.

Meška simbolizuoja Medų-Persų imperiją. Trys iltys nasruose – tai trys pagrindinės Medų-Persų imperijos užkariautos sritys: Lydija, Babilonas ir Egiptas.

Leopardas – greitas leopardas simbolizuoja Aleksandro Didžiojo Graikijos imperiją. Keturi sparnai šį žvėrį padaro dar greitesnį, deramas Aleksandro, kuris per kelerius metus užvaldė visą žinomą pasaulį, simbolis.

Keliantis siaubą ir baisus žvėris – ankstesni žvėrys panašūs į minėtuosius, o ketvirtasis nepanašus į nieką. Tai yra, pirmieji nusakyti „kaip liūtas“, „panašus į mešką“, bet ketvirtasis nepanašus į nieką. Šis žvėris su daug ragų taip pat atrodo vis žiauresnis ir plėšresnis už ankstesnius. Todėl tai yra tinkamas pagoniškos Romos, kuri užkariavo, valdė ir trypė pasaulį geležies kojomis, simbolis.

`Visi šie tūkstančiai žmonijos istorijos metų atėjo ir praėjo, kaip ir pranašauta. Kiek paguodos suteikia žinojimas, kad, virš viso triukšmo, klastos, neramumų ir kartais visiško chaoso, Dievas viešpatauja? Ko tai mus moko apie Rašto patikimumą?`
