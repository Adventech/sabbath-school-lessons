---
title:  IV. Dievo laikas
date:   01/01/2020
---

Kita svarbi samprata, į kurią turime atsižvelgti tyrinėdami Danieliaus knygą, yra istorinis požiūris į apokaliptines pranašystes. Šis požiūris, kuris taip pat žinomas kaip istorizmas, geriau suprantamas jį lyginant su priešingais požiūriais – preterizmu, futurizmu ir idealizmu.

<i>Preterizmas</i> linkęs matyti Danieliaus pranašystės įvykius praeityje. <i>Futurizmas</i> teigia, kad tos pačios pranašystės vis dar išsipildys ateityje. Idealizmas savo ruožtu teigia, kad apokaliptinės pranašystės yra bendrųjų dvasinių tikrovių simboliai be jokių konkrečių istorinių patvirtinimų.

<i>Istorizmas</i>, priešingai, teigia, kad apokaliptine pranašyste Dievas apreiškia nepertraukiamą istorijos tėkmę nuo pranašo laikų iki paskutiniųjų laikų. Tyrinėdami Danieliaus knygą matysime, kad kiekvienas esminis knygos regėjimas (Dan 2; 7; 8; 11) pakartoja šią istorinę schemą iš įvairių pusių su naujomis detalėmis. Adventizmo pionieriai, įskaitant E. Vait, Rašto pranašystes Danieliaus knygoje ir Apreiškimo knygoje suprato istoriniu požiūriu.

`3. Perskaitykite Sk 14, 34 ir Ez 4, 5–6. Pranašystės kalba, ką reiškia „diena“?`

Tyrinėjant Danieliaus knygą būtina nepamiršti, kad pranašystės laikas matuojamas atsižvelgiant į metų-dienos principą. Tai yra, diena pranašystėje paprastai lygi vieneriems metams tikrojo istorinio laiko. Todėl, pavyzdžiui, 2300 vakarų ir rytmečių pranašystė turėtų būti suprantama kaip nuoroda į 2300 metų (Dan 8, 14). Taip pat 70 savaičių (septynetų) pranašystė turėtų būti suprantama kaip 490 metų (Dan 9, 24–27).

Ši laiko skalė atrodo teisinga dėl tam tikrų akivaizdžių priežasčių: (1) Kadangi regėjimai yra simboliniai, nurodomas laikas taip pat turi būti simbolinis. (2) Kadangi regėjime nusakyti įvykiai tam tikrais atvejais išsirutulioja per ilgą laikotarpį, net iki „baigmės meto“, su šiomis pranašystėmis susiję laiko intervalai turėtų būti aiškinami atitinkamai. (3) Danieliaus knyga patvirtina metų-dienos principą. Aiškus pavyzdys yra 70 savaičių pranašystė, kuri apima laikotarpį nuo karaliaus Artakserkso dienų iki Jėzaus kaip Mesijo atėjimo. Tad akivaizdžiausias ir teisingiausias būdas suprasti Danieliaus knygoje pateiktus pranašiškus laikotarpius ir juos aiškinti yra atsižvelgiant į metų-dienos principą.

`Kai kurios iš šių pranašysčių apima šimtus, net tūkstančius metų. Ko tai turėtų išmokyti mus apie kantrybę?`
