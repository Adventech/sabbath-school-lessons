---
title:  V. Danieliaus knygos svarba šiandien
date:   02/01/2020
---

Nors parašyta daugiau nei prieš 2500 metų, Danieliaus knyga išlieka labai svarbi Dievo tautai XXI amžiuje. Mes atkreipsime dėmesį į tris sritis, kuriomis Danieliaus knyga gali būti svarbi mums.

<i>Mūsų gyvenimas pavaldus aukščiausiai Dievo valdžiai.</i> Net nesėkmės ir žmogiškųjų užgaidų atveju Dievas yra visavaldis ir geriausiai pasirūpina savo vaikais. Danieliaus patyrimas Babilone primena Juozapo Egipte ir Esteros Persijoje patyrimą. Šie trys jauni asmenys buvo belaisviai svetimame krašte, pavaldūs didžiulei pagoniškų tautų jėgai. Atsitiktiniam stebėtojui jie galėjo atrodyti silpni ir Dievo užmiršti. Tačiau Viešpats juos stiprino ir galingai naudojo. Susidūrę su išmėginimais, kančiomis ir priešprieša, mes galime žvelgti į tai, ką Dievas padarė dėl Danieliaus, Juozapo ir Esteros. Mes galime būti tikri, kad Viešpats išlieka mūsų Viešpačiu, kad Jis nepaliko mūsų netgi išmėginimuose ir gundymuose.

<i>Istorijos eiga pavaldi Dievui.</i> Kartais mes nerimaujame dėl nesuprantamo ir beprasmiško pasaulio, kupino nuodėmės ir smurto. Tačiau Danieliaus žinia yra ta, kad Dievas viešpatauja. Kiekviename Danieliaus knygos skyriuje yra aiški žinia, kad istorija pavaldi Dievui. Kaip rašė E. Vait: 
> <p></p>
> „Skaitant žmonių istorijos analus, atrodo, kad tautų augimą, imperijų iškilimą ir griūtį lėmė žmogaus valia ir narsa. Regis, kad įvykių tėkmė labai priklauso nuo jo galių, ambicijų ir užgaidų. Tačiau Dievo Žodis šią uždangą atitraukia, ir mes visame žmonių interesų, galių bei aistrų verpete, anapus jų bei viršum jų išvystame Gailestingojo veikimą, tylius, kantrius Jo valios patarimus“ (Ugdymas, 202 p.).

<i>Dievas suteikia pavyzdį savo tautai paskutiniaisiais laikais.</i> Danielius ir jo draugai yra pavyzdys gyvenimui visuomenėje, turinčioje dažnai su Raštu nesuderinamą pasaulėžiūrą. Spaudžiami eiti į kompromisą su tikėjimu ir nuolaidžiauti Babilono sistemai tose srityse, kurios paneigtų pasišventimą Viešpačiui, jie lieka ištikimi Dievo Žodžiui. Jų ištikimybė ir visiškas pasišventimas Viešpačiui padrąsina mus, kai mes susiduriame su priešprieša ir netgi persekiojimu dėl Evangelijos. Tuo pačiu metu Danielius parodo, kad galima pasitarnauti valstybei ir visuomenei ir likti pasišventusiam Viešpačiui.

`Perskaitykite Dan 9, 23; Dan 10, 11–12; ir Mt 10, 29–31. Ką šios eilutės sako apie Dievo susirūpinimą mūsų asmeninėmis kovomis?`
