---
title:  Morijos kalnas
date:   15/05/2022
---

`1. Perskaitykite Pr 22, 1–12 ir Hbr 11, 17. Kokia buvo šio išmėginimo prasmė? Kokios dvasinės pamokos kyla iš šio nuostabaus įvykio?`

Pradžios 22 tapo pasaulinės literatūros klasika ir įkvėpė ne tik teologus, bet ir filosofus bei menininkus. Tačiau šio išmėginimo prasmę sunku suvokti. Šis dangaus paliepimas prieštaravo vėlesniam Rašto draudimui aukoti žmones (Kun 18, 21) ir tikrai atrodė, kad jis prieštarauja Dievo pažadui dėl amžinos Sandoros per Izaoką (Pr 15, 5).

Taigi koks buvo Dievo tikslas pašaukiant Abraomą tai padaryti? Kam jį taip išbandyti?

Biblinė išmėginimo sąvoka (hebrajiškai – nissah) apima dvi priešingas mintis. Ji nurodo teismo mintį, tai yra, kad žinotume, kas slypi išmėginamojo širdyje (Įst 8, 2; plg. Pr 22, 12). Bet ji taip pat užtikrina Dievo malonę išbandomojo atžvilgiu (Iš 20, 18–20).

Šiuo atveju Abraomo tikėjimas Dievu priveda jį prie to, kad jis rizikuoja savo „ateitimi“ (palikuonimis). Ir vis dėlto, kadangi jis pasitiki Dievu, jis padarys tai, ko Dievas prašo, kad ir kaip sunku būtų visa tai suprasti. Galų gale, kas yra tikėjimas, jei ne pasikliovimas tuo, ko nematome ar ne visiškai suprantame?

Be to, biblinis tikėjimas yra ne tiek susijęs su mūsų gebėjimu duoti Dievui ir paaukoti dėl Jo, nors ir šiam gebėjimui neabejotinai tenka tam tikras vaidmuo (Rom 12, 1), bet su mūsų gebėjimu Juo pasitikėti ir priimti Jo malonę, suprantant, kiek mes jos nenusipelnome.

Ši tiesa buvo dar kartą patvirtinta. Visi Abraomo darbai, jo uolumas, skausminga kelionė su sūnumi, netgi pasirengimas paklusti ir paaukoti Dievui tai, kas geriausia, kad ir kokie pamokantys, negalėjo jo išgelbėti. Kodėl? Nes pats Viešpats parūpino aviną aukai, kuri pati nurodė jo vienintelę išganymo viltį – Jėzų.

Taigi Abraomas turėjo suprasti malonę. Mus išgelbsti ne mūsų darbai dėl Dievo, bet Dievo darbas dėl mūsų (Ef 3, 8; plg. Rom 11, 33), kad ir kaip mes, kaip ir Abraomas, esame pašaukti darbuotis dėl Dievo, kaip tai galingai išreiškia Abraomo darbai (Jok 2, 2–23).

`Ko pasakojimas apie Abraomą ir Izaoką ant Morijos kalno jus asmeniškai moko apie jūsų tikėjimą ir kaip jį išreiškiate?`