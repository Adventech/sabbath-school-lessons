---
title:  Saros mirtis
date:   17/05/2022
---

Pr 22, 23 parašyta apie Rebekos gimimą, ir numatoma būsima Izaoko ir Rebekos santuoka (Pr 24). Taip pat žinia apie Abraomo žmonos Saros mirtį ir palaidojimą (Pr 23) numato būsima jo santuoka su Ketūra (Pr 25, 1–4).

`4. Perskaitykite Pradžios 23. Kokią funkciją atlieka pasakojimas apie Saros mirtį ir palaidojimą Dievo pažadui Abraomui?`

Saros mirties paminėjimas iškart po Izaoko aukojimo rodo, kad ją galėjo paveikti šis įvykis, beveik kainavęs jos sūnaus gyvybę. Tam tikra prasme Sara taip pat dalyvavo „išmėginime“ su savo vyru, lygiai taip pat, kaip ir jo kelionėse bei tikėjimo išbandymuose (Pr 12, 11–13).

Sara nebuvo ta moteris, kuri tylėtų svarbiais ar ją trikdančiais klausimais (plg. Pr 16, 3–5; Pr 18, 15; Pr 21, 9–10). Jos nedalyvavimas, tyla ir net jos mirties laikas po šio dramatiško įvykio daugiau pasako apie jos santykį su šiais įvykiais, nei jos fizinis dalyvavimas. Tai, kad paminėtas Saros senyvas amžius (Pr 23, 1), atkartojant Abraomo senyvą amžių (Pr 24, 1), rodo jos svarbą pasakojimui.

Tiesą sakant, Sara yra vienintelė moteris Senajame Testamente, kurios amžius paminėtas, o tai rodo jos reikšmę pasakojimui. Dėmesio sutelkimu į Saros laidojimo vietos (apimant didžiąją skyriaus dalį) pirkimą, o ne į jos mirtį, pabrėžiamas ryšys su Pažadėtu kraštu.

Patikslinimas, kad ji mirė „Kanaano krašte“ (Pr 23, 2), pabrėžia Saros įsišaknijimą Dievo Pažadėtame krašte. Sara yra pirmoji mirusioji iš Abraomo giminės, palaidota Pažadėtame krašte. Savęs įvardijimas svetimšaliu ir ateiviu (Pr 23, 4), ir atkaklus ginčas su Heto sūnumis rodo, kad Abraomas yra suinteresuotas ne tik įsigyti laidojimo vietą; jam visų pirma rūpi nuolatinis apsigyvenimas krašte.

`Perskaitykite Pr 23, 6. Ką ši eilutė mums sako apie Abraomo reputaciją? Kodėl tai svarbu norint suprasti, kam Viešpats jį panaudojo?`