---
title:  Dievas parūpins
date:   16/05/2022
---

`2. Perskaitykite Pr 22, 8. 14. 18. Kaip Dievas įvykdė savo pažadą, kad Jis parūpins? Kas buvo parūpinta?`

Kai Izaokas paklausė apie avį aukai, Abraomas atsakė intriguojančiai: „Dievas pats parūpins avį deginamajai aukai“ (Pr 22, 8). Tačiau hebrajų kalboje ši eilutė pažodžiui iš tikrųjų gali reikšti: „Dievas save parūpins kaip avį“. Veiksmažodis „parūpins“ (yir’eh lo) pavartotas taip, kad gali reikšti „parūpinti save“ (arba pažodžiui – „matyti save“).

Mums čia parodoma išganymo plano esmė – pats Viešpats kenčia ir sumoka kainą už bausmę dėl mūsų nuodėmių!

`3. Perskaitykite Jn 1, 1–3 ir Rom 5, 6–8. Kaip šios eilutės padeda mums suprasti, kas įvyko ant Kryžiaus, kurį čia simbolizuoja ši auka ant Morijos kalno?`

Ten, ant Morijos kalno, dar gerokai prieš kryžių, aukojamas avinas, ragais įstrigęs krūme (Pr 22, 13), nurodė Jėzų. Jis yra tas, kurį čia „pamatė“, kaip vėliau paaiškino Abraomas: „Viešpaties kalne bus parūpinta“ (Pr 22, 14). Pats Jėzus atkreipė dėmesį į pranašiškus Abraomo žodžius, pakartodamas Abraomo teiginį: „Jūsų tėvas Abraomas džiūgavo, kad matysiąs manąją Dieną; jis ją išvydo ir džiaugėsi“ (Jn 8, 56).

> <p></p>
> „Tik norėdamas, kad Abraomas perprastų Evangelijos tiesą, ir išbandydamas jo tikėjimą Dievas įsakė jam nužudyti savo sūnų. Agonijai prilygstančias kančias, kurias jis kentėjo per tamsiausias to baisiojo išmėginimo dienas, jam buvo leista patirti todėl, kad galėtų iš savo paties patirties bent kiek suprasti svorį aukos, kurią beribis Dievas paaukojo žmogui atpirkti.“ (E. Vait, Patriarchai ir pranašai, p.117)

`Kaip tai, kas čia įvyko, padeda mums geriau suprasti kryžiaus įvykius ir ką Dievas iškentėjo dėl mūsų? Kokia turėtų būti mūsų reakcija į tai, kas buvo atlikta dėl mūsų?`