---
title:  Slėpimasis nuo Dievo
date:   05/04/2022
---

`3. Perskaitykite Pr 3, 7–13. Kodėl Adomas ir Ieva pajuto poreikį slėptis nuo Dievo? Kodėl Dievas klausė: „Kur tu?“ Kaip Adomas ir Ieva siekė pateisinti savo elgesį?`

Nusidėję Adomas ir Ieva pasijuto nuogi, nes prarado šlovės apdarą, kuris atspindėjo Dievo buvimą (žr. Ps 8, 6; plg. su Ps 104, 1–2). Dievo paveikslą paveikė nuodėmė. Žodis „pasidarė“, kai jie „pasidarė aprišalus“ (Pr 3, 7), iki šiol buvo taikomas tik Dievui Kūrėjui (Pr 1, 7. 16. 25 ir kt.). Tarsi jie pakeitė Kūrėją, bandydami nuslėpti savo nuodėmę – poelgį, kurį Paulius pasmerkia kaip teisumą darbais (Gal 2, 16).

Prisiartinęs Dievas jų klausia retoriškai: „Kur tu?“ (Pr 3, 9), to paties Dievas paklaus Kaino (Pr 4, 9). Žinoma, Dievas žinojo atsakymus į šiuos klausimus. Jo klausimai buvo pateikti kaltųjų naudai, siekiant padėti jiems suvokti, ką jie padarė, ir tuo pačiu paskatinti juos atgailauti bei vesti į išganymą. Nuo tos akimirkos, kai žmonės nusidėjo, Viešpats stengėsi juos išgelbėti ir atpirkti.

Tiesą sakant, visas vaizdas atspindi tiriamojo teismo mintį, prasidedančią teisėju, kuris apklausia kaltininką (Pr 3, 9), kad paruoštų jį nuosprendžiui (Pr 3, 14–19). Bet Jis tai daro norėdamas paskatinti atgailauti, o atgaila galiausiai ves į išganymą (Pr 3, 15). Ši tema matoma visame Rašte.

Iš pradžių, kaip įprasta nusidėjėliams, Adomas ir Ieva bando išvengti kaltinimo, kaltindami kitus. Į Dievo klausimą Adomas atsako, kad moteris, kurią Dievas jam davė (Pr 3, 12), paskatino jį taip pasielgti. Tai buvo jos kaltė (numanomai, kad tai buvo ir Dievo kaltė), o ne Adomo.

Ieva atsakė, kad ją apgavo žaltys. Hebrajų kalbos veiksmažodis naša – „apgavo“ (Pr 3, 13) reiškia suteikti žmonėms nepagrįstas viltis ir priversti juos tikėti, kad jie elgiasi teisingai (2 Kar 19, 10; Iz 37, 10; Jer 49, 16).

Adomas kaltino moterį sakydamas, kad ji davė jam vaisių (čia yra tam tikros tiesos), o Ieva kaltino žaltį, sakydama, kad jis ją apgavo (čia taip pat yra tam tikros tiesos). Bet galų gale jie abu buvo kalti.

`Bandymas apkaltinti ką nors kitą dėl to, ką jie padarė? Kodėl mums itin lengva pakliūti į tuos pačius spąstus?`