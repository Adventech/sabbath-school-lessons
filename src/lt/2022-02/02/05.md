---
title:  Žalčio likimas
date:   06/04/2022
---

`4. „Aš sukelsiu priešiškumą tarp tavęs ir moters, tarp tavo ainijos ir jos ainijos; ji trupins tau galvą, o tu kirsi jai į kulną“ (Pr 3, 15). Ką Viešpats čia pasakė žalčiui ir kokia viltis numanoma šiose eilutėse?`

Dievas pirmiausia teisia žaltį, nes jis pradėjo visą dramą. Žaltys taip pat yra vienintelis padaras, kuris yra prakeiktas šiame pasakojime.

Čia vyksta savotiškas kūrimo „apsisukimas“. Nors kūrimas vedė į gyvenimą, gėrio branginimą ir palaiminimus, teismas veda į mirtį, pikta ir prakeikimus, bet ir į išganymo viltį bei pažadą. Prie niūraus trypiamo žalčio, ėdančio dulkes, paveikslo (Pr 3, 14) pridedama šviesi žmonijos išganymo viltis, kuri pasirodo pranašystės forma. Dar prieš pasmerkiant Adomą ir Ievą, Viešpats suteikia jiems atpirkimo viltį (Pr 3, 15). Taip, jie nusidėjo; taip, jie kentės dėl savo nuodėmės; ir taip, jie mirs dėl nuodėmių. Nepaisant viso to, yra galutinė viltis, išganymo viltis.

`5. Palyginkite Pr 3, 15 ir Rom 16, 20; Hbr 2, 14 ir Apr 12, 17. Kaip šiose eilutėse atsiskleidžia išganymo planas ir didžioji kova?`

Atkreipkite dėmesį į panašumus tarp Pr 3, 15 ir Apr 12, 17: slibinas (gyvatė), įnirtęs (priešiškumas); ainija (palikuonys); moteris Edene ir moteris Apr 12, 17. Kova (didžioji kova), persimetusi į Edeną, po nuopuolio tęsis iki pabaigos. Tačiau pažadas dėl šėtono pralaimėjimo jau buvo duotas Edene, nes jo galva bus sutrupinta, ši tema yra aiškiai atskleista Apreiškimo knygoje, kurioje nusakyta galutinė jo žūtis (Apr 20, 10). Tai yra, nuo pat pradžių žmonijai buvo suteikta viltis, kad bus išeitis iš baisios netvarkos, kilusios dėl blogio pažinimo, viltis, kuria mes visi galime dalytis jau dabar.

`Kodėl itin guodžia tai, kad pačiame Edene, kur prasidėjo nuodėmė ir blogis žemėje, Viešpats pradėjo atskleisti išganymo planą?`