---
title:  Žmogaus likimas
date:   07/04/2022
---

`6. Perskaitykite Pr 3, 15–24. Kas nutiko Adomui ir Ievai dėl nuopuolio?`

Nors Dievo nuosprendis žalčiui yra aiškiai įvardijamas prakeikimu (Pr 3, 14), nuosprendis moteriai ir vyrui – ne. Vienintelį kartą vėl pavartotas žodis „prakeikta“ yra taikomas žemei (Pr 3, 17). Tai yra, Dievas turėjo kitokių planų dėl vyro ir moters, bet ne dėl žalčio. Jiems teko žalčiui nesuteikta viltis.

Kadangi moteris nusidėjo dėl jos ryšio su žalčiu, eilutė, kurioje aprašytas Dievo nuosprendis moteriai, yra susijusi su nuosprendžiu žalčiui. Pr 3, 16 ne tik užrašyta iš karto po Pr 3, 15, bet ir dviejų pranašysčių panašumai aiškiai rodo, kad su moterimi susijusi Pr 3, 16 pranašystė turi būti skaitoma kartu su Mesijo pranašystėmis Pr 3, 15. Todėl Dievo nuosprendis moteriai, įskaitant ir gimdymą, turėtų būti suprantamas teigiamoje išganymo šviesoje (plg. su 1 Tim 2, 14–15).

Kadangi žmogus nusidėjo dėl to, kad klausė moters, užuot klausęs Dievo, žemė, iš kurios žmogus buvo paimtas, buvo prakeikta (Pr 3, 17). Todėl žmogui teks triūsti (Pr 3, 17–19), o tada jis sugrįš į žemę, iš kurios buvo paimtas (Pr 3, 19), nors taip niekada neturėjo nutikti, ir tai niekada nebuvo pirminio Dievo plano dalis.

Reikšminga tai, kad prieš šią beviltišką mirties perspektyvą Adomas atsigręžia į moterį, kurioje jis mato gyvenimo viltį per gimdymą (Pr 3, 20). Tai yra, net ir mirties nuosprendžio akivaizdoje, jis mato gyvenimo viltį.

Tuo tarpu, kaip ir bet kuris mylintis tėvas, Dievas norėjo jiems tik gero, o ne blogo. Bet dabar, kai jie pažino pikta, Dievas padarė viską, ką galėjo, kad išgelbėtų juos. Taigi net ir nuosprendžio akivaizdoje mūsų pirmieji tėvai neprarado visos vilties, nepaisant atviro ir akivaizdaus nepaklusimo Dievui; nors jie – gyvendami rojuje – neturėjo jokio pagrindo abejoti Dievu, abejoti Dievo žodžiais ar abejoti Jo meile jiems.

`Nors mes linkę manyti, kad pažinimas yra naudingas, kodėl – ne visada? Ko mums geriau nepažinti?`