---
title:  Žaltys
date:   03/04/2022
---

`1. Perskaitykite Pr 3, 1; 2 Kor 11, 3 ir Apr 12, 7–9. Kas yra žaltys ir kaip jis apgaudinėjo Ievą?`

Tekstas prasideda žalčiu. Posakio sintakse pabrėžiamas žodis „žaltys“, pirmasis sakinio žodis. Be to, „žaltys“ turi žymimąjį artikelį, kuris nurodo, kad tai yra gerai žinomas simbolis, tarsi skaitytojas jau turėtų žinoti, kas jis yra. Taigi šios būtybės tikrovė patvirtinama pirmu skyriaus žodžiu.

Žinoma, Šventajame Rašte žaltys įvardijamas kaip Dievo priešas (Iz 27, 1) ir aiškiai „vadinamas velniu ir šėtonu“ (Apr 12, 9). Taip pat senovės Artimuosiuose Rytuose gyvatė įkūnijo piktąją jėgą.

> <p></p>
> „Norėdamas atlikti savo darbą nepastebėtas, kaip priemonę šėtonas pasirinko žaltį – apgaulei labai tinkamą maskuotę. Žaltys tada buvęs viena iš protingiausių ir gražiausių būtybių Žemėje. Jis turėjęs sparnus, buvęs poliruoto aukso spalvos ir blizgesio, todėl skrisdamas akinančiai spindėdavo.“ (E. Vait, Patriarchai ir pranašai, p. 33)

Kalbant apie velnią, kad ir kokia forma jis pasirodytų, Raštas kalba ne vien apie metaforą.

Šventajame Rašte šėtonas nusakytas kaip tikra būtybė, o ne tik koks nors retorinis simbolis ar  abstraktus principas blogiui ar tamsiajai žmonijos pusei.

Žaltys neprisistato kaip Dievo priešas. Priešingai, žaltys žino Dievo žodžius, kuriuos jis kartoja ir, atrodo, jiems pritaria. Tai yra, nuo pat pradžių galime pastebėti, kad šėtonas mėgsta cituoti Dievą ir, kaip vėliau paaiškės, netgi cituoja patį Dievo Žodį (Mt 4, 6).

Taip pat atkreipkite dėmesį, kad žaltys iškart nesiginčija su moterimi, tačiau jis pateikia klausimą, kuris reiškia, kad jis tiki tuo, ką Viešpats jiems pasakė. Juk jis klausė: „Ar tikrai Dievas sakė?“ (Pr 3, 1) Taigi nuo pat pradžių galime matyti, kokia sumani ir klastinga buvo ši būtybė. Ir, kaip paaiškės, tokia strategija pasiteisino.

`Jei šėtonas sugebėjo apgauti nenusidėjusią Ievą Edene, kiek labiau pažeidžiami esame mes? Kokia yra mūsų geriausia apsauga nuo jo apgavysčių?`