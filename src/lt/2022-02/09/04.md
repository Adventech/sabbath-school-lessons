---
title:  Apgavikas apgautas
date:   24/05/2022
---

`3. Perskaitykite Pr 29, 1–30. Kaip ir kodėl Dievas leido Labanui apgauti? Ko pasimokė Jokūbas?`

Atvykęs į paskirtą vietą, Jokūbas pirmiausia pamatė akmenį, galbūt užuomina, primenanti Betelio akmenį, reiškiantį Dievo Artumą (Pr 28, 18–19). Galų gale šis akmuo suteiks Jokūbui progą pabendrauti su Rachele. Kai Jokūbas iš piemenų išgirdo, kad Rachelė ateina pagirdyti savo avių, jis paragino piemenis nuritinti akmenį. Jie atsisakė, o tai suteikė Jokūbui galimybę tą padaryti vienam ir prisistatyti Rachelei (Pr 29, 11).

Rachelė sureagavo pabėgdama pas savo šeimą. Šis pirmasis kontaktas tarp Jokūbo ir Rachelės buvo produktyvus – Jokūbas taip mylėjo Rachelę (Pr 29, 18), kad septyneri metai, kuriuos jis tarnavo Labanui mainais už Rachelę, atrodė tarsi „keletas dienų“ (Pr 29, 20).

Tačiau po šių septynerių metų Jokūbas buvo apgautas. Vestuvių naktį Jokūbas savo lovoje rado vyresniąją seserį Lėją, o ne Rachelę. Pasinaudojant šventės sumaištimi ir stipriomis Jokūbo emocijomis bei pažeidžiamumu, Labanui pavyko šis triukas. Įdomu tai, kad Jokūbas vartoto tą patį žodį – „apgavai“ (Pr 29, 25), kuriuo Izaokas apibūdino Jokūbo elgesį su savo tėvu ir broliu (Pr 27, 35).

Atkreipkite dėmesį, kad ta pati nuostata numanoma ir lex talionis (keršto įstatyme) „akis už akį, dantis už dantį“ (Iš 21, 24; [plg. Pr 9, 6), kuris priverčia kaltininką susitapatinti su savo auka tuo, kad kaltininkas patiria tai, ką išgyveno auka. Panašiai tai, ką Jokūbas padarė kitam, dabar ištiko jį patį.

Jokūbas dabar suprato, ką reiškia būti apgaulės auka. Ironiška, bet Dievas mokė Jokūbą apie jo paties apgaulę per Labano apgaulę. Nors Jokūbas kaip „apgavikas“ (Pr 27, 12) gerai žinojo, ką reiškia apgaulė, jis nustebo pats tapęs apgavystės auka. Taigi jis klausė: „Kodėl tat mane apgavai?“ (Pr 29, 25), o tai rodo, kad jis žinojo, jog apgaudinėti nedera.

`Nors Jokūbas buvo apgavikas, jis pats buvo apgautas. Kaip mes galime išmokti pasitikėti Dievu, kai nematome, kad būtų vykdomas „teisingumas“, kai matome, kad žmonės, kurie daro pikta, išvengia blogio, arba kai matome kenčiančius nekaltus?`