---
title:  Šeimos palaiminimas
date:   25/05/2022
---

Jokūbui paskutiniai septyneri tremties metai buvo našta, tačiau tai buvo ir vaisingiausi metai. Jokūbui gimė 11 iš 12 vaikų, kurie taps Dievo tautos protėviais.

Šis skyrius yra pasakojimo apie Jokūbą centras (Pr 25, 19–35, 26), jis prasideda ir baigiasi pagrindine fraze – Dievas „padarė ją vaisingą“, kalbant apie Lėją (Pr 29, 31) ir Rachelę (Pr 30, 22). Kiekvieną kartą, kai po šių žodžių įvyko gimdymas, liudijama, kad šie gimimai yra stebuklingo Dievo veikimo rezultatas.

`4. Perskaitykite Pr 29, 31 – 30, 22. Kaip mes šiandien galime suprasti, kas čia vyko?`

Dievas padarė Lėją vaisingą, ir ji susilaukė sūnaus Rubeno, kurio varde yra veiksmažodis ra’ah, reiškiantis „matyti“. Kadangi Dievas „matė“, jog Jokūbas jos nemyli (Pr 29, 31), šis vaikas buvo kompensacija už jos skausmą ir kančias.

Be to, antrą sūnų ji pavadino Simeonu, kurį sudaro veiksmažodis „šama“ (išgirdo), nes Dievas „išgirdo“ (šama), koks gilus jos skausmas ir pažeminimas, todėl pasigailėjo jos, kaip ir išgirdo Hagaros sielvartą (Pr 29, 33).

Lėjos sūnaus Simeono vardas taip pat primena Hagaros sūnaus Izmaelio vardą, reiškiantį „Dievas išgirdo“ (žr. Pr 16, 11). Kai Lėja pagimdė paskutinį sūnų, jį pavadino Judu, reiškiančiu „dėkosiu“. Lėja daugiau nekalba nei apie savo skausmą, nei apie palaiminimą. Ji tik sutelkia dėmesį į Dievą ir šlovina Jį už Jo malonę.

Keista, bet tik tada, kai Lėja nebegalėjo gimdyti, Dievas „atsiminė Rachelę“ ir atvėrė jos įsčias (Pr 30, 22). Rachelė, mylima žmona, turėjo laukti septynerius metus po vedybų ir 14 metų po sužadėtuvių su Jokūbu, kad susilauktų savo pirmojo sūnaus (Pr 29, 18. 27; plg. Pr 30, 25). Ji pavadino jį „Juozapu“, reiškiančiu, Dievas „pašalino priekaištą“ ir „Teprideda [jasaf] man Dievas dar vieną sūnų“ (Pr 30, 23–24). Kad ir kokie neteisingi buvo kai kurie iš šių veiksmų, Dievas vis tiek sugebėjo panaudoti šiuos veiksmus, net jei jų neatleido, kad sukurtų tautą iš Abraomo palikuonių.

`Kaip šis pasakojimas atskleidžia, kad Dievo tikslai bus įgyvendinti danguje ir žemėje, nepaisant žmonių klaidų?`