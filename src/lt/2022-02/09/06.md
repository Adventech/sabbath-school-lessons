---
title:  Jokūbas išeina
date:   26/05/2022
---

Šiame pasakojime Jokūbas, apgavęs savo tėvą ir brolį, kad gautų pirmagimio teisę, ir pavogęs palaiminimą, kurį Izaokas ketino suteikti savo vyresniajam sūnui, vis dėlto liko pasyvus Labano atžvilgiu ir ištikimai jam tarnavo. Jokūbas žinojo, kad jo uošvis jį apgavo, ir vis dėlto nelaikė to užantyje. Sunku suprasti Jokūbo pasyvumą, atsižvelgiant į jo temperamentą. Jokūbas galėjo sukilti, bent jau priešintis Labanui ar su juo derėtis. Bet jis to nepadarė. Jis tiesiog padarė tai, ko Labanas prašė, kad ir kaip tai būtų nesąžininga.

Nepaisant to, gimus pirmajam Rachelės sūnui Juozapui, Jokūbas pagaliau pasiekė keturioliktus savo tarnavimo Labanui metus (Pr 30, 26) ir dabar svarstė palikti Labaną, kad sugrįžtų į Pažadėtą kraštą. Tačiau Jokūbui būtina pasirūpinti savo namais (Pr 30, 30).

`5. Perskaitykite Pr 30, 25–32. Kas čia vyksta ir kaip Jokūbas samprotauja? Koks Labano atsakymas?`

Tai buvo labai ilgas aplinkkelis Jokūbui, kuris iš pradžių išėjo iš namų, norėdamas susirasti žmoną. Jis tikriausia neketino taip ilgai negrįžti į savo kraštą, tačiau įvykiai neleido sugrįžti ilgus metus. Dabar laikas grįžti namo ir su kokia šeima jis tai padarys.

Kodėl Jokūbas neišėjo iš Labano anksčiau? Nenatūralus Jokūbo palankumas leidžia manyti, kad Jokūbas galbūt pasikeitė; jis suprato tikėjimo pamoką. Tai yra, Jokūbas laukė Dievo ženklo. Tik Dievui prakalbus, Jokūbas nusprendžia išeiti.

Dievas apsireiškia Jokūbui kaip Betelio Dievas ir liepia Jokūbui palikti Labano namus ir grįžti į „gimtinę“ (Pr 31, 13), tais pačiais žodžiais, kuriais Dievas ragino Abromą eiti „iš savo tėvo namų“ (Pr 12, 1).

Jog laikas eiti, jam padėjo suprasti ir Labano sūnų bei paties Labano nusistatymas (žr. Pr 31, 1–2). „Jokūbas būtų daug anksčiau palikęs suktą savo giminaitį, jei nebūtų bijojęs susitikti su Ezavu. Dabar jis pajuto, kad jam kyla pavojus iš Labano sūnų pusės, kurie, žiūrėdami į jo turtą kaip į savo, gali pamėginti gauti jį prievarta.“ (E. Vait, Patriarchai ir pranašai, p. 150)

Taigi jis pasiėmė savo šeimą ir turtą bei išėjo, taip pradėdamas kitą didžio pasakojimo apie Dievo Sandoros tautą etapą.