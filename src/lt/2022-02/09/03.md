---
title:  Jokūbo laiptai
date:   23/05/2022
---

Kai tik Ezavas sužinojo, kad Jokūbas gavo tėvo palaiminimą, jis suprato, kad jį apgavo ir išstūmė brolis (Pr 27, 36), ir norėjo jį nužudyti (Pr 27, 42). Rebeka nerimavo ir norėjo užkirsti kelią šiam nusikaltimui, kuris būtų lemtingas abiem sūnums (Pr 27, 45). Taigi, palaikoma Izaoko (Pr 28, 5), ji ragino Jokūbą bėgti pas gimines (Pr 27, 43). Pakeliui į tremtį Jokūbas sapne susitiko su Dievu toje vietoje, kurią jis pavadino Beteliu, „Dievo namais“, ir ten davė įžadą.

`2. Perskaitykite Pr 28, 10–22. Palyginkite su Pr 11, 1–9. Kuo Betelis skiriasi nuo Babelio? Ko galime pasimokyti apie mūsų santykius su Dievu iš Jokūbo patyrimo Betelyje ir to, kas įvyko Babelyje?`

Sapne Jokūbas matė nepaprastus laiptus, susijungiančius su Dievu. Tas pats hebrajų žodis natsav vartojamas kalbant apie stovinčius laiptus (Pr 28, 12) ir stovintį Viešpatį (Pr 28, 13), tarsi laiptai ir Viešpats yra tas pat.

Laiptai Babelyje yra susiję su bandymu pasiekti dangų. Kaip ir Babelio bokštas, laiptai siekia „dangaus vartus“. Tačiau, kol Babelio bokštas simbolizuoja žmogaus pastangas pakilti ir pasiekti Dievą, Betelio laiptai pabrėžia, kad Dievas pasiekiamas tik Jam ateinant pas mus, o ne žmogaus pastangomis.

Kalbant apie „akmenį“, kurį Jokūbas pasidėjo po galvą ir sapnavo, jis tampa Bet-El, Dievo namų simboliu (Pr 28, 17; plg. Pr 28, 22), nurodančiu į šventyklą, Dievo išganomosios veiklos žmonijai centrą.

Tačiau Jokūbas neapsiriboja susieti garbinimą ir pagarbią baimę su dvasine ir mistine puse. Tai yra, jis norėjo reaguoti konkrečiai, išorinėmis priemonėmis. Taigi Jokūbas nusprendė „atseikėti dešimtinę“ Dievui ne tam, kad sulauktų Dievo palaiminimo, bet dėkingai reaguodamas į Dievo dovaną, kuri jam jau buvo suteikta. Čia vėl matome dešimtinės mintį dar gerokai prieš Izraelio tautos atsiradimą.

`Dar kartą perskaitykite Pr 28, 11. Dešimtinė atseikėjama iš „viso, ką Tu man duodi“ (Pr 28, 22). Kokią svarbią mintį turėtume įžvelgti Jokūbo žodžiuose, susijusiuose su dešimtine ir kas ji yra?`