---
title:  Sandoros su Abraomu ženklas
date:   10/05/2022
---

`3. Perskaitykite Pr 17, 1–19 ir Rom 4, 11. Kokia yra apipjaustymo apeigos dvasinė ir pranašiška reikšmė?`

Abraomo netikėjimas, kaip matyti ankstesniame pasakojime (Pr 16), sutrikdė jo dvasinę kelionę su Dievu. Tuo metu Dievas tylėjo. Dabar Dievas vėl kalba Abraomui. Dievas vėl užmezga ryšį su Abraomu ir sugrąžina jį į tą tašką, kai sudarė su juo Sandorą (Pr 15, 18).

Tačiau dabar Dievas duoda jam šios Sandoros ženklą. Apie apipjaustymo reikšmę mokslininkai jau seniai diskutuoja, tačiau kadangi apipjaustymo apeiga apima kraujo praliejimą (žr. Iš 4, 25), ją galima suprasti aukos kontekste, o tai reiškia, kad jam teisumas buvo priskirtas (plg. Rom 4, 11).

Taip pat reikšminga tai, kad ši Sandora, kurią žymi apipjaustymas, yra apibūdinama terminais, nurodančiais į pirmąją su Mesiju susijusią pranašystę (plg. Pr 17, 7 ir Pr 3, 15). Abiejų eilučių panašumas rodo, kad Dievo pažadas Abraomui susijęs ne tik su fiziniu žmonių gimimu; jame yra dvasinis išgelbėjimo pažadas visoms žemės tautoms. O pažadas dėl amžinos Sandoros (Pr 17, 7) nurodo į Mesijo ainijos darbą, Kristaus auką, kuri užtikrina amžinąjį gyvenimą visiems, priimantiems jį tikėjimu ir viskuo, su kuo tikėjimas yra susijęs (plg. Rom 6, 23 ir Tit 1, 2).

Įdomu tai, kad šis amžinos ateities pažadas suteiktas pakeičiant Abromo ir Sarajos vardus. Abromo ir Sarajos vardai buvo susiję tik su jų esama padėtimi – Abromas reiškia „tėvas išaukštintas“, o Saraja – „mano karalaitė“ (Abromo karalaitė). Jų vardų pakeitimas į „Abraomas“ ir „Sara“ reiškė ateitį – Abraomas reiškia „tėvas tautų daugybės“, o Sara – „karalaitė“ (visiems). Lygiagrečiai, bet ne be ironijos, Izaoko vardas („jis juokis“) primena Abraomo juoką (pirmasis juokas, užfiksuotas Šventajame Rašte, Pr 17, 17); tai netikėjimo ar galbūt nuostabos juokas. Bet kuriuo atveju, nors ir tikėjo tuo, ką Viešpats jam aiškiai pažadėjo, Abraomui vis tiek sunkiai sekėsi gyventi tuo pasikliaujant.

`Kaip mes galime išmokti ir toliau tikėti, net kai kartais tai daryti sunku, kaip Abraomui? Kodėl, nepaisant abejonių, svarbu nepasiduoti?`