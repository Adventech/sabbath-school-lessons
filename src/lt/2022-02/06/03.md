---
title:  Egipto pagunda
date:   02/05/2022
---

`2. Perskaitykite Pr 12, 10–20. Kodėl Abraomas iš Pažadėto krašto kėlėsi į Egiptą? Kaip elgėsi faraonas, palyginti su Abraomu?`

Ironiška, kad ką tik į Pažadėtą kraštą atvykęs Abraomas nusprendė keltis į Egiptą, nes „krašte kilo badas“ (Pr 12, 10). Senovės Egipto tekstai patvirtinta, kad badmečiu žmonės iš Kanaano keldavosi į Egiptą. Merikaro tekste, parašytame Viduriniosios Karalystės laikotarpiu (2060–1700), žmonės, atsikėlę iš Kanaano, įvardijami kaip „apgailėtini azijiečiai“ (aamu) ir apibūdinami kaip „vargani… stokojantys vandens… jie negyvena sėsliai, maistas varo kojas.“ (Miriam Lichtheim, Ancient Egyptian Literature, Volume I: The Old and Middle Kingdoms (Berkeley, CA: University of California Press, 1973), p. 103)

Senovės izraelitams Egipto pagunda dažnai būdavo problema (Sk 14, 3; Jer 2, 18). Taigi Egiptas tapo žmonių, pasitikinčių žmonėmis, o ne Dievu, simboliu (2 Kar 18, 21; Iz 36, 6. 9). Egipte, kur vanduo buvo regimas kasdien, tikėjimas nebuvo būtinas, nes krašto pažadas buvo iškart matomas. Nepaisant to, ką Dievas jam pasakė, Egiptas atrodė gera vieta gyventi, lyginant su bado kraštu.

Abraomas, dabar išsikeliantis iš Kanaano, priešingas Abraomui, kuris išėjo iš Ūro. Anksčiau Abraomas buvo apibūdinamas kaip tikintis žmogus, palikęs Ūrą, reaguodamas į Dievo kvietimą; dabar Abraomas savo noru išsikelia iš Pažadėto krašto. Anksčiau Abraomas kliovėsi Dievu; dabar jis elgiasi kaip patyręs, manipuliuojantis ir neetiškas politikas, pasikliaujantis tik savimi. 

> <p></p>
> „Dar gyvendamas Egipte Abraomas parodė, kad nėra išsivadavęs iš žmogiškųjų silpnybių ir nėra tobulas. Nuslėpdamas faktą, kad Sara yra jo žmona, jis išsidavė stokojąs pasitikėjimo Dievo globa, to didelio tikėjimo ir drąsos, kuriuos jis taip dažnai ir kilniai demonstravo savo gyvenime.“ (E. Vait, Patriarchai ir pranašai, p. 96)

Čia matome, kad net didis Dievo žmogus gali klysti, bet Dievas jo vis tiek neapleidžia. Kai Naujajame Testamente kalbama apie Abraomą kaip apie išgelbėjimo malone pavyzdį, tai reiškia būtent tai – malonę. Nes jei ne malonė, Abraomas, kaip ir visi, nebūtų turėjęs vilties.

`Ko šis pasakojimas turėtų mus išmokyti, kaip lengva ištikimiems krikščionims nuklysti iš teisingo kelio? Kodėl nepaklusnumas visada yra blogas sprendimas?`