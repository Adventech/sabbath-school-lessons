---
title:  Abraomo išėjimas
date:   01/05/2022
---

`1. Perskaitykite Pr 12, 1–9. Kodėl Dievas paragino Abraomą palikti savo kraštą ir namus? Kaip Abraomas reagavo?`

Paskutinį kartą, kai Dievas kalbėjo su žmogumi, bent jau taip, kaip užrašyta Šventajame Rašte, Jis kalbėjo su Nojumi, nuramindamas jį po tvano, jog Jis sudarys Sandorą su visais mirtingaisiais (Pr 9, 15–17) ir kad nebebus pasaulinio tvano. Naujasis Dievo žodis, dabar Abraomui, susietas su šiuo pažadu – Abraome ras palaiminimą visos žemės gentys.

Šios pranašystės išsipildymas prasideda paliekant praeitį. Abraomas palieka viską, kas jam, jo namams ir kraštui buvo žinoma, net dalį savęs. Šio ėjimo intensyvumą atspindi žodžio „eik“ pasikartojimas šiame kontekste. Pirmiausia Abraomas turi palikti savo kraštą, chaldėjų Ūrą, kuris taip pat buvo Babilone (Pr 11, 31; Iz 13, 19). Šis kvietimas išeiti iš Babilono yra susijęs su ilga biblinių pranašų istorija (Iz 48, 20; Apr 18, 4).

Abraomo išėjimas taip pat susijęs su jo namais. Abraomas turi palikti savo paveldą ir tai, ko išmoko ir įgijo paveldimumo, ugdymo ir įtakos dėka.

Vis dėlto Dievo kvietimas eiti apima dar daugiau. Hebrajų kalbos frazė „lekh lekha“ („eik“), pažodžiui reiškia eik dėl savęs. Abraomo išėjimas iš Babilono susijęs ne tik su jo aplinka ar net su namais. Hebrajų frazė pabrėžia jį patį. Abraomas turi palikti save, išsižadėti savęs, savo babilonietiškos praeities.

Šio palikimo tikslas yra „kraštas“, kurį Dievas jam parodys. Ta pati kalba vėl bus naudojama Izaoko aukos kontekste (Pr 22, 2), kalbant apie Morijos kalną, kur bus aukojamas Izaokas ir kur bus pastatyta Jeruzalės šventykla (2 Met 3, 1). Dievo pažadas yra susijęs ne tik su fizine tėvyne, bet ir su pasaulio išgelbėjimu. Ši mintis dar kartą patvirtinta Dievo pažadu palaiminti visas tautas (Pr 12, 2–3). Veiksmažodis „barakh“ (palaiminti) šioje vietoje pakartotas kelis kartus. Šio visuotinio palaiminimo procesas vyksta per Abraomo „palikuonis“ (Pr 22, 18; Pr 26, 4; Pr 28, 14). Tekstas čia kalba apie tuos „palikuonis“, kurie galiausiai išsipildys Jėzuje Kristuje (Apd 3, 25).

`Ką jus Dievas gali kviesti palikti; tai yra, kurios savo gyvenimo dalies galėtumėte atsisakyti, kad atkreiptumėte dėmesį į Dievo kvietimą?`