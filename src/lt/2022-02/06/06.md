---
title:  Dešimtinė Melchizedekui
date:   05/05/2022
---

`5. Perskaitykite Pr 14, 18–24 ir Hbr 7, 1–10. Kas buvo Melchizedekas? Kodėl Abraomas davė dešimtinę šiam kunigui, kuris, atrodo, atsirado iš niekur?`

Netikėtas paslaptingo Melchizedeko pasirodymas nėra nederamas. Kai kanaaniečiai karaliai padėkojo Abraomui, jis dabar dėkojo šiam kunigui – tai dėkingumas, parodytas duodant jam dešimtinę.

Melchizedekas kilęs iš Salemo, o šis pavadinimas reiškia „taiką“, tinkama žinia po karo suirutės.

Melchizedeko vardo dalis tsedek (teisingumas) priešpastatyta Sodomos karaliaus vardui Bera („piktu“) ir Gomoros karaliaus vardui Birša („nedorybe“), kuriuos jie simbolizavo (Pr 14, 2).

Melchizedekas pasirodo po kanaaniečių karalių simbolizuojamo smurto ir blogio. Šioje vietoje taip pat pirmą kartą Rašte pavartotas žodis „kunigas“ (Pr 14, 18). Melchizedeko susiejimas su Dievu Aukščiausiuoju (Pr 14, 18), kurį Abraomas vadina savo Dievu (Pr 14, 22), aiškiai rodo, kad Abraomas laikė jį Dievo, kuriam pats tarnavo, kunigu. Tačiau Melchizedeko negalima tapatinti su Kristumi. Jis buvo to meto Dievo atstovas tarp žmonių. (žr. Ellen G. White Comments, The SDA Bible Commentary, vol. 1, p. 1092–1093)

Melchizedekas iš tikrųjų yra kunigas. Jis atnešė „duonos ir vyno“ – tai simbolis, dažnai reiškiantis šviežiai spaustų vynuogių sulčių naudojimą (Įst 7, 13; 2 Met 31, 5), kuris pasikartoja dešimtinės atnešimo kontekste (Įst 14, 23). Be to, jis palaimina Abraomą (Pr 14, 19).

Tuo tarpu Abraomas „jam davė nuo visko dešimtinę“ (Pr 14, 20), reaguodamas į Dievą Kūrėją, „dangaus ir žemės“ Kūrėją (Pr 14, 19). Šis titulas primena pasakojimą apie kūrimą (Pr 1, 1), kur frazė dangaus ir žemės reiškia visumą arba „visa“. Dešimtinė yra suprantama kaip dėkingumo Kūrėjui, kuriam viskas priklauso, išraiška (Hbr 7, 2–6; plg. su Pr 28, 22). Paradoksalu, bet dešimtinę tikintieji laiko ne dovana Dievui, bet Dievo dovana, nes Dievas pirmas mums viską parūpina.

`Kodėl dešimtinės atnešimas yra galingas tikėjimo rodiklis, itin stiprinantis tikėjimą?`