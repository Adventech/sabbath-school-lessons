---
title:  Vyraujanti stabmeldystė
date:   01/06/2022
---

`4. Perskaitykite Pr 34, 31–35, 15. Kokias pamokas, susijusias su tikru garbinimu, galime įžvelgti šiuose įvykiuose?`

Iškart po Jokūbo skundo, kad jo taika su kanaaniečiais buvo sulaužyta (Pr 34, 30), ir po to, kai buvo išpeikti jo du sūnūs (Pr 34, 31), Dievas ragino Jokūbą išeiti iš Sichemo ir grįžti į Betelį, kad atnaujintų Sandorą. Jam ten nukeliavus Viešpats liepė pastatyti aukurą.

Tuo tarpu pirmas dalykas, užfiksuotas po Dievo paliepimo, yra Jokūbo įsakymas visiems su juo buvusiems atsikratyti kanaaniečių stabų, paimtų iš Sichemo ir Rachelės pavogtų stabų (Pr 31, 19. 32). Visa tai taip pat labai svarbu sandoros su Dievu idėjai.

Šie stabai buvo saugomi ir tikriausiai buvo garbinami nepaisant Jokūbo pasišventimo Dievui. Jokūbui nepakako išeiti iš Sichemo, kad išvengtų kanaaniečių įtakos. Jokūbas turėjo atsikratyti stabų stovykloje ir su juo buvusiųjų širdyse.

Atgailos procesas apima daugiau nei tik fizinį perėjimą iš vienos vietos į kitą arba perėjimą iš vienos bažnyčios į kitą. Svarbiausia, kad mes Dievo malone siekiame atsikratyti stabmeldystės savo širdyje, nesvarbu, kur gyvename, nes iš bet ko galime padaryti stabus.

Kai Jokūbas pakluso Dievui ir elgėsi pagal Jo paliepimą, Viešpats pagaliau įsikišo ir „Dievo baimė“ (Pr 35, 5) apėmė visus aplinkinius gyventojus ir jie nedrįso pulti Jokūbo. Taigi Jokūbas buvo pasirengęs garbinti su visais su juo buvusiais žmonėmis (Pr 35, 6), ir tai rodo, kad šeimos vienybė buvo atkurta. Jokūbas šią vietą pavadino El Beteliu, atmenant sapnuotus laiptus, ženklą, kad kurį laiką nutrūkęs dangaus ir žemės ryšys dabar yra atkurtas.

Šį kartą akcentuojamas Betelio Dievas, o ne pati vieta. Vėl girdima ši asmeninė pastaba, kai Dievas primena Jokūbui jo vardą – „Izraelis“ (Pr 35, 10), duodamas dvigubą pažadą, kurį reiškia šis palaiminimas. Jokūbo palaiminimas, pirma, reiškia vaisingumą, Mesijo ainijos pratęsimą ir daugybės tautų kartą (Pr 35, 11); antra, jis nurodo Pažadėtą kraštą (Pr 35, 12).

`Kokiais subtiliais būdais stabmeldystė gali patekti į mūsų širdį ir ką mes galime dėl to daryti?`