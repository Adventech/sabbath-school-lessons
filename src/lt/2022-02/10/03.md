---
title:  Broliai susitinka
date:   30/05/2022
---

Iš Penielio, „Dievo veido“ (žr. Pr 32, 30), ten, kur jis turėjo šį patyrimą su Dievu, Jokūbas dabar perbrido (Jordaną) susitikti su savo broliu. Po 20 metų išsiskyrimo Jokūbas mato jį ateinantį su 400 vyrų (Pr 33, 1). Jokūbas nerimavo, todėl ruošėsi pats ir ruošė savo šeimą tam, kas benutiktų.

`2. Perskaitykite Pradžios 33. Kas sieja Jokūbo patyrimą pamačius Dievo veidą Penielyje ir Jokūbo patyrimą pamačius savo brolio veidą? Ką šis ryšys reiškia mūsų santykiams su Dievu ir santykiams su „broliais“, kad ir kas jie būtų?`

Jokūbas septynis kartus nusilenkė savo broliui (Pr 33, 3), kelis kartus pavadino jį savo viešpačiu (Pr 33, 8. 13. 15) ir įvardijo save jo tarnu (Pr 33, 5; plg. Pr 32, 5. 19. 21). Reikšminga tai, kad septyni Jokūbo nusilenkimai atliepia septynis jo tėvo palaiminimus (Pr 27, 27–29); be to, nusilenkęs jis tikslingai keičia savo tėvo palaiminimą – „tesilenkia tau gentys“ (Pr 27, 29).

Tarsi siekdamas grąžinti skolą savo broliui ir grąžinti palaiminimą, kurį jis iš jo pavogė (žr. Pr 33, 11). Kai Ezavas pamatė savo brolį, nepaisant visų lūkesčių, jis atbėgo pas Jokūbą ir, užuot jį nužudęs, „išbučiavo“, ir jie „apsiverkė“ (Pr 33, 4).

Vėliau Jokūbas Ezavui pasakė: „Iš tikrųjų man matyti tavo veidą yra tarsi matyti Dievo veidą“ (Pr 33, 10). Nepaprasto Jokūbo pareiškimo priežastis yra jo supratimas, kad Ezavas jam atleido. Hebrajiškas veiksmažodis ratsah, „radau malonę“ (Pr 33, 10) yra teologinis terminas, nusakantis tokią auką, kuri yra maloni, priimtina Dievui, o tai reiškia atleidimą (Kun 22, 27; Am 5, 22).

Jokūbo patirtas atleidimas Penielyje, kur jis matė Dievo veidą, dabar kartojasi jo brolio atleidimo patyrime, kurį jis apibūdina – tarsi matant Dievo veidą. Jokūbas išgyvena antrą Penielio patyrimą, kada pirmasis paruošė antrajam. Jokūbui atleido Dievas ir jo paties brolis. Iš tiesų jis dabar, net labiau nei anksčiau, turėjo suprasti malonę.

`Ką jūs sužinojote apie malonę, kaip kiti (be Viešpaties) jums atleido?`