---
title:  Jokūbas eina pas Juozapą
date:   19/06/2022
---

`1. Perskaitykite Pradžios 46. Kokią reikšmę turi Jokūbo išvykimas iš Kanaano?`

Kai Jokūbas išvyko iš savo namų Kanaane, jis buvo kupinas vilties. Užtikrinimas, kad jis nebebus alkanas ir gera žinia, kad Juozapas yra gyvas, turėjo suteikti jam pagreitį paliekant Pažadėtą kraštą.

Jokūbo išvykimas atkartoja Abraomo patyrimą, nors Abraomo atveju jis keliavo į Pažadėtą kraštą. Jokūbas girdėjo tą patį pažadą, kurį Abraomas išgirdo iš Dievo, būtent, kad Jis padarys jį „didele tauta“ (Pr 46, 3; plg. Pr 12, 2). Dievo raginimas čia taip pat primena Dievo Sandorą su Abraomu; abiem atvejais Dievas vartojo tą patį raminantį žodį – „nebijok“ (Pr 46, 3; plg. Pr 15, 1), kuris žada šlovingą ateitį.

Išsamus Izraelio vaikų, išsikėlusių į Egiptą, vardų, įskaitant jo dukteris, sąrašas (Pr 46, 7) primena Dievo pažadą Abraomui dėl gausių palikuonių, net jam būnant bevaikiu. Skaičius „septyniasdešimt“ (įskaitant Jokūbą, Juozapą ir du jo sūnus) išreiškia visumą. Į Egiptą atkeliauja „visas Izraelis“. Taip pat svarbu, kad skaičius 70 atitinka tautų skaičių (Pr 10), o tai rodo, kad visų tautų likimas taip pat yra pavojuje, kol Jokūbas keliauja.

Ši tiesa paaiškės tik po daugelio metų, po kryžiaus ir visiško išganymo plano apreiškimo, kuris, žinoma, buvo skirtas visai žmonijai, visur, o ne tik Abraomo vaikams.

Kitaip tariant, kad ir kokie įdomūs būtų pasakojimai apie šią šeimą, Abraomo ainiją, kad ir kokias dvasines pamokas galime jose įžvelgti – šie pasakojimai yra Dievo Žodyje, nes jie yra išganymo istorijos dalis; jie yra Dievo plano dalis, kad kuo daugiau žmonių būtų atpirkti šioje puolusioje planetoje.

`„Nėra skirtumo tarp žydo ir graiko, nes tas pats visų Viešpats, turįs turtų visiems, kurie Jo šaukiasi: Kiekvienas, kuris šaukiasi Viešpaties vardo, bus išgelbėtas“ (Rom 10, 12–13). Ką čia sako Paulius, kas parodo Evangelijos visuotinumą? Svarbiau, ką šie žodžiai mums sako apie tai, ką mes, kaip bažnyčia, turėtume daryti, kad padėtume skelbti Evangeliją?`