---
title:  Tolesniam tyrinėjimui
date:   24/06/2022
---

E. Vait, Patriarchai ir pranašai, p. 182–189.

> <p></p>
> „Juozapo gyvenimas simbolizuoja Kristaus gyvenimą. Būtent pavydas privertė brolius parduoti Juozapą kaip vergą; jie tikėjosi sutrukdysią jam pranokti juos. O kai jis buvo nugabentas į Egiptą, jie džiaugėsi manydami, kad jų nebekamuos jo sapnai, kad jie pašalino bet kokią galimybę jiems išsipildyti. Tačiau Dievas, regėdamas jų veiksmus, padarė tai, ko jie ketino išvengti. Taip ir žydų kunigai bei vyresnieji pavydėjo Kristui, bijodami, kad Jis atitrauks nuo jų žmonių dėmesį. Jie Jį nužudė, norėdami sutrukdyti Jam tapti karaliumi, tačiau šitaip darydami neišvengė tų pačių pasekmių.
> Juozapas, per savo vergovę Egipte tapo tėvo šeimos išgelbėtoju, tačiau šis faktas nesumažina jo brolių kaltės. Taip pat Kristaus priešų įvykdytas Jo nukryžiavimas padarė Jį Žmonijos Atpirkėju, nupuolusios giminės Išgelbėtoju ir viso Pasaulio Valdovu. Tačiau Jo žudikų nusikaltimas buvo toks pat baisus, tarsi Dievo Apvaizdos ranka nebūtų pakreipusi įvykių Jo paties šlovei ir žmogaus labui.
> Kaip Juozapą stabmeldžiams pardavė jo paties broliai, taip Kristų Jo aršiausiems priešams pardavė vienas Jo mokinių. Juozapas buvo neteisingai apkaltintas nedorumu ir įmestas į kalėjimą; taip pat ir Kristus buvo paniekintas ir atstumtas, kadangi Jo doras, nesavanaudiškas gyvenimas buvo priekaištas nuodėmei, ir nors niekuo neprasikaltęs, Jis buvo pasmerktas, remiantis melagingų liudininkų parodymais. Juozapo kantrybė ir romumas neteisybės ir priespaudos sąlygomis, nuoširdus jo atlaidumas ir kilnus geranoriškumas beširdžių brolių atžvilgiu simbolizuoja kantrybę, su kuria Išgelbėtojas pakėlė nedorų žmonių piktavališkumą ir įžeidinėjimus, ir atlaidumą ne vien Jo žudikams, bet ir visiems, kurie ateina prie Jo, išpažindami savo nuodėmes ir trokšdami atleidimo.“ (E. Vait, Patriarchai ir pranašai, p. 188–189)

**Klausimai aptarimui:**

`1. Jokūbui mirus, Juozapo broliai bijojo, kad dabar Juozapas keršys. Ko tai moko apie kaltę, kurią jie vis dar puoselėjo? Ko Juozapo reakcija mus moko apie atleidimą kaltiesiems?`

`2. Kokių dar Juozapo ir Jėzaus gyvenimo panašumų galite rasti?`

`3. Apsvarstykite tai, kad nors Dievas tiksliai žino ateitį, mes vis tiek esame laisvi rinktis. Kaip suderinti šias dvi mintis?`