---
title:  Sandora. Antra dalis
date:   21/04/2022
---

`6. Perskaitykite Pr 8, 21–9, 1. Kokią reikšmę turi Dievo įsipareigojimas išsaugoti gyvybę? Kaip Dievo palaiminimas išpildo šį įsipareigojimą?`

Dievo įsipareigojimas išsaugoti gyvybę buvo malonės darbas; tai nebuvo žmonių nuopelnų rezultatas. Nepaisant žmonijos blogio, Dievas nusprendė išsaugoti gyvybę žemėje (Pr 8, 21). Pr 8, 22 parašyta: „ligi tik žemė tvers“; tai yra, kol išliks ši dabartinė žemė, ateis ir praeis metų laikai, o gyvybė bus palaikoma. Trumpai tariant, Dievas neišsižadėjo savo kūrinijos.

Tiesą sakant, šis tekstas, kuriame kalbama apie Dievo palaiminimą, sugrąžina mus prie pirminės kūrinijos ir jos palaiminimo (Pr 1, 22. 28; Pr 2, 3). Tam tikra prasme Viešpats suteikė žmonijai galimybę pradėti dar kartą, pradėti iš naujo.

`7. Perskaitykite Pr 9, 8–17. Kuo reikšminga vaivorykštė? Kaip šis „ženklas Sandoros“ (Pr 9, 13) sietinas su kitu Sandoros ženklu – sabata?`

Žodis sandora pakartotas tris kartus (Pr 9, 9. 11. 17), pažymint pirminio Dievo pažado kulminaciją ir išpildymą (Pr 6, 18). Po ankstesnės dalies, kuri yra lygiagreti pasakojimui apie šešias kūrimo dienas, ši dalis yra lygiagreti tai, kurioje aprašoma septintoji kūrimo diena – sabata. Žodžio „sandora“ kartojimas septynis kartus primena sabatą. Kaip ir sabata, vaivorykštė yra Sandoros ženklas (Pr 9, 13. 14. 16; plg. su Iš 31, 12–17). Be to, kaip ir sabata, vaivorykštė yra visuotinai taikytina; ji taikytina visam pasauliui. Kaip sabata, kūrimo ženklas, yra skirtas visiems, visur, pažadas, kad nebus pasaulinio tvano, taip pat taikytinas visiems, visur.

`Kitą kartą, kai pamatysite vaivorykštę, pagalvokite apie visus Dievo pažadus mums. Kodėl galime pasitikėti jais ir kaip vaivorykštė mums parodo, kad galime jais pasikliauti?`