---
title:  Tvano pabaiga
date:   19/04/2022
---

Pr 7, 22–24 aprašytas didžiulis vandenų poveikis: „nušlavė nuo žemės visus gyvūnus ir žmones“ (Pr 7, 23) ir „laikėsi šimtą  penkiasdešimt dienų“ (Pr 7, 24). Būtent visiškame sunaikinime ir beviltiškume „Dievas atsiminė“ (Pr 8, 1). Šie žodžiai yra su tvanu susijusio teksto centre, o tai rodo, kad ši mintis yra pagrindinė pasakojimo apie tvaną žinia.

`3. Perskaitykite Pr 8, 1. Ką reiškia tai, kad „Dievas atsiminė Nojų“?`

Veiksmažodis „zakhar“ (atsiminė) reiškia, kad Dievas nebuvo pamiršęs; šis žodis nereiškia tik proto veiksmą. Rašto kontekste Dievas, kuris prisimena, reiškia Jo pažado įvykdymą ir dažnai – išganymą (žr. Pr 19, 29). Tvano kontekste „Dievas atsiminė“ reiškia, kad vandenys buvo „sulaikyti“ (Pr 8, 2) ir kad Nojus netrukus galės išeiti iš laivo (Pr 8, 16).

Nors dar neduotas tiesioginis nurodymas išeiti, Nojus imasi iniciatyvos ir pirmiausia išleidžia varną, o po to – balandį, kad išsiaiškintų aplinkybes. Galiausiai, kai balandis negrįžo, jis suprato, „kad vandenys žemėje pradėjo sekti; Nojus nukėlė laivo dangą, apsižvalgė“ (Pr 8, 13).

Nojaus elgesyje gausu praktinių pamokų. Viena vertus, jis moko pasitikėti Dievu, nors Jis dar tiesiogiai nekalba; kita vertus, tikėjimas nepaneigia mąstymo ir išbandymo vertės. Tikėjimas neatmeta pareigos galvoti, aiškintis ir suprasti, ar tai, ką sužinojome, yra tiesa.

Ir vis dėlto Nojus išeina tik tada, kai pagaliau Dievas liepia jam tai padaryti (Pr 8, 15–19). Tai yra, net žinodamas, kad išeiti saugu, Nojus vis tiek pasikliauja Dievu ir laukia Dievo ženklo prieš išeidamas iš laivo. Jis kantriai laukė laive. 

> <p></p>
> „Kadangi buvo įlipęs į laivą Dievo paliepimu, jis laukė Jo tolesnių nurodymų. Pagaliau iš dangaus nusileido angelas, kuris atvėrė masyvias duris ir paliepė patriarchui bei jo šeimai išlipti ant žemės ir pasiimti visus gyvūnus“ (E. Vait, Patriarchai ir pranašai, p. 77).

`Perskaitykite Pr 8, 1; Pr 19, 29 ir Ps 106, 4. Ką reiškia žodžiai „Dievas atsiminė“? Ką ši tiesa mums reiškia dabar, tai yra, kaip Dievas jums parodė, kad jus atsimena?`