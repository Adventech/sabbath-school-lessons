---
title:  Pasirengimas tvanui
date:   17/04/2022
---

`1. Perskaitykite Pr 6, 13–7, 10. Ko moko šis nuostabus pasakojimas apie ankstyvą žmonijos istoriją?`

Kaip ir Danielius, Nojus yra pranašas, skelbiantis pasaulio pabaigą. Hebrajų kalbos žodis „laivą“ (tevah) (Pr 6, 14) yra tas pats retas iš egiptiečių kalbos pasiskolintas žodis, vartotas pintinei, kurioje buvo paslėptas kūdikis Mozė ir taip išsaugotas, kad išgelbėtų Izraelį iš Egipto (Iš 2, 3), nusakyti.

Be to, kai kurie bendroje laivo konstrukcijoje įžvelgė panašumų su Padangtės Skrynia (Iš 25, 10). Kaip laivas užtikrins žmonijos išlikimą tvano metu, taip ir Sandoros Skrynia, Dievo buvimo su Jo tauta ženklas (Iš 25, 22), rodo Dievo išganymo darbą vardan savo tautos.

„Nojus tai padarė. Kaip Dievas buvo jam įsakęs, taip jis ir padarė“ (Pr 6, 22), šiuo sakiniu užbaigiama parengiamoji dalis. Veiksmažodis „asah“ (padarė), nusakantis Nojaus darbą, atliepia veiksmažodį „asah“ (statykis) Dievo įsakyme, kuriuo pradedamas šis skyrius (Pr 6, 14) ir kuris pakartojamas kelis kartus (Pr 6, 14–16). Šis atgarsis tarp Dievo įsakymo ir Nojaus reagavimo rodo visišką Nojaus paklusnumą tam, ką Dievas jam liepė padaryti (asah). Įdomu ir tai, kad ši frazė taip pat pavartota darant Sandoros Skrynią (Iš 39, 32. 42; Iš 40, 16).

> <p></p>
> „Dievas davė Nojui tikslius laivo matmenis ir aiškius nurodymus iki smulkmenų. Žmogaus protas nebūtų pajėgęs sumąstyti tokios tvirtos ir patikimos laivo konstrukcijos. Dievas buvo konstruktorius, o Nojus – vyriausiasis statytojas.“ (E. Vait, Patriarchai ir pranašai, p. 66)

Vėlgi, laivo ir Skrynios panašumai dar kartą patvirtina jų bendrą atpirkimo funkciją. Toks Nojaus paklusnumas yra Dievo išganymo plano dalis. Nojus buvo išgelbėtas vien dėl to, kad tikėdamas atliko tai, ką Dievas jam liepė (žr. Hbr 11, 7). Jis buvo ankstyvas tikėjimo, pasireiškiančio paklusnumu, vienintelio reikšmingo tikėjimo, pavyzdys (Jok 2, 20).

Trumpai tariant, nors Nojus „rado malonę Dievo akyse“ (Pr 6, 8), reaguodamas į šią jam jau suteiktą malonę, jis elgėsi ištikimai ir paklusniai vykdė Dievo įsakymus. Ar ne taip turi būti visų mūsų atveju?

`Perskaitykite 2 Pt 2, 5–9. Kodėl buvo išgelbėta tik Nojaus šeima? Kokią pamoką galime įžvelgti pasakojime apie Nojų, kuri susijusi su mūsų vaidmeniu įspėjant pasaulį dėl ateinančio teismo?`