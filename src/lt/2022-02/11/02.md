---
title:  Šeimyninės bėdos
date:   05/06/2022
---

Jokūbas pagaliau „įsikūrė krašte“. Izaokas čia buvo tik „ateivis“ (Pr 37, 1). Vis dėlto, Jokūbui įsikūrus krašte prasidėjo bėdos, šį kartą šeimyninės. Bėdos susijusios ne su žeme ar šulinio naudojimu; jos daugiau dvasinės.

`1. Perskaitykite Pr 37, 1–11. Kokie įvykiai šeimoje paskatino Juozapo brolius jo nekęsti?`

Nuo pat pradžių suprantame, kad Jokūbo ir Juozapo santykiai buvo ypatingi – „nes šis buvo jam gimęs senatvėje“ (Pr 37, 3), Jokūbas mylėjo jį „labiau už kitus“ (Pr 37, 4). Jis netgi „buvo jam pasiūdinęs puošnų apdarą“ (Pr 37, 3), karališką drabužį (2 Sam 13, 18), o tai parodė slaptą Jokūbo ketinimą suteikti Juozapui, pirmam Rachelės sūnui, pirmagimio statusą.

Ateitis išpildys Jokūbo troškimą, nes Juozapui galiausiai atiteks pirmagimio teisės (1 Met 5, 2). Todėl nestebina, kad Juozapo broliai jo nekentė ir net negalėjo su juo pradėti ramaus pokalbio (Pr 37, 4).

Be to, Juozapas pranešdavo tėvui apie bet kokį smerktiną savo brolių elgesį (Pr 37, 2). Niekam nepatinka skundikas.

Taigi, kai Juozapas papasakojo apie savo sapnus, leisdamas suprasti, kad Dievas jam paskirs aukštesnes pareigas ir kad jo broliai nusilenks jam, jie jo dar labiau nekentė. Tai, kad sapnai buvo tikrai pranašiški, patvirtina jų pasikartojimas (žr. Pr 41, 32). Nors Jokūbas atvirai barė savo sūnų (Pr 37, 10), jis šio įvykio nepamiršo, apmąstydamas jo reikšmę ir laukdamas jo išsipildymo (Pr 37, 11). Tai reiškia, kad jis galimai manė, jog vis dėlto šie sapnai galėjo būti svarbūs. Jis buvo teisus, nors tuo metu jis daug ko nežinojo.

`Perskaitykite Mt 20, 26–27. Koks esminis principas čia atskleistas ir kaip mes galime išmokti savo gyvenime parodyti tai, ko jis moko?`