---
title:  Juozapo akistata su jo broliais
date:   13/06/2022
---

`2. Perskaitykite Pradžios 42. Kas čia įvyko ir kaip tai atskleidžia Dievo apvaizdą, nepaisant blogo ir netinkamo žmonių elgesio?`

Badas įpareigojo Jokūbą siųsti savo sūnus į Egiptą pirkti grūdų. Ironiška, bet šį sumanymą inicijavo Jokūbas (Pr 42, 1). Nelaimingas senolis, nuo jo nepriklausančių aplinkybių auka, nesąmoningai pradėjo nuostabią įvykių grandinę, dėl kurios jis vėl susitiks su sūnumi, kurio labai ilgai gedėjo.

Šio apvaizdos susitikimo pobūdis išryškėja per dvi pagrindines aplinkybes. Pirma, susitikimas laikomas Juozapo sapno išsipildymu. Įvykis, pranašautas Juozapo sapnuose: „jūsų pėdai… žemai nusilenkė mano pėdui“ (Pr 37, 7) – dabar rutuliavosi. Juozapas įvardytas – „krašto valdytojas“ (Pr 42, 6. 30. 33). Svarbi Juozapo padėtis priešpastatyta jo vargstantiems broliams, kurie nusilenkė „jam ligi pat žemės“ (Pr 42, 6) – tie patys 10 brolių, kurie tyčiojosi iš Juozapo dėl jo sapnų ir abejojo jų išsipildymu (Pr 37, 8).

Antra, šis apvaizdos susitikimas apibūdintas kaip atsakas. Kalbiniai ir teminiai atgarsiai tarp šių dviejų įvykių pabrėžia teisingo atlygio pobūdį. Žodžiai – „sakydami vieni kitiems“ (Pr 42, 21) taip pat buvo pavartoti, kai jie susimokė prieš Juozapą (Pr 37, 19). Brolių įkalinimas (Pr 42, 17) atliepia Juozapo įkalinimą (Pr 40, 3–4). Tiesą sakant, tai, kas su jais vyko, Juozapo broliai susiejo su tuo, ką jie padarė savo broliui galbūt prieš 20 metų. „Vargas mums! Esame baudžiami už savo brolį. Matėme jo širdies skausmą, kai jis maldavo mus, tačiau nenorėjome klausytis. Todėl šis skausmas mus ir užgriuvo“ (Pr 42, 21).

Rubeno žodžiai „dabar reikia atsiskaityti už jo kraują“ (Pr 42, 22), atkartojantys jo ankstesnį įspėjimą nepralieti kraujo (Pr 37, 22), sustiprina ryšį tarp to, su kuo jie dabar susidūrė ir ką jie padarė.

`Be abejo, dauguma iš mūsų esame padarę tai, dėl ko dabar gailimės. Kaip galime, kiek tai įmanoma, atlyginti už tuos darbus? Be to, kodėl mums labai svarbu tikėti Dievo atleidimo pažadais Jėzuje? (žr. Rom 5, 7–11)`