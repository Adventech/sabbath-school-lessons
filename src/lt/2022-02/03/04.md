---
title:  Nusikaltimas
date:   12/04/2022
---

`3. Perskaitykite Pr 4, 3–8. Koks procesas paskatino Kainą nužudyti savo brolį? Taip pat skaitykite 1 Jn 3, 12.`

Kaino reakcija yra dvejopa: „Kainas buvo labai piktas ir prislėgtas“ (Pr 4, 5). Atrodo, jog Kaino pyktis buvo nukreiptas į Dievą ir Abelį. Kainas pyko ant Dievo, nes manė, kad jis yra neteisybės auka, ir pyko ant Abelio, nes pavydėjo broliui. Ko pavydėjo? Tik atnašos? Be abejo, užkulisiuose vyko dar kai kas, o ne tik tai, kas atskleista šiose keliose eilutėse. Kad ir kokie kyla klausimai, Kainas buvo prislėgtas, nes į jo atnašą maloniai pažvelgta nebuvo.

Du Dievo klausimai Pr 4, 6 yra susiję su dviem Kaino būklėmis. Atkreipkite dėmesį, kad Dievas nekaltino Kaino. Kaip ir Adomo atveju, Dievas klausia ne todėl, kad nežino atsakymo, bet todėl, kad nori, jog Kainas pažvelgtų į save ir paskui suprastų savo būklės priežastį. Kaip visada, Viešpats siekia atpirkti savo puolusią tautą, net kai ji akivaizdžiai Jį nuvilia. Tada, pateikęs šiuos klausimus, Dievas pataria Kainui.

Pirma, Dievas ragina Kainą daryti gera ir elgtis deramai. Tai raginimas atgailauti ir pakeisti nusistatymą. Dievas pažada Kainui, kad jis bus „pripažintas“ ir jam bus atleista. Tam tikra prasme Jis sako, kad Kainas gali būti Dievo priimtas, tačiau tai turi būti padaryta laikantis Dievo, o ne Kaino sąlygų.

Kita vertus, „jei gera nedarai, prie durų iš pasalų tykoja nuodėmė. Ji geidžia tavęs, bet tu gali ją įveikti“ (Pr 4, 7). Dievo patarimas atskleidė nuodėmės šaknį, ir ji slypi pačiame Kaine. Čia vėl Dievas pataria Kainui, stengdamasis jį nukreipti tuo keliu, kuriuo jis turėtų eiti.

Antrasis Dievo patarimo žodis susijęs su nusistatymu šios nuodėmės, kuri „iš pasalų tykoja“ ir „geidžia tavęs“, atžvilgiu. Dievas pataria susivaldyti: „bet tu gali ją įveikti“. Tas pats principas aidi Jokūbo laiške, kur jis paaiškina: „Kiekvienas yra gundomas, savo geismo pagrobtas ir suviliotas“ (Jok 1, 14). Evangelija mums žada ne tik nuodėmių atleidimą, bet ir pergalę prieš nuodėmę (žr. 1 Kor 10, 13.) Galų gale Kainui dėl nuodėmės beliko kaltinti tik save. Ar apskritai taip nėra visų mūsų atveju?

`Ko šis pasakojimas mus moko apie laisvą valią ir apie tai, kad Dievas nevers mūsų paklusti?`