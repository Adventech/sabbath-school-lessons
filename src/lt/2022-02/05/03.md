---
title:  Pradžios knygos genealogija
date:   25/04/2022
---

Chronologinė informacija, susijusi su Nojaus amžiumi, leidžia suprasti, kad Nojus yra jungtis tarp prieštvaninės ir potvaninės civilizacijos. Paskutinės dvi ankstesnio pasakojimo eilutės (Pr 9, 28–29) kalba apie ryšį su Adomo genealogija (Pr 5, 32). Kadangi Adomas mirė, kai Nojaus tėvui Lamechui buvo 56 metai, Nojus tikrai turėjo girdėti pasakojimų apie Adomą, kuriuos jis galėjo perduoti savo palikuonims prieš ir po tvano.

`2. Perskaitykite Pradžios 10. Koks šios genealogijos tikslas Rašte? (Taip pat žr. Lk 3, 23–38)`

Biblinė genealogija atlieka tris funkcijas. Pirma, ja pabrėžiama istorinė biblinių įvykių prigimtis, susijusi su realiais žmonėmis, gyvenusiais ir mirusiais, kurių dienos tiksliai suskaičiuotos. Antra, ji parodo tęstinumą nuo senovės iki šiuolaikinio rašiusiojo laiko, nustatydama aiškų praeities ryšį su „dabartimi“. Trečia, ji mums primena žmogaus trapumą ir tragišką nuodėmės prakeiksmo poveikį bei jo mirtinus rezultatus visoms paskesnėms kartoms.

Atkreipkite dėmesį, kad Chamo, Semo ir Jafeto palikuonių klasifikavimas neatitinka aiškių kriterijų. 70 tautų yra ženklas 70 Jokūbo šeimos narių (Pr 46, 27) ir 70 Izraelio seniūnų dykumoje (Iš 24, 9). 70 tautų ir 70 vyresniųjų susiejimas nurodo į Izraelio misiją tautų atžvilgiu: „Kai Aukščiausiasis skyrė tautoms jų paveldą, kai dalijo Adomo palikuonis, Jis nustatė tautų ribas pagal Dievo sūnų skaičių“ (Įst 32, 8). Jėzus taip pat siuntė 70 mokinių skelbti tautoms (Lk 10, 1).

Ši informacija mums rodo tiesioginį Adomo ir patriarchų ryšį; jie visi yra istorinės asmenybės, tikri žmonės nuo Adomo. Ji taip pat padeda mums suprasti, kad patriarchai galėjo tiesiogiai bendrauti su liudininkais, kurie asmeniškai prisiminė šiuos senovės įvykius.

`Perskaitykite Mt 1, 1–17. Ko ši eilutė mus moko, kad visi šie žmonės buvo istorinės asmenybės? Kodėl mūsų tikėjimui svarbu žinoti ir tikėti, kad šie žmonės buvo tikros asmenybės?`