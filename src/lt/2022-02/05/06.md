---
title:  Atpirkimas tremtimi
date:   28/04/2022
---

`6. Perskaitykite Pr 11, 8–9 ir Pr 9, 1; plg. su Pr 1, 28. Kodėl Dievo siųstas išsklaidymas atperka?`

Dievo planas ir palaiminimas žmonėms buvo: „dauginkitės, pripildykite žemę“ (Pr 9, 1; plg. su Pr 1, 28). Priešingai Dievo planui, Babelio statytojai mieliau laikėsi kartu. Viena iš priežasčių, pasak jų, statyti miestui, buvo ta, kad jie nebūtų „išblaškyti po visą žemės paviršių“ (Pr 11, 4). Jie atsisakė keltis kitur, galbūt manydami, kad kartu jie bus galingesni, nei būtų atskirti ir išblaškyti. Ir, viena vertus, jie buvo teisūs.

Deja, jie siekė panaudoti savo vieningas jėgas blogiui, o ne gėriui. Jie norėjo pasidaryti „sau vardą“, atspindintį jų pačių puikybę ir išdidumą. Iš tiesų, kai tik žmonės, akivaizdžiai maištaudami prieš Dievą, nori pasidaryti „sau vardą“, galime būti tikri, kad iš to nieko gero nebus. Taip niekada nebuvo.

Taigi, teisdamas tiesioginį jų maištavimą, Dievas „išsklaidė juos po visą žemės paviršių“ (Pr 11, 9), būtent to jie nenorėjo.

Įdomu tai, kad pavadinimas Babelis, reiškiantis „dievų vartai“, yra susijęs su veiksmažodžiu balal, kuris reiškia „sumaišyti“ (Pr 11, 9). Būtent todėl, kad jie norėjo pasiekti „dievų vartus“, nes dėjosi Dievu, jie buvo išblaškyti ir mažiau galingi nei anksčiau.

> <p></p>
> „Babelio žmonės buvo pasiryžę įsteigti vyriausybę, kuri būtų nepriklausoma nuo Dievo. Tačiau tarp jų buvo tokių, kurie pagarbiai bijojo Viešpaties, bet apsimetėlių bedievių jie buvo apgauti, įtraukti į anų pinkles. Dėl šių ištikimųjų Viešpats atidėjo savo nuosprendžio vykdymą ir davė žmonėms laiko tikrajam būdui atsiskleisti. Verdant šiam maištui Dievo sūnūs stengėsi juos nukreipti nuo jų siekiamo tikslo. Tačiau šie žmonės buvo labai vieningi vykdydami Dangų piktinantį savo sumanymą. Jei būtų ir toliau veikę nestabdomi, jie būtų demoralizavę žmoniją jos kūdikystės amžiuje. Jų sąjunga rėmėsi maištu: kuriama karalystė buvo skirta savęs išaukštinimui, tačiau joje neturėjo būti nei Dievo valdžios, nei pagarbos Dievui.“ (E. Vait, Patriarchai ir pranašai, p. 90)

`Kodėl turime saugotis sumanymo darytis „sau vardą“?`