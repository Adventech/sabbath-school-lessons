---
title:  Viena kalba
date:   26/04/2022
---

`3. Perskaitykite Pr 11, 1–4. Kodėl visos žemės žmonės itin siekė vienybės?`

Žodžiai „visa žemė“ reiškia nedaug žmonių, išgyvenusių tvaną. Šio susibūrimo priežastis aiškiai įvardyta: jie norėjo pastatyti dangų siekiantį bokštą (Pr 11, 4). Tiesą sakant, jų tikrasis ketinimas buvo užimti paties Dievo, Kūrėjo, vietą. Svarbu tai, kad žmonių ketinimų ir darbų aprašymas atkartoja Dievo ketinimus ir darbus pasakojime apie kūrimą: „jie sakė“ (Pr 11, 3–4; plg. su Pr 1, 6. 9. 14 ir pan.); „pasidarykime“ (Pr 11, 3–4; plg. su Pr 1, 26). Jų siekiai aiškiai įvardyti: „Pasidarykime sau vardą“ (Pr 11, 4), pasakymas, naudojamas tik Dievui (Iz 63, 12. 14).

Trumpai tariant, Babelio statytojai džiaugėsi nederama ambicija pakeisti Dievą, Kūrėją. (Mes žinome, kas tai įkvėpė, ar ne? žr. Iz 14, 14.) Tvano prisiminimas, be abejo, turėjo reikšmingą vaidmenį jų sumanymui. Nepaisant Dievo pažado, jie pastatė aukštą bokštą, kad išgyventų dar vieną tvaną. Tvano atminimas, nors ir iškraipytas, buvo išsaugotas babiloniečių tradicijoje dėl Babelės (Babilono) statybų. Šios aukštyn nukreiptos pastangos pasiekti dangų ir užimti Dievo vietą iš tikrųjų apibrėš Babilono dvasią.

Štai kodėl Babelio bokšto istorija yra itin svarbi tema ir Danieliaus knygoje. Šinaro paminėjimas, pasakojimo apie Babelio bokštą pradžioje (Pr 11, 2), pasikartoja Danieliaus knygos pradžioje, siekiant nurodyti vietą, kur Nebukadnecaras atvežė Jeruzalės šventyklos indus (Dan 1, 2). Be daugelio kitų šios knygos eilučių, epizodas apie Nebukadnecaro aukso statulą, tikriausiai toje pačioje vietoje, tame pačiame slėnyje, geriausiai iliustruoja šį nusistatymą. Su laikų pabaiga susijusiuose Danielius regėjimuose pranašas matė tą patį scenarijų, kai žemės tautos susivienija prieš Dievą (Dan 2, 43; Dan 11, 43–45; plg. su Apr 16, 15–16), nors šis mėginimas čia nepavyksta, kaip ir Babelio atveju.

`Garsus prancūzų rašytojas pasaulietis praėjusiame šimtmetyje sakė, kad pagrindinis žmonijos tikslas –  mėginimas „būti Dievu“. Kodėl mes, pradedant Ieva Edene (Pr 3, 5), pasiduodame šiam pavojingam melui?`