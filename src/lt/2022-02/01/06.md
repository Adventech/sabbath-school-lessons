---
title:  Žmonijos pareiga
date:   31/03/2022
---

Sukūręs pirmąjį žmogų, Dievas pasiūlė jam tris dovanas: Edeno sodą (Pr 2, 8), maistą (Pr 2, 16) ir moterį (Pr 2, 22).

`5. Perskaitykite Pr 2, 15–17. Kokia žmogaus pareiga kūrinijos ir Dievo atžvilgiu? Kaip šios dvi pareigos susijusios viena su kita?`

Pirmoji žmogaus pareiga yra susijusi su natūralia aplinka, kurioje Dievas jį įkurdino: „kad jį dirbtų ir juo rūpintųsi“ (Pr 2, 15). Veiksmažodis „avad“ (dirbtų) nusako darbą. Nepakanka gauti dovaną. Turime dirbti ir padaryti ją vaisingą – šią pamoką Jėzus pakartos savo palyginime apie talentus (Mt 25, 14–30). Veiksmažodis „šamar“ (rūpintųsi) reiškia atsakomybę išsaugoti tai, kas buvo gauta.

Antroji pareiga yra susijusi su maistu. Turime prisiminti, kad Dievas jį davė žmonėms (žr. Pr 1, 29). Dievas taip pat pasakė žmogui: „tau leista valgyti“ (Pr 2, 16). Žmonės nesukūrė nei medžių, nei ant jų augančio maisto. Tai buvo dovana, malonės dovana.

Bet čia yra ir įsakymas: jie turėjo priimti ir džiaugtis dosnia Dievo dovana „nuo visų sodo medžių“. Kaip dalį šios malonės Dievas prideda apribojimą. Jie neturėtų valgyti nuo vieno konkretaus medžio. Mėgavimasis be jokių apribojimų lems mirtį. Šis principas galiojo Edeno sode ir daugeliu atžvilgių tas pats principas galioja ir šiandien.

Trečioji žmogaus pareiga yra susijusi su moterimi, trečia Dievo dovana: „vyras paliks tėvą ir motiną, glausis prie žmonos“ (Pr 2, 24). Šis nepaprastas teiginys yra galinga išraiška, nusakanti žmogaus atsakomybę santuokos sandorai ir tikslui būti „vienu kūnu“, reiškiančiu vieną asmenį (plg. su Mt 19, 7–9).

Priežastis, kad vyras (o ne moteris) turėtų palikti tėvus, gali būti susijusi su Rašto bendru vyriškos giminės vartojimu; taigi galbūt įsakymas galioja ir moteriai. Šiaip ar taip, santuokos ryšys, nors ir Dievo dovana, reikalauja žmogaus atsakomybės, kurią turi ištikimai įvykdyti tiek vyras, tiek moteris.

`Pagalvokite apie visa, ką jums suteikė Dievas. Kokia yra jūsų atsakomybė už tai, kas jums duota?`