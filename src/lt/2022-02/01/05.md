---
title:  Žmonijos sukūrimas
date:   30/03/2022
---

Žmonių sukūrimas yra paskutinis Dievo kūrimo darbas, bent jau Pradžios knygoje. Žmonės, kuriems ir buvo sukurta žemė, yra visos žemiškosios kūrinijos kulminacija.

`4. Perskaitykite Pr 1, 26–29 ir Pr 2, 7. Koks ryšys tarp šių dviejų skirtingų pasakojimų žmonijos kūrimo atžvilgiu?`

Tai, kad Dievas sukūrė žmones pagal savo paveikslą, yra vienas iš drąsiausių Rašto teiginių. Tik žmonės buvo sukurti pagal Dievo paveikslą. Nors „Dievas padarė visų rūšių laukinius žemės gyvulius“ (Pr 1, 25), „Dievas sukūrė žmogų pagal savo paveikslą“ (Pr 1, 27). Ši formuluotė dažnai apsiribojo dvasine žmogaus prigimtimi, pastarąją aiškinant taip, kad Dievo paveikslas reiškia tik valdančiąją Dievo atstovavimo funkciją arba dvasinę santykių su Dievu ar tarpusavio funkciją.

Nors toks supratimas yra teisingas, jis neįtraukia svarbios fizinės šios kūrinijos tikrovės. Abi dimensijos iš tikrųjų yra įtrauktos į du žodžius „paveikslą“ ir „panašumą“, apibūdinant šį procesą Pr 1, 26. Nors hebrajų kalbos žodis „tselem“, „paveikslą“, nusako konkrečią fizinio kūno formą, žodis „demut“, „panašumą“ reiškia abstrakčias savybes, taikytinas dangiškai Asmenybei.

Todėl hebrajų kalbos Dievo paveikslo sąvoka turėtų būti suprantama atsižvelgiant į su žmogaus prigimtimi susijusį Rašto mokymą. Raštas patvirtina, kad žmogus (vyras ir moteris) buvo sukurtas pagal Dievo paveikslą fiziškai, taip pat ir dvasiškai. E. Vait aiškiai rašė: „Kai iš po Dievo rankų pakilo Adomas, jis fizine, protine bei dvasine prigimtimi buvo panašus į savo Kūrėją.“ (Ugdymas, p. 15)

Tiesą sakant, šis visapusiškas Dievo paveikslo, įskaitant fizinį kūną, supratimas dar kartą patvirtinamas kitame kūrimo pasakojime, kuriame paaiškinta, kad „žmogus tapo gyva būtybe“ (Pr 2, 7), tiesiogine šio žodžio prasme – gyvas (nefeš), dviejų dangaus darbų rezultatas: Dievas „padarė“ ir Dievas „įkvėpė“. Atkreipkite dėmesį, kad alsavimas dažnai nurodo į dvasinę dimensiją, tačiau jis taip pat yra glaudžiai susijęs su biologiniu kvėpavimu, ta žmogaus dalimi, kuri buvo padaryta „iš žemės dulkių“. Gyvybės alsavimas; tai yra, alsavimas (dvasinė dalis) ir gyvybė (fizinė dalis).

Vėliau Dievas atliks trečią darbą, sukurdamas moterį iš vyro kūno (Pr 2, 21–22), taip pabrėžiant, kad ji yra tos pačios prigimties kaip ir vyras.