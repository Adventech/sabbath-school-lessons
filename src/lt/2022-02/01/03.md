---
title:  Kūrimas
date:   28/03/2022
---

`2. Perskaitykite Pr 1, 4. 10. 12. 18. 21. 25. 31 ir Pr 2, 1–3. Kuo reikšmingas žodžių kartojimas „tai gera“ pirmame pasakojime apie kūrimą? Kokia numanoma pamoka pateikiama kūrimo pabaigoje (Pr 2, 1–3)?`

Kiekviename pasakojimo apie kūrimą aprašymo etape Dievas įvertina savo darbą – „gera“. Paprastai šis būdvardis reiškia, kad Dievo kūrimo darbas buvo sėkmingas, o Dievo pastebėjimas – „gera“ reiškia, jog „pavyko“. Šviesa apšvietė (Pr 1, 4). Augalai davė vaisių (Pr 1, 12) ir kt.

Tačiau šis žodis nusakė ne tik funkcijos veiksmingumą. Hebrajų kalbos žodis tov Rašte taip pat vartojamas estetiniam grožio įvertinimui išreikšti (Pr 24, 16). Jis taip pat yra priešpastatymas žodžiui pikta (Pr 2, 9), kuris siejamas su mirtimi (Pr 2, 17).

Pasakymas „tai gera“ reiškia, kad kūrinija veikė sklandžiai, jog ji buvo graži ir tobula ir kad joje nebuvo pikta. Toks pasaulis „dar nebuvo“ panašus į mūsiškį, paveiktą nuodėmės ir mirties, ši mintis patvirtinta antrojo pasakojimo apie kūrimą įžangoje (žr. Pr 2, 5).

Šis kūrimo aprašymas iš esmės prieštarauja evoliucijos teorijoms, kurios dogmatiškai teigia, jog pasaulis formavosi palaipsniui per atsitiktinius įvykius, pradedant prastesne būkle ir pasiekiant pranašesnę.

Priešingai, Rašto autorius tvirtina, kad Dievas tikslingai ir greitai sukūrė pasaulį (Pr 1, 1). Vietos atsitiktinumui nebuvo. Pasaulis atsirado ne savaime, o tik kaip Dievo valios ir žodžio rezultatas (Pr 1, 3). Veiksmažodis „bara“ (sukūrė), Pradžios 1 išverstas – „pradžioje Dievas sukūrė dangų ir žemę“, vartojamas tik jį siejant su Dievo darbu ir žymi staigumą, Dievas tarė ir taip įvyko.

Kūrimo pasakojimas mums sako, kad „visa“ buvo sukurta tuomet (Pr 1, 31) ir, pasak paties Kūrėjo, visa buvo įvertinta – „labai gera“ (Pr 1, 31). Pr 1, 1 nusako patį įvykį, dangaus ir žemės sukūrimą; Pr 2, 1 skelbia, kad įvykis buvo baigtas. Visa, įskaitant sabatą, buvo baigta per septynias dienas.

`Kodėl milijardų metų evoliucijos idėja visiškai neigia Pradžios knygos pasakojimą apie kūrimą? Kodėl šios abi nuomonės yra visiškai nesuderinamos?`