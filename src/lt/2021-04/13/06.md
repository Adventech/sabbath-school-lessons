---
title:  Mūsų visų prisikėlimas
date:   23/12/2021
---

Atsižvelgiant į Naujojo Testamento šviesą, Mozės pašalinimas iš Pažadėto krašto vis dėlto neatrodo didelė bausmė. Vietoj žemiškojo Kanaano, o vėliau ir žemiškosios Jeruzalės (kuri per visą žinomą istoriją buvo kovų, užkariavimų ir kančių vieta), dangiškoji Jeruzalė (Hbr 12, 22) ir dabar yra jo namai. Kur kas geresnė buveinė, tikrai!
Mozė buvo pirmasis žinomas su mirusiųjų prisikėlimu susijęs biblinis pavyzdys. Henochas buvo paimtas į dangų nematęs mirties (Pr 5, 24), taip pat Elijas (2 Kar 2, 11), tačiau, kiek parašyta, Mozė buvo pirmasis amžinam gyvenimui prikeltas asmuo.
Nežinome, kiek laiko Mozė miegojo žemėje, bet jam tai nebuvo svarbu. Miręs jis užmerkė akis, nesvarbu, ar trims valandoms, ar 300 metų, jam tai buvo nereikšminga. Taip pat ir visiems mirusiesiems per visą istoriją; jų patyrimas, kiek jis susijęs su buvimu mirusiais, nesiskirs nuo Mozės. Mirties metu mes užsimerkiame, o po to arba Jėzaus antrasis atėjimas, arba, deja, paskutinis teismas (žr. Apr 20, 7–15).

`6. Perskaitykite 1 Kor 15, 13–22. Koks čia užrašytas didis pažadas ir kodėl Pauliaus žodžiai turi prasmę tik tuo atveju, jeigu suprantame, kad mirusieji miega Kristuje iki prisikėlimo?`

Be prisikėlimo vilties mes apskritai neturime vilties. Kristaus prisikėlimas yra mums garantas; „nuplovęs nuodėmes“ (Hbr 1, 3) ant kryžiaus kaip mūsų aukojamas Avinėlis, Kristus mirė ir prisikėlė iš mirusių, ir dėl Jo prisikėlimo mes turime užtikrinimą, o Mozė yra pirmasis iš numirusių prikelto puolusio žmogaus pavyzdys. Dėl to, ką Kristus atliks, Mozė buvo prikeltas; ir dėl to, ką Kristus atliko, mes taip pat būsime prikelti.
Taigi Mozė yra išganymo tikėjimu pavyzdys, tikėjimo, kuris pasireiškė ištikimybe ir pasikliovimu Dievu, net jei jis ir suklupo pabaigoje. Visoje Pakartoto Įstatymo knygoje matome Mozę raginantį Dievo tautą panašiai ištikimybei, panašiai reakcijai į jai suteiktą malonę, kaip ji yra suteikta ir mums – taip pat esantiems Pažadėto krašto prieigose.

`Argi tas pats Dievas neragina ir mūsų ištikimybei? Ką galime padaryti, kad nekartotume tų pačių klaidų, dėl kurių Mozė įspėjo Pakartoto Įstatymo knygoje?`
