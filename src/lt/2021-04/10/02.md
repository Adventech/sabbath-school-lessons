---
title:  Prisiminti vaivorykštę
date:   28/11/2021
---

Pirmą kartą žodis „atsiminsiu“ Rašte pavartotas Pradžios 9, kai po tvano Viešpats pasakė Nojui, kad Jis padės vaivorykštę debesyse kaip savo Sandoros su visa žeme ženklą, jog daugiau niekada nesunaikins visos žemės tvanu.

`1. Perskaitykite Pr 9, 8–17. Kaip čia pavartotas žodis „atsiminsiu“ ir ko galime iš to išmokti, kaip turėtume prisiminti tai, ką Dievas padarė dėl mūsų?`

Žinoma, Dievui nereikia vaivorykštės, kad prisimintų savo pažadą ir Sandorą. Jis tiesiog kalbėjo žmonėms suprantama kalba. Vaivorykštė skirta mums, kaip žmonėms, prisiminti Dievo pažadą ir Sandorą daugiau nesunaikinti pasaulio vandeniu. Kitaip tariant, vaivorykštė turėjo padėti žmonėms prisiminti šią ypatingą Dievo sudarytą Sandorą; kiekvieną kartą, kai pasirodys vaivorykštė, Dievo tauta prisimins ne tik Dievo teismą pasauliui už jo nuodėmę, bet ir Jo meilę pasauliui bei pažadą jo daugiau neužlieti.
Taigi čia matome atminimo idėjos svarbą – prisiminti Dievo pažadus, prisiminti Dievo perspėjimus, prisiminti Dievo veikimą pasaulyje.
Vaivorykštė danguje šiandien tampa dar svarbesnė, kai, remdamiesi gamtos dėsnių tęstinumu, daugelis mokslininkų atmeta mintį dėl visuotinio tvano. Žavi tai, kad E. Vait rašė, jog prieš prasidedant tvanui, daugeliui žmonių kilo ta pati mintis, kad gamtos dėsnių tęstinumas atmeta galimybę, jog kada nors gali kilti pasaulinis tvanas. Ji rašė, kad išminčiai teigė, jog gamtos „dėsniai galiojo vandenims, kad jie neišsilietų per krantus“ (Patriarchai ir pranašai, p. 68).
Taigi prieš tvaną žmonės, remdamiesi gamtos dėsniais, teigė, kad tvano negali būti; po tvano žmonės tvirtina, remdamiesi gamtos dėsniais, kad tvano niekada nebuvo.
Tačiau Dievas savo Žodyje pasako mums apie tvaną ir davė pasauliui ženklą ne tik dėl tvano, bet ir dėl savo pažado daugiau nebesiųsti tvano. Taigi, jei prisiminsime, ką reiškia vaivorykštė, galime tikėti, kad danguje šiomis gražiomis spalvomis parašyta, jog Dievo Žodis yra patikimas. Ir jei mes galime pasitikėti Jo Žodžiu dėl šio pažado, kodėl taip pat nepasitikėti Jo Žodžiu dėl visko, ką Jis mums sako?

`Kitą kartą, kai pamatysite vaivorykštę, pagalvokite apie Dievo pažadus. Kaip mes galime išmokti pasitikėti visais šiais pažadais?`
