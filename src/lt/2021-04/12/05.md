---
title:  Pranašas kaip Mozė
date:   15/12/2021
---

Viešpats daug kartų įspėjo Izraelį nesilaikyti aplinkinių tautų papročių. Priešingai, izraelitai turėjo liudyti šioms tautoms (Įst 4, 6–8). Įst 18, 9–14 Mozė vėl juos įspėja dėl konkrečių papročių, kurie buvo pasibjaurėtini Viešpačiui (Įst 18, 12). Tuomet jis sako, kad Izraelis „turi būti nuoširdžiai ištikimas Viešpačiui, savo Dievui“ (Įst 18, 13).

`5. Perskaitykite Įst 18, 15–19. Ką jiems sakė Mozė? Palyginkite su Apd 3, 22; 7, 37. Kaip Petras ir Steponas taikė Įst 18, 18?`

Nurodydamas į Sandorą prie Sinajaus, Mozė kalbėjo apie tai, kaip Izraelio vaikai, kai buvo apreiškiamas Dievo Įstatymas (Iš 20, 18–21), norėjo, kad Mozė būtų tarpininkas ir užtarėjas tarp jų ir Dievo. Tada Mozė jiems du kartus pažadėjo (Įst 18, 15. 18), kad Viešpats išugdys tokį pranašą kaip Mozė. Mintis ta, kad, atsižvelgiant į kontekstą, šis pranašas, kaip ir Mozė, taip pat bus užtarėjas tarp žmonių ir Viešpaties.
Po daugelio šimtmečių tiek Petras, tiek Steponas citavo šią eilutę, nurodydami į Jėzų. Petrui Jėzus buvo išsipildymas to, apie ką kalbėjo visi Jo šventieji pranašai (Apd 3, 21), ir kad vadovai turi paklusti Jam ir tam, ką Jis sako. Tai yra, Petras naudojo šią žydams žinomą eilutę ir pritaikė ją tiesiogiai Jėzui, turėdamas omenyje tai, kad jiems reikia atgailauti dėl to, ką padarė Jam (Apd 3, 19).
Toliau, Apd 7, 37, kai Steponas, nors ir skirtingame kontekste nei Petras, skelbė Jėzų, jis taip pat nurodė į šį garsų pažadą ir jis taip pat teigė, kad pažadas kalba apie Jėzų. Jis sakė, kad Mozė, atlikdamas savo vaidmenį istorijoje ir vadovaudamas žydams, iš anksto numatė Jėzų. T. y., kaip ir Petras, Steponas siekė parodyti žmonėms, kad Jėzus yra pranašysčių išsipildymas ir kad jie privalo Jo klausyti. Priešingai nei jam mestas kaltinimas, kad Steponas piktžodžiavo „Mozei ir Dievui“ (Apd 6, 11), Steponas paskelbė Jėzų Mesiju, o tai yra tiesioginis per Mozę duoto Dievo pažado išsipildymas.

`Kaip šios eilutės mums parodo, koks esminis Jėzus yra visam Raštui, ir kodėl jo supratimas turi būti susijęs su Kristumi?`
