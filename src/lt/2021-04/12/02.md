---
title:  Parašyta
date:   12/12/2021
---

`1. Perskaitykite Mt 4, 1–11. Kaip Jėzus reagavo į gundymą dykumoje ir kokia svarbi pamoka mums slypi Jo atsakyme?`

Jėzus nesiginčijo ir nediskutavo su šėtonu. Jis tiesiog citavo Šventąjį Raštą, nes kaip Dievo Žodis jis yra „gyvas, veiksmingas, aštresnis už bet kokį dviašmenį kalaviją“ (Hbr 4, 12). Kiekvienu atveju Jis citavo Pakartoto Įstatymo knygą. Įdomu, kad dykumoje Jėzus nusprendė cituoti dykumoje Izraeliui duotus žodžius.
Pirmo gundymo metu Jėzus citavo Įst 8, 3. Mozė senovės Izraeliui sakė, kaip Viešpats visus tuos metus dykumoje rūpinosi jais, įskaitant manos davimą – visa tai buvo gryninimo proceso dalis, nes Viešpats siekė juos mokyti dvasinių dalykų. Įskaitant ir tai, kad „žmogus gyvas ne viena duona, bet ir kiekvienu žodžiu, kuris išeina iš Dievo lūpų“. Dievas maitino jus fiziniu maistu, bet Jis suteikia ir dvasinio maisto. Negalima imti vieno, bet neimti kito. Jėzus duonos simboliu pasinaudojo kaip perėjimu prie Pakartoto Įstatymo knygos, sudrausdamas šėtoną, piktajam stengiantis įteigti abejones.
Antro gundymo metu Jėzus grįžta prie Įst 6, 16, kur Mozė priminė tautai maištą prie Masos (žr. Iš 17, 1–7), sakydamas: „Negundykite Viešpaties, savo Dievo, kaip gundėte prie Masos“. Žodis „gundėte“ gali reikšti išmėginimą arba išbandymą. Viešpats jau ne kartą parodė jiems savo galią ir troškimą jais pasirūpinti; vis dėlto tą akimirką, kai kilo sunkumų, jie sušuko: „Ar yra Viešpats tarp mūsų, ar ne?“ (Iš 17, 7). Jėzus pasinaudojo šiuo pasakojimu iš Dievo Žodžio, kad sudraustų šėtoną.
Trečiu gundymu šėtonas siekė priversti Kristų nusilenkti ir pagarbinti jį. Koks atviras ir akivaizdus apreiškimas, kas jis iš tikrųjų buvo ir ko jis iš tikrųjų norėjo! Užuot aptarinėjęs, Jėzus sudraudžia šėtoną ir vėl grįžta prie Dievo Žodžio, Pakartoto Įstatymo knygos, kur Viešpats įspėjo savo tautą dėl to, kas nutiks, jei ji puls ir garbins kitus dievus. „Bijosi tik Viešpaties, savo Dievo, Jam tarnausi“ (Įst 6, 13), turint omenyje tik Jį vienintelį.

`Kaip savo gyvenime galime išmokti semtis daugiau jėgų iš Dievo Žodžio tyrinėjimo, kad galėtume labiau atspindėti Jėzaus charakterį ir, kaip Jis, atsispirti šėtono gundymams?`
