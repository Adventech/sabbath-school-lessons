---
title:  Mylėkite, kad būtumėte mylimi
date:   26/09/2021
---

1 Jn 4, 8 parašyta: „Dievas yra meilė“. Kad ir kokie paprasti šie trys žodžiai (graikų kalboje keturi), jų mintis yra tokia gili, kad vos galime suvokti jų reikšmę. Jie nesako, kad Dievas myli ar kad Dievas atskleidžia meilę, ar kad Dievas yra meilės pasireiškimas, bet kad „Dievas yra meilė“. Tarsi meilė yra paties Dievo tapatumo esmė. Kaip puolę žmonės, kurių galvoje vos keli kilogramai audinio ir cheminių medžiagų, įgalinančių mus suvokti tikrovę, mes tiesiog nesugebame iki galo suprasti, ką reiškia „Dievas yra meilė“.Bet mes tikrai pakankamai suprantame, kad suvoktume, jog tai labai gera žinia. Jei vietoje „Dievas yra meilė“ būtų parašyta, kad Dievas yra neapykanta, Dievas – kerštingas arba Dievas – abejingas, toks apreiškimas apie Jį keltų nerimą.

Tiesa, kad „Dievas yra meilė“, padeda mums geriau suprasti mintį, jog tai, kaip Dievas valdo visą kūriniją, atspindi šią meilę. Meilė persmelkia kosmosą, galbūt net labiau nei gravitacija. Dievas mus myli; ir mes taip pat turime dėl to mylėti Dievą (žr. Įst 6, 5; Mk 12, 30).

Tačiau, kad meilė būtų meile, ji turi būti teikiama laisvai. Dievas negali priversti mylėti; jei Jis tai darytų, tą pačią akimirką tai nebebūtų meilė. Taigi, kai Dievas danguje ir žemėje sukūrė mąstančias ir protaujančias būtybes, galinčias mylėti, visada buvo rizika, kad jos gali Jo nemylėti. Kai kurios nemylėjo, todėl prasidėjo tai, kas mums žinoma kaip didžioji kova.

`1. Kodėl šios eilutės yra prasmingos tik laisvės ir su meile susijusios rizikos kontekste? Iz 14, 12–14; Ez 28, 12–17; Apr 12, 7.`

Ypač įžvalgios yra Ez 28, 15, parodančios, kad nors šis angelas – Liuciferis ir buvo tobulo Dievo sukurta tobula būtybė, jame buvo rasta kaltė. Ne todėl, kad jis toks buvo sukurtas. Vietoj to, sukurtas gebantis mylėti, Liuciferis turėjo tikrą moralinę laisvę, ir, nepaisant visko, kas jam buvo suteikta („tave puošė visokiausi brangakmeniai“), šis angelas norėjo daugiau. Viena vedė prie kito, kol, galiausiai, „užvirė danguje kova“.

`Kai kur galima nusipirkti robotus šunis, kurie vykdys jūsų įsakymus, niekada nesudergs kilimo ir negadins baldų. Vis dėlto, ar užmegztumėte kokius nors prasmingus santykius su tokiu „šunimi“? Kaip jūsų atsakymas padeda suprasti, kodėl Dievas norėjo būtybių, kurios tikrai galėtų Jį mylėti?`