---
title:  Atsimetimas ir bausmė
date:   30/09/2021
---

„Visa, ką tik Viešpats kalbėjo, darysime!“ (Iš 19, 8; taip pat žr. Iš 24, 3; Iš 24, 7) Nors, be abejo, kiekvieną kartą juos tardama, tauta tikėjo vykdysianti šiuos žodžius, šventoji istorija rodo, kad, deja, jos elgesys ne kartą prieštaravo žodžiams. Nors tai buvo išrinktoji tauta, nors ir neverčiama sudarė Sandorą su Viešpačiu, ji nesilaikė savosios Sandoros pusės, kuri iš esmės buvo viena.

`6. Kokia svarbiausia Sandoros dalis teko Izraeliui? (Iš 19, 4–5)`

Raginimas paklusti Dievui, laikytis Jo įstatų nereiškė Įstatymo raidės prisilaikymo nei anuomet, nei dabar (žr. Mt 7, 24–27; Jn 14, 15; Jok 2, 20; Rom 6, 11–12) ir vis dėlto Izraelio vaikai nesugebėjo laikytis jiems tekusios Sandoros dalies.

Iš tiesų anksti, net paties Sinajaus kalno akivaizdoje, jie ne kartą atsimetė (žr. Iš 32, 1–6). Deja, neištikimybė, atrodo, labiau virto norma nei išimtimi, todėl jie, užuot greitai įžengę į Pažadėtą kraštą, 40 metų klajojo dykumoje.

`7. Perskaitykite Sk 14, 28–35. Kokia bausmė buvo skirta tautai dėl jos atsisakymo pasikliauti tuo, ką Viešpats liepė daryti?`

Anuomet, kaip ir dabar, itin dažnai nepaklusnumą nulemia ne tiesioginis maištavimas (nors būna ir taip), bet ir nepasitikėjimas tuo, ką mums sako Dievas. Ši Izraelio nuodėmė buvo dar baisesnė dėl to, kad, kaip sakė pats Dievas, visi šie žmonės „matė Mano šlovę ir ženklus, padarytus Egipte bei dykumoje, ir vis dėlto Mane bandė šiuos dešimt kartų“ (Sk 14, 22). Nepaisant viso to, ką jie matė ir patyrė, jie vis tiek atsisakė paklusti Viešpačiui ir užimti kraštą, nepaisant Dievo pažadų, kad jiems pasiseks (Sk 13 –14).

`Pagalvokite apie tai, kas pateikta anksčiau: itin dažnai nepaklusnumą lemia nepakankamas pasikliovimas Dievo Žodžiu mums. Kodėl tai yra tiesa ir kaip mes iš tikrųjų galime išmokti labiau pasitikėti Dievu?`