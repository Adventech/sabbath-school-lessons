---
title:  Sandora prie Sinajaus
date:   29/09/2021
---

Išėjimas ir visa, ką jis nulėmė, nuo kraujo ant durų staktų Egipte iki dramos prie Raudonosios jūros – koks patyrimas! Be abejo, jis padarė įspūdį patyrusiems šiuos įvykius. (Ir tuos, kurie mirė, nuo pirmagimių Egipte iki kareivių jūros dugne, Dievas juos teis teisingai.) Kaip Viešpats sakė: „Jūs matėte, ką padariau egiptiečiams, kaip nešiau jus ant erelių sparnų ir pas save atsivedžiau“ (Iš 19, 4).

Kodėl Viešpats taip nuostabiai ir dramatiškai išgelbėjo, iš tikrųjų paimdamas vieną tautą iš kitos tautos, arba, kaip sakė pats Mozė: „Ar koks nors dievas kada nors bandė eiti ir pasiimti sau tautą iš kitos tautos rykštėmis, ženklais ir stebuklais, karu, galingai pakelta ranka ir siaubą keliančiais darbais, kaip kad Viešpats, jūsų Dievas, padarė tau matant dėl jūsų Egipte?“ (Įst 4, 34)

`5. Perskaitykite Iš 19, 4–8. Kodėl Viešpats pašaukė tautą iš Egipto?`

Priežastis itin paprasta. Dievas pašaukė ją, ainiją, tėvų Abraomo, Izaoko ir Jokūbo palikuonis. Ir su šiais palikuonimis Viešpats sudarė savo Sandorą, ir jie bus „Mano nuosavybė, brangesnė už visas kitas tautas. Iš tikrųjų Man priklauso visa žemė“ (Iš 19, 5). Šie santykiai buvo esminiai Sandorai.

Tačiau ši mintis – „brangesnė už visas kitas tautas“ (segulah) galėjo būti lengvai suprasta klaidingai (ir iš tikrųjų ji buvo nesuprasta). Jų ypatingumą lėmė ne kažkas savaime šventa ir teisinga. Vietoj to, jų ypatingumą lėmė jiems suteikta Dievo malonė ir nuostabios tiesos, kurias Jis jiems davė – tiesos, kuriomis jie turėjo vadovautis ir, kaip „karališkoji kunigystė“, galiausiai paskleisti po pasaulį.

Tada Dievas davė jiems ir kai kurias sąlygas (taip sakant, jiems tenkančią Sandoros pusę), Dešimt įsakymų (Išėjimo 20), ir tada ši Sandora buvo patvirtinta. Apšlakstęs naujai pastatytą aukurą atnašų krauju, „tada, paėmęs Sandoros knygą, Mozė garsiai ją perskaitė žmonėms“ (Iš 24, 7). Žmonės vėl pareiškė, kad bus klusnūs.

„Paskelbęs tautai visus Įstatymo nuostatus, Mozė ėmė veršių bei ožių kraujo [...] ir apšlakstė pačią knygą bei visą tautą, tardamas: Tai yra kraujas Sandoros, kurią priimti įsakė jums Dievas!“ (Hbr 9, 19–20) Ką reiškia kraujas ir kodėl jis itin svarbus net mums šiandien?