---
title:  Tavo paties labui
date:   09/11/2021
---

Skeptikai, ieškantys priežasčių atmesti Raštą, dažnai atkreipia dėmesį į kai kuriuos stiprius Dievo žodžius Senajame Testamente. Mintis ta, kad Senojo Testamento Dievas buvo griežtas, baudžiantis ir rūstus, ypač priešingas Jėzui. Tai nėra naujas argumentas, tačiau jis yra toks pat ydingas dabar, koks buvo pirmą kartą pristatytas prieš daugelį amžių.
Senajame Testamente Viešpats myli savo senovės Izraelį ir nori tik to, kas izraelitams geriausia. Ši meilė galingai apsireiškia Pakartoto Įstatymo knygoje.

`4. Perskaitykite Įst 10, 1–15. Koks yra tiesioginis šių eilučių kontekstas ir ko jos mus moko apie tai, ką Dievas jautė savo tautai, net ir po jos nuodėmės? Ko jos mus iš tikrųjų moko apie malonę?`

Iš šių eilučių sklinda Dievo malonė ir meilė Izraeliui. Atkreipkite dėmesį į 12 ir 13 eilutes. Jos iš tikrųjų yra vienas ilgas sakinys, klausimas ir jis paprastas: Ko gi reikalauja iš tavęs Viešpats? Vien eiti visais Mano keliais, mylėti Mane, tarnauti Man ir laikytis Mano įstatų savo labui.
Hebrajų kalba šioje eilutėje žodžiai „tavo“ ir „tavęs“ yra vienaskaitos formos. Nors Dievas kalba visai tautai, kuo Jo žodžiai bus naudingi, jei žmonės, kiekvienas atskirai, jų neklausys? Visuma yra tik tokia gera, kokia gera yra atskirų dalių suma. Viešpats kiekvienam izraelitui individualiai kalbėjo kaip tautai.
Negalima pamiršti ir 13 eilutės pabaigos: laikykis šių dalykų „tavo paties labui“ (letov lak). Kitaip tariant, Dievas liepia tautai paklusti, nes tai naudinga jai pačiai. Dievas ją sukūrė, palaiko, Dievas žino, kas jai geriausia, ir nori to, kas jai geriausia. Paklusnumas Jo įsakams, Jo Dešimčiai įsakymų tautai bus tik naudingas.
Įstatymas dažnai buvo lyginamas su tvora, apsaugine siena, o likdami už šios sienos Jo sekėjai yra apsaugoti nuo daugybės blogybių, kurios juos ištiktų ir sunaikintų. Trumpai tariant, iš meilės savo tautai Dievas davė jai savo Įstatymą, o paklusnumas Jo Įstatymui yra pačios tautos „labui“.

`Kaip galime patys įsitikinti, kaip paklusnumas Dievo Įstatymui iš tikrųjų buvo mūsų pačių labui?`
