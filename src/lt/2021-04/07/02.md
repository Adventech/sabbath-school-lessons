---
title:  Įstatymas danguje
date:   07/11/2021
---

Dievas yra meilės Dievas, o meilė yra esminis Jo charakterio principas ir Jo valdymo pamatas. Kadangi Dievas nori, jog mes Jį mylėtume mainais, Jis sukūrė mus moralius, turinčius moralinę laisvę, būdingą meilei.
O moralinės laisvės idėjai svarbiausia yra moralinis Įstatymas. Subatominės dalelės, vandenyno bangos, kengūros, nors ir laikosi gamtinių dėsnių iki tam tikro laipsnio, nesilaiko ir nereikalauja moralės dėsnių. Tą daro tik moralūs kūriniai, todėl net danguje Dievas turi moralinį Įstatymą angelams.

`1. Perskaitykite Ez 28, 15–16, kur kalbama apie Liuciferio nuopuolį danguje. Jame buvo nustatyta „kaltė“, jis taip pat nusidėjo. Ką šių žodžių vartojimas dangaus kontekste atskleidžia apie moralinio Įstatymo egzistavimą danguje?`

Tiek „kaltė“, tiek „nusidėjai“ yra žodžiai, vartojami čia mūsų, žmonių. Bet Šventasis Raštas vartoja tuos pačius terminus įvykiams danguje, kitoje pačios kūrinijos dalyje. Tai šį tą mums pasako apie būtį danguje, taip pat ir žemėje.

`2. „Ką gi sakysime? Gal kad Įstatymas yra nuodėmė?! Nieku būdu! Bet aš nebūčiau pažinęs nuodėmės, jei nebūtų Įstatymo. Ir nebūčiau suvokęs geismo, jei Įstatymas nebūtų pasakęs: Negeisk!“ (Rom 7, 7) Kaip ta pati idėja, bent jau iš principo, gali egzistuoti danguje, kur gyvena ir moraliniai kūriniai – angelai?`

Kaip dėsto E. Vait: „Dievo valia yra išreikšta šventojo Įstatymo priesakais, o Įstatymo principai yra Dangaus principai. Aukščiausias pažinimas, kurio siekia dangaus angelai, yra Dievo valios pažinimas, o jų garbingas tarnavimas yra Jo valios vykdymas, kuriam jie skiria visas jėgas.“ (Kristaus kalno pamokslas, p. 117)
Dangus, žemė – nesvarbu, jei Dievas turi moralinių kūrinių, Jis turės moralinį Įstatymą jiems valdyti, o to Įstatymo laužymas ar danguje, ar žemėje yra nuodėmė.

`Kodėl moralinio Įstatymo idėja neatsiejama nuo moralinių kūrinių idėjos? Kas be šio apibrėžtų, kas yra moralu, o kas ne?`
