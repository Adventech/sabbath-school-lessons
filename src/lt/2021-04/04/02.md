---
title:  Mylėsi Dievą
date:   17/10/2021
---

Mozei atpasakojus Izraelio vaikams jų istoriją, jis pradėjo duoti jiems nurodymus, ką jie turėjo daryti, kad užimtų kraštą ir jame klestėtų. Iš tikrųjų galima teigti, kad didžioji Įstatymo dalis buvo tiesiog tokia – Viešpats žmonėms pasakė, ką jie turi daryti, kad laikytųsi jiems tenkančios Sandoros dalies, kurią Jis maloningai sudarė su jais, vykdydamas pažadą jų tėvams.
Pakartoto Įstatymo 6 prasideda taip: „Štai tas įsakymas, tie įstatai ir įsakai, kurių Viešpats, jūsų Dievas, įsakė man jus mokyti, kad vykdytumėte juos krašte, kurio einate paveldėti, idant tu, tavo vaikai ir vaikų vaikai pagarbiai bijotų Viešpaties, savo Dievo, visas dienas ir laikytųsi visų Jo įstatų ir įsakymų, kuriuos tau įsakau, ir ilgai išsilaikytumei“ (Įst 6, 1–2).

`1. Perskaitykite Įst 6, 4–5. Koks Viešpaties Dievo įsakymas duotas Izraelio vaikams 5 eilutėje? Ką jis reiškia?`

Mylėsi Viešpatį, savo Dievą, visa širdimi...? Įdomu, kad čia, Įstatymo viduryje, tarp visų įspėjimų, įsakų ir nuostatų žmonės yra pašaukti mylėti Dievą. Ir ne tik mylėti Jį, bet tai daryti „visa širdimi, visa siela ir visomis jėgomis“, o tai rodo į absoliučią šios meilės prigimtį.
Mylėti Dievą visa širdimi, siela ir jėgomis reiškia, kad mūsų meilė Jam turėtų viršyti meilę viso kito ir visų kitų atžvilgiu, nes Jis yra visos mūsų esybės ir būties bei viso ko pagrindas ir pamatas. Meilė Jam turėtų deramai atsispindėti mūsų meilėje viskam.
Hebrajų kalboje žodis „savo“ – savo Dievą, savo širdimi, savo jėgomis yra vienaskaitos formos. Taip, Dievas kalbėjo žmonėms bendrai, bet visuma yra tik tokia stipri, kokios stiprios yra visumos dalys. Viešpats nori, kad kiekvienas iš mūsų, nors ir didesnio kūno dalis, būtume ištikimi Jam asmeniškai, ir šios ištikimybės pagrindas turėtų būti mūsų meilė Jam, tam, kas Jis yra, ir tam, ką Jis padarė dėl mūsų.

`Ką jums reiškia mylėti Dievą visa širdimi, visa siela ir visomis jėgomis?`
