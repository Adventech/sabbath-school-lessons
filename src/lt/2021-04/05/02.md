---
title:  Apipjaustykite savo širdis
date:   24/10/2021
---

Pakartoto Įstatymo 10, Pakartoto Įstatymo 9 tęsinys, iš esmės yra Dievo su Izraeliu sudarytos Sandoros patvirtinimas. Iš tiesų, didžioji šios knygos dalis yra tam tikras Sandoros atnaujinimas. Net po jų baisios nuodėmės prie Horebo, kai Mozė juos trumpam paliko, o jie pasidavė stabmeldystei, Viešpats vis tiek jų neišsižadėjo.

`1. Perskaitykite Įst 10, 1–11. Kas čia vyksta, kas padeda mums suprasti, kad Dievas atleido savo tautai jos nuodėmę ir dar kartą patvirtino jiems ir jų protėviams duotą Sandoros pažadą?`

> <p></p>
> Mozė sudaužė plokštes su Dešimt įsakymų (Įst 9, 17) – Sandoros sulaužymo ženklas (Įst 32, 19). „Parodydamas pasibjaurėjimą jų nusikaltimu, jis sviedė žemyn akmens plokštes, ir jos sudužo visų akivaizdoje. Tai reiškė, kad jei jie sulaužė savo Sandorą su Dievu, tai ir Dievas sulaužė savo Sandorą su jais.“ (E. Vait, Patriarchai ir pranašai, p. 252)

Taigi tai, kad Dievas liepė Mozei padaryti naujas plokštes, „tokias, kaip pirmąsias“ ir pažadėjo Pats užrašyti ant jų žodžius, „buvusius ant pirmųjų plokščių“ (Iš 34, 1), rodo, jog Dievas atleido tautai ir jos nepaliko.

`2. Perskaitykite Įst 10, 14–16. Ką Dievas jiems sako? Ką reiškia simboliai, kuriuos Viešpats čia panaudojo?`

Čia yra simbolių mišinys – apipjaustymas, širdis, sprandas. Nepaisant jų, esmė aiški. Apipjaustymas buvo Sandoros ženklas, tačiau tai tik išorinis ženklas. Dievas norėjo jų širdies, tai yra proto, prieraišumo, meilės. Kieto sprando simbolis tiesiog parodė, kokie jie užsispyrę ir nenorintys paklusti Viešpačiui. Iš esmės čia ir kitur Viešpats sako jiems liautis būti neištikimiems ir tarnauti Jam visa širdimi ir siela.

`Pagalvokite apie visus kartus, kai Viešpats atleido jūsų nuodėmes. Ką tai turėtų pasakyti apie Jo malonę?`
