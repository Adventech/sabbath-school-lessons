---
title:  Mylėsite ateivį
date:   25/10/2021
---

Šių perspėjimų kontekste Mozė pareiškia: „Žiūrėk! Viešpačiui, tavo Dievui, priklauso dangus bei dangaus aukštybės, žemė ir visa, kas joje“ (Įst 10, 14). Kokia galinga aukščiausios Viešpaties valdžios išraiška, mintis randama ir kitose Rašto vietose: „Žemė ir visa, kas joje, yra Viešpaties, pasaulis ir visi jo gyventojai“ (Ps 24, 1).

`3. Perskaitykite Įst 10, 17–19. Ką dar Mozė čia skelbia apie Viešpatį? Svarbiau, ką Dievas įsako savo tautai šiuo pareiškimu?`

Jehova yra ne tik dangaus ir žemės Viešpats, bet ir „dievų Dievas ir viešpačių Viešpats“ (Įst 10, 17). Tai nereiškia, kad yra kitų dievų, mažesnių dievų, pavyzdžiui, tariamų dievų, kuriuos garbino aplinkiniai pagonys. Greičiau tai yra būdas pasakyti, kad Jis yra ne tik vienintelis Dievas („Dabar įsidėmėkite, kad Aš, Aš vienas esu Tas, ir nėra kito Dievo be Manęs“ [Įst 32, 39]), Jis tvirtina savo visišką viršenybę visų kitų realių ar įsivaizduojamų galių danguje ar žemėje atžvilgiu.
Tekstas taip pat sako, kad Jis yra „didingas, galingas ir baisus Dievas, nesantis šališkas ir neimantis kyšio“. Visa tai yra didesnės žinios dalis –Jehova jūsų Dievas, o jūs, Jo tauta, turite Jam paklusti.
Čia taip pat pateikiamas galingas kontrastas. Taip, Jehova yra dievų Dievas ir viešpačių Viešpats, Aukščiausias kūrinijos Valdovas ir Išlaikytojas (Kol 1, 16–17), tačiau Jis taip pat rūpinasi našlaičiu, našle ir ateiviu, ir Jis tai parodo rūpindamasis tiesioginiais jų fiziniais poreikiais. Dievas, kuris žino, jei žemėn krinta žvirblis (Mt 10, 29), žino apie visuomenės paribyje gyvenančių žmonių bėdas. Kitaip tariant, Viešpats sako žmonėms, kad gerai, gal jūs išrinktieji, ypatingi ir Aš jus myliu, bet Aš myliu ir kitus, įskaitant vargstančius ir bejėgius tarp jūsų. Ir kaip Aš juos myliu, jūs taip pat turite juos mylėti. Tai yra vienas svarbus iš jums tenkančių Sandoros įsipareigojimų.

`Perskaitykite Ps 146, 5–10. Kokia yra šios Psalmės žinia, atspindinti tai, ką čia sako Dievas, ir ką ji turėtų reikšti šiandien mums kaip krikščionims?`
