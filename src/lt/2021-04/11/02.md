---
title:  Įstatymo knyga
date:   05/12/2021
---

Judo karalius Jošijas, tapęs karaliumi aštuonerių, valdė 31 metus (640 m. pr. Kr. – 609 m. pr. Kr.), iki mirties mūšio lauke. Aštuonioliktaisiais jo valdymo metais įvyko kažkas, kas, bent kuriam laikui, pakeitė Dievo tautos istoriją.

`1. Perskaitykite 2 Karalių 22. Ko galime pasimokyti iš šio įvykio?`

Mokslininkai jau seniai padarė išvadą, kad „Įstatymo knyga“ (2 Kar 22, 8) yra Pakartoto Įstatymo knyga, kuri, matyt, buvo prapuolusi daugelį metų.

> <p></p>
> „Jošijas buvo labai sujaudintas, kai pirmą kartą išgirdo šiame senovės rankraštyje užfiksuotus raginimus ir įspėjimus. Niekada anksčiau jis taip gerai nesuprato, kaip aiškiai Dievas Izraeliui nustatė ‘gyvenimą ir mirtį, palaiminimus ir prakeikimus’ (Įst 30, 19)... Knygoje apstu Dievo troškimo išgelbėti tuos, kurie visiškai pasikliaus Juo. Kaip Jis veikė juos išvaduodamas iš Egipto vergijos, taip Jis galingai darbuosis įkurdindamas juos Pažadėtame krašte ir padarydamas juos žemės tautų galva“ (E. Vait, „Prophets and Kings“, 393 p.).

Visas kitas skyrius moko, kaip rimtai karalius Jošijas siekė „sekti Viešpatį, laikantis Jo įsakymų, įsakų ir įstatų, visa širdimi ir visa gyvastimi“ (2 Kar 23, 3; taip pat žr. Įst 4, 29; Įst 6, 5; Įst 10, 12; Įst 11, 13). Ši reforma apėmė išnaikinimą visų Judo krašte ir Jeruzalėje buvusių bjaurių dalykų, „idant įvykdytų Įstatymo žodžius, užrašytus knygoje, kurią kunigas Hilkijas rado Dievo Namuose“ (2 Kar 23, 24).
Pakartoto Įstatymo knyga yra kupina įspėjimų ir raginimų nesilaikyti aplinkinių tautų papročių. Jošijo elgesys ir visa tai, ką jis padarė, įskaitant stabus garbinančių kunigų Samarijoje išnaikinimą (2 Kar 23, 20), atskleidė, kaip toli jie nuklydo nuo jiems patikėtos tiesos. Užuot išlikę šventa tauta, izraelitai pasidavė kompromisui su pasauliu, nors dažnai galvojo: „Mums su Viešpačiu viskas gerai, ačiū“.
Kokia pavojinga apgaulė.

`Ką turėtume nuodugniai išvalyti savo namuose ar net bažnyčios įstaigose, kad iš tikrųjų visa širdimi ir siela tarnautume Viešpačiui?`
