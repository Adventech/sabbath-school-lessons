---
title:  Rinkitės gyvenimą
date:   13/11/2021
---

### Šios savaitės tyrinėjimui skaitykite:
Pr 2, 8–9; Rom 6, 23; 1 Jn 5, 12; Įst 30, 1–20; Rom 10, 6–10; Įst 4, 19; Apr 14, 6–12.

> <p>Įsimintina eilutė:</p>
> „Šiandien šaukiu dangų ir žemę liudyti prieš tave: padėjau prieš tave gyvenimą ir mirtį, palaiminimus ir prakeikimus. Rinkis gyvenimą, kad tu ir tavo palikuonys būtumėte gyvi.“ (Įst 30, 19)

Tai visada liūdnas pasakojimas: šiuo atveju jaunam žmogui, 22 metų moteriai, diagnozuota mirtina liga. Smegenų auglys. Nepaisant visų šiuolaikinės medicinos stebuklų, nieko nebuvo galima padaryti, bet tik pratęsti kančią iki to, kas neišvengiama. Tačiau ši jauna moteris Sendė („Sandy“) nenorėjo mirti.
Taigi ji turėjo planą. Jai mirus, jos galva bus užšaldyta skysto azoto talpykloje, tikintis išsaugoti smegenų ląsteles. Ten ji išbus penkiasdešimt metų, šimtą metų, tūkstantį metų, kol kada nors ateityje, kai technologijos bus pakankamai pažangios, jos smegenys, sudarytos iš nervinių jungčių, galės būti įkeltos į kompiuterį. Taip, Sendė galės „gyventi“ toliau, gal net amžinai.
Liūdnas pasakojimas ne tik todėl, kad jaunas žmogus mirs, bet ir dėl to, kur ji sudėjo savo viltis. Kaip ir dauguma žmonių, Sendė norėjo gyvenimo, troško gyventi. Tačiau ji pasirinko kelią, kuris galų gale tikrai nepasiteisins.
Šią savaitę toliau tyrinėdami Pakartoto Įstatymo knygą mes pažvelgsime į gyvenimo pasirinkimą ir suteiktą galimybę rinktis gyvenimą, tačiau rinktis jį tokiomis sąlygomis, kurias maloningai pateikė Dievas, gyvybės davėjas ir išlaikytojas.
