---
title:  Garbinimo klausimas
date:   18/11/2021
---

Svarbiausia Viešpaties ir Izraelio Sandoros santykiuose buvo garbinimas. Iš viso juos supančio pasaulio jie skyrėsi tuo, kad tik jie kaip tauta garbino gyvąjį Dievą, priešingai netikriems pagoniško pasaulio dievams ir deivėms, kurie iš tikrųjų nebuvo dievai. „Dabar įsidėmėkite, kad Aš, Aš vienas esu tas, ir nėra kito Dievo be Manęs“ (Įst 32, 39).

`6. Perskaitykite Įst 4, 19; Įst 8, 19; Įst 11, 16 ir Įst 30, 17. Koks yra bendras įspėjimas visose šiose eilutėse? Kodėl šis perspėjimas itin būtinas Izraelio tautai?`

Prieš tūkstančius metų, kaip ir šiandien, Dievo tauta gyveno kultūroje ir aplinkoje, kurioje daugeliu atvejų vyravo jų tikėjimui prieštaraujantys standartai, papročiai ir sampratos. Taigi Dievo tauta visada turi budėti, kad pasaulio keliai, jo stabai ir „dievai“ netaptų jos garbinamu objektu.
Mūsų Dievas yra „pavydulingas Dievas“ (Įst 4, 24; Įst 5, 9; Įst 6, 15), ir tik Jis, kaip mūsų Kūrėjas ir Atpirkėjas, yra vertas mūsų garbinimo. Čia taip pat nėra vidurio – mes arba garbiname Viešpatį, kuris teikia gyvybę, gerovę ir palaiminimus, arba garbiname bet kurį kitą dievą, kuris neša blogį, prakeikimus ir mirtį.

`7. Perskaitykite Apr 13, 1–15 ir sutelkite dėmesį į tai, kaip garbinimas pristatytas čia. Tada palyginkite šias eilutes su Apr 14, 6–12. Kas čia vyksta Apreiškimo knygoje, kas atspindi įspėjimą Pakartoto Įstatymo knygoje (ir iš tikrųjų visame Šventajame Rašte) dėl neteisingo garbinimo?`

Kad ir koks skirtingas kontekstas, klausimas yra tas pats: ar žmonės garbins gyvąjį Dievą ir turės gyvenimą, ar pasiduos atviram, o gal subtiliam spaudimui, arba abiem, nusigręždami nuo Jo, ir mirs? Galiausiai atsakymas slypi kiekvienoje širdyje. Dievas nevertė senovės Izraelio sekti Juo ir neprivers mūsų. Apreiškimo 13 moko, kad jėgą panaudos žvėris ir jo atvaizdas. Dievas, priešingai, veikia meile.

`Kaip galime užtikrinti, kad net subtiliai neišsižadėsime ištikimybės Jėzui dėl kito dievo?`
