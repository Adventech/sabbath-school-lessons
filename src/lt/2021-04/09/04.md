---
title:  Tešuva
date:   23/11/2021
---

Visoje Pakartoto Įstatymo knygoje vyrauja pagrindinė tema – paklusk Viešpačiui ir būk palaimintas, nepaklusk ir patirsi padarinius. Naujajame Testamente – ne kitaip. „Neapsigaukite! Dievas nesiduoda išjuokiamas. Ką žmogus sėja, tai ir pjaus. Kas sėja savo kūnui, tas iš kūno pjaus pražūtį, o kas sėja Dvasiai, tas iš Dvasios pjaus amžinąjį gyvenimą“ (Gal 6, 7–8).
Deja, bet, bent jau po nuopuolio, nuodėmė atrodo tokia pat lengva ir natūrali kaip kvėpavimas. Nepaisant visų perspėjimų ir pažadų: „Tikrai šis įsakymas, kurį šiandien tau duodu, nėra tau nei per sunkus, nei per tolimas“ (Įst 30, 11), daugelis žmonių būtent taip ir pasielgė – jie įpuolė į nuodėmes, dėl kurių juos perspėjo Dievas.
Ir vis dėlto, net tokiomis aplinkybėmis, Dievas buvo pasirengęs juos priimti, jei, naudodamiesi laisva valia, laisvu apsisprendimu, jie atgailaus ir grįš pas Jį.

`4. Dar kartą perskaitykite Įst 30, 1–10. Ką sako Viešpats, kad Jis padarys dėl savo tautos, nepaisant to, kaip blogai ji pasielgė? Tačiau, kokia buvo sąlyga šiems nuostabiems pažadams?`

Mintis yra paprasta ir aiški – jei suklupsite, tai lems baisius padarinius jums ir jūsų šeimai. Štai ką daro nuodėmė. Tačiau net ir tada galite atgailauti, o Viešpats jus susigrąžins ir palaimins.
Šiose eilutėse daug kartojamas tos pačios šaknies hebrajiškas žodis, kylantis iš tešuvos. Įst 30, 2 parašyta: „jei sugrįši pas Viešpatį, savo Dievą“; Įst 30, 8, nors dažnai ir verčiama teisingai: „Tada tu vėl klausysi Viešpaties balso“, jį būtų galima išversti pažodžiui: Grįžęs tu vėl klausysi Viešpaties balso. Galiausiai Įst 30,10 parašyta: „nes, jau sugrįžęs pas Viešpatį, savo Dievą, visa širdimi ir visa siela, tu klausysi Viešpaties“.
Kitaip tariant, nepaisant visko, kas jai nutiko, nepaisant visiško įstatų nesilaikymo ir Sandoros sulaužymo, Viešpats neapleis šios savo tautos, ir jei ji nenorės, kad Jis ją apleistų, ji galės šį troškimą išreikšti atgaila.

`Nors susijusios su visa tauta apskritai, kaip šios eilutės, nepaisant skirtingo šiandienos konteksto, vis dėlto atspindi, kokia esminė tikra atgaila yra mums kaip tikintiesiems, kurie kartais taip pat sulaužome su Dievu sudarytą Sandorą?`
