---
title:  "Mi-yitten"
date:   21/11/2021
---

Biblinėje hebrajų kalboje, kaip ir daugumoje kalbų, gausu idiomų, kai vartojant konkrečius žodžius nusakoma kažkas kita, o ne jų tikroji reikšmė. Viena Senojo Testamento idioma yra „mi-yitten“. „Mi“ yra klausimas „kas?“, o „yatten“ reiškia „duos“. Taigi, pažodžiui „mi-yitten“ – „kas duos?“
Tačiau Senajame Testamente ši frazė išreiškia norą, troškimą, ko itin geidžiama.
Pavyzdžiui, išėję iš Egipto, dykumoje susidūrę su iššūkiais, Izraelio vaikai sušuko: „Verčiau būtume mirę nuo Viešpaties rankos Egipto žemėje“ (Iš 16, 3). Žodis „verčiau“ kyla iš „mi-yitten“.
Ps 14, 7 Dovydas sako: „O, kad ateitų iš Siono išganymas Izraeliui!“ Hebrajų kalba nepasakyta – „o“; parašyta „mi-yitten“.
Job 6, 8, kai Jobas sušuko: „O, kad mano prašymas būtų patenkintas“ – „o“, vėlgi, kyla iš „mi-yitten“.

`1. Perskaitykite Įst 5, 22–29, ypatingą dėmesį skirdami 29 eilutei. Ką reiškia, kad žodis, išverstas – „o“, kyla iš „mi-yitten“?`

Čia Viešpats – Dievas Kūrėjas, sukūręs erdvę, laiką ir materiją, žodžiu sutvėręs mūsų pasaulį, įkvėpęs Adomui gyvybės alsavimą – ištarė frazę, paprastai siejamą su žmonijos silpnumu ir ribotumu. Koks laisvos valios tikrovės pavyzdys! Čia mes matome, kad yra tam tikrų ribų, ką Dievas gali padaryti didžiosios kovos metu. Šis „mi-yitten“ vartojimas atskleidžia, kad net Dievas negali trypti laisvos valios; tą akimirką, kai Jis tai padarys, valia nebebus laisva.
Mes, žmonės, esame laisvi ir nusidėti, ir laisvi rinktis Viešpatį, apsispręsti būti atviri Jo vedimui, reaguoti į Jo Dvasią, atgailauti už savo nuodėmes ir sekti Juo. Galiausiai sprendimas tenka mums, ir jį turime priimti kiekvieną dieną, kiekvieną akimirką.

`Su kokiais sprendimais susidursite per kelias ateinančias valandas ar kelias dienas? Kaip išmokti pavesti savo valią Dievui, kad Jo stiprybe galėtumėte priimti deramus sprendimus?`
