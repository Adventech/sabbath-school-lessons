---
title:  Ieškosite manęs ir rasite
date:   22/11/2021
---

Visame Rašte randame išankstinio Dievo žinojimo įrodymų. Tai yra, Jis iš anksto žino viską, kas įvyks. Ar tai būtų pasaulinių imperijų (Danieliaus 7) atsiradimas ir žlugimas, ar asmeninis elgesys likus kelioms valandoms iki jo – „Iš tiesų sakau tau: šią naktį, dar gaidžiui nepragydus, tu tris kartus Manęs išsiginsi“ (Mt 26, 34) – Viešpats žino pabaigą nuo pat pradžių. Jo žinojimas iš anksto, net ir tas, susijęs su mūsų laisvu apsisprendimu, neturi jokios įtakos šių sprendimų laisvei.
Taigi prieš atvesdamas Izraelio vaikus į kraštą, Viešpats žinojo, kaip jie elgsis šiame krašte.

`2. Perskaitykite Įst 4, 25–28. Ką Viešpats sakė, kad jie darys, būdami jiems pažadėtame krašte?`

Ankstesnėse eilutėse Viešpats jiems konkrečiai liepė nedaryti stabų ir jų negarbinti (Įst 4, 15–20). Tačiau šiose eilutėse sakoma, kad stabų kūrimas ir jų garbinimas yra būtent tai, ką jie darys, nepaisydami visų įspėjimų.
Atkreipkite dėmesį, kad Įst 4, 25 Mozė aiškiai sako, jog tai neįvyks iškart. Po viso to, ką jie ką tik buvo patyrę, greičiausiai jie tuoj pat nepasiduos stabmeldystei. Tačiau laikui bėgant, maždaug po vienos kartos, polinkis pamiršti (Įst 4, 9), ką Viešpats dėl jų padarė ir dėl ko įspėjo, paskatins juos daryti būtent tai, dėl ko jie buvo įspėti.

`3. Perskaitykite Įst 4, 29–31. Ką Viešpats sako, kad jis padarys dėl jų šiomis konkrečiomis aplinkybėmis?`

Dievo malonė nuostabi. Net ir tada, kai jie pasiduos siaubingam stabmeldystės blogiui, net ir sulaukę deramų nuodėmės padarinių, jei jie ieškos Viešpaties, Jis jiems atleis ir atkurs. Trumpai tariant, jei jie laisvai nuspręs atgailauti, Jis priims jų atgailą.
Įst 4, 30 pavartotas žodis „sugrįši“. Tai yra, jie grįš pas Viešpatį, kur turėjo būti visą laiką. Hebrajų kalbos žodis tešuva yra tos pačios šaknies kaip žodis – „grįžti“, reiškiančio „atgailą“.
Taigi iš esmės, kad ir kas dar būtų susiję su atgaila, ji yra grįžimas pas Dievą po to, kai mus nuo Jo atskyrė nuodėmės.
