---
title:  Atgailauti ir atsiversti
date:   25/11/2021
---

Naujajame Testamente, žinoma, akivaizdi su atsivertimu susijusi mintis. Iš tikrųjų Jonas Krikštytojas savo tarnystę pradėjo raginimu atsiversti.

`6. Perskaitykite Mt 3, 1–8. Kaip šiose eilutėse pasirodo „grįžimo“ mintis? Kitaip tariant, ką Jonas jiems liepia daryti, kas atspindi tai, ką tyrinėjome Pakartoto Įstatymo knygoje? Kodėl jo žodžiai turėjo ypatingą reikšmę fariziejams ir sadukiejams?`

Jėzus taip pat pradėjo tarnystę ragindamas atsiversti.

`7. Perskaitykite Mk 1, 15. Ką sako Jėzus ir kodėl atsivertimas siejamas su Evangelija?`

Nesvarbu, ar tai būtų Jonas, kalbantis konkrečiai su religiniais vadovais, ar Jėzus su visa tauta, mintis yra ta pati. Mes esame nusidėjėliai, ir nors Kristus atėjo gelbėti nusidėjėlių, mes turime atgailauti už savo nuodėmes. Ši atgaila – nesvarbu, ar atsimetėliui, ar ištikimam krikščioniui, puolusiam į nuodėmę, ar naujai atsivertusiajam – apima senų mūsų nuodėmingų kelių išsižadėjimą. Turime pripažinti savo nuodėmingumą ir, išreikšdami atgailą už savo nuodėmes (ir ne tik dėl jų padarinių), turime sąmoningai apsispręsti, kaip jų išsižadėti, ir, visiškai pasikliaudami Jėzaus nuopelnais, paklusti Viešpaties, savo Dievo, balsui (Įst 15, 5).
Kai kurie, tyrinėjantieji Raštą, Naujajame Testamente mato atgailos mintį, išreikštą Pakartoto Įstatymo knygoje. Pavyzdžiui, kai Petras kaltino tautą nukryžiavus Jėzų, daugeliui žmonių tie žodžiai verte vėrė „širdį, ir jie ėmė klausinėti Petrą bei kitus apaštalus: ‘Ką mums daryti, broliai?’“ (Apd 2, 37) T. y., suvokdami savo nuodėmę, jie dėl jos atgailavo („verte vėrė jiems širdį“) ir norėjo žinoti, ką jie dabar turėtų daryti, kad susitaikytų su įžeistu Dievu.
Argi šios aplinkybės nėra panašios į mūsiškes – nusidėjėlius, įžeidusius Dievą?

`Perskaitykite Apd 2, 38. Ką Petras jiems atsakė ir kaip tai atskleidžia tikrosios atgailos principą?`
