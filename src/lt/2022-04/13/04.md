---
title:  Tūkstantmečio teismas
date:   20/12/2022
---

Raštas sako, kad Antrojo atėjimo metu (1) gyvi šventieji ir prisikėlę šventieji pasitiks Viešpatį ore (1 Tes 4, 16–17); (2) visi šventieji bus paimti į dangų, kad pasiliktų dangaus buveinėse, kurias Jis pats jiems paruošė (Jn 14, 1–3); ir (3) tik tūkstantmečio pabaigoje Naujoji Jeruzalė nusileis į šią žemę ir taps amžinais šventųjų namais (Apr 21, 1–3. 9–11). Taigi per tūkstantmetį, kol ši žemė bus apleista, šventieji karaliaus su Kristumi danguje (Jer 4, 23; Apr 20, 4).

`3. Perskaitykite 1 Kor 6, 2–3 ir Apr 20, 4–6. 11–13. Kodėl šventieji turėtų dalyvauti tūkstantmečio teisme?`

Visas teismo procesas yra skirtas (1) apreikšti Dievo charakterį, paneigiant šėtono kaltinimus, kad Dievas elgiasi su savo kūriniais nesąžiningai; (2) patvirtinti nešališkumą atlygio teisiesiems atžvilgiu; (3) patvirtinti teisingumą nedorėlių bausmės atžvilgiu; ir (4) išsklaidyti visas abejones, kurios gali paskatinti kitą maištą visatoje. Teisiųjų iki Antrojo atėjimo teisme dalyvauja tik dangaus galybės (Dan 7, 9–10). Tačiau per tūkstantmetį nedorėlių ir puolusių angelų teisme dalyvaus ir patys šventieji (1 Kor 6, 3; Jud 6; Apr 20, 4–6).

Tiriamasis teismas iki Antrojo atėjimo prasidėjo 1844 m., kai „buvo pastatyti sostai. ... Teismas sėdo posėdžiauti, ir buvo atskleistos knygos“ (Dan 7, 9–10). Tačiau tūkstantmečio teismas prasidės po to, kai šventieji bus paimti į dangų ir atsisės sostuose, o teisti jiems bus pavesta. Tada dar kartą bus atskleidžiamos dangaus knygos, o mirusieji „teisiami iš užrašų knygose pagal jų darbus“ (Apr 20, 4. 12). Šis procesas suteikia galimybę šventiesiems įvertinti dangaus įrašus ir visais atvejais pamatyti teisų Dievo elgesį. Jis ne tik atlygina visiems žmonėms pagal tai, ko jie nusipelnė, atsižvelgiant į jų pačių sprendimus, bet ir paaiškina jiems, kodėl taip daro.

Ko apie Dievo charakterį mus moko tai, kad prieš visiems miegantiems pražuvusiesiems prisikeliant antrajai mirčiai, išgelbėtieji bus įtraukti į teismo procesą ir niekas nebus nubaustas, kol mes taip pat nepamatysime Dievo teisingumo? Paruoškite atsakymą pristatyti klasėje.