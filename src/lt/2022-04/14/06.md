---
title:  Kaktose Jo vardas
date:   29/12/2022
---

`5. Perskaitykite Apr 22, 3–5. Kaip galime būti užtikrinti, kad būsime tarp tų, kurių kaktose bus Dievo vardas? Ar galime būti užtikrinti?`

Po Liuciferio maišto ir Adomo bei Ievos nuopuolio Dievas galėjo sunaikinti šiuos du nusidėjėlius. Tačiau, išreikšdamas besąlygišką meilę savo kūriniams, Dievas sumanė planą išgelbėti visus priimančius tai, ką Jis siūlo. Šis sumanymas žinomas kaip „išganymo planas“, kuris buvo paruoštas dar prieš žemės sukūrimą (Ef 1, 3–4; 2 Tim 1, 9; Tit 1, 2; Apr 13, 8), pirmą kartą žmonijai buvo pristatytas Edene, iškart po nuopuolio. Vėliau jis buvo atskleistas hebrajų šventyklos apeigų atvaizduose ir šešėliuose (Iš 25). Paskiausiai jis buvo išreikštas Jėzaus gyvenimu, mirtimi ir prisikėlimu (žr. Rom 5).

Išganymo plano centre yra amžinojo gyvenimo pažadas, pagrįstas Jėzaus nuopelnais, visiems, kurie tikėjimu priima didžiausią kryžiaus dovaną. Prieš kryžių, po kryžiaus – išgelbėjimas visada buvo pagrįstas tikėjimu ir niekada darbais, nors darbai ir yra mūsų išganymo išraiška.

Paulius rašė apie Abraomą, gyvenusį prieš Kristaus atėjimą, kaip išganymo tikėjimu pavyzdį: „Jei Abraomas būtų buvęs nuteisintas darbais, jis turėtų kuo pasigirti, tik, žinoma, ne Dievui. Bet ką sako Raštas? Abraomas patikėjo Dievu, ir tai jam buvo įskaityta teisumu“ (Rom 4, 2–3). Kaip šios eilutės padeda mums suprasti, kas yra išganymas tikėjimu?

Taigi mes galime būti užtikrinti išganymu, jei priėmėme Jėzų, pavedėme save Jam ir įgijome Jo pažadus, įskaitant pažadus dėl naujo gyvenimo Jame dabar, ir jei visiškai pasikliaujame tik Jo nuopelnais, ir niekuo kitu. Abraomas patikėjo, ir tai jam buvo įskaityta teisumu; mūsų atveju niekas nesikeičia.

Tai reiškia, kad Jo vardas įrašytas mūsų kaktose. Jei jis įrašytas mūsų kaktoje dabar ir jei nenusigręžiame nuo Jo, tuomet jis bus įrašytas kaktoje ir naujame danguje bei naujoje žemėje.