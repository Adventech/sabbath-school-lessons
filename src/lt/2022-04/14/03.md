---
title:  Dievo šventykloje
date:   26/12/2022
---

Kai kurie žmonės kalba apie patį dangų kaip apie Dievo šventyklą. Tačiau Apreiškimo knygoje kalbama apie konkrečią šventyklą Naujojoje Jeruzalėje, kur yra Dievo sostas ir stiklo jūra (Apr 4, 2–6; Apr 7, 9–15; Apr 15, 5–8). Ten daugybė šventųjų iš visų giminių, genčių, tautų ir kalbų garbins Dievą amžinai (Apr 7, 9–17).

`2. Palyginkite Apr 7, 9–15 ir Apr 21, 3. 22. Kaip galime suderinti daugybės atpirktųjų, tarnaujančių Dievui „dieną naktį Jo šventykloje“ (Apr 7, 15) apibūdinimą su teiginiu, kad Jonas nematė šventyklos Naujojoje Jeruzalėje (Apr 21, 22)?`

Dangaus šventykla visada buvo vieta, kur dangaus gyventojai garbina Dievą. Tačiau atsiradus nuodėmei ši šventykla tapo ir vieta, iš kurios žmonijai suteikiamas išganymas. „Kai nuodėmės problema baigsis, dangiškajai šventyklai vėl teks jos pradinė funkcija. Apr 21, 22 Jonas praneša, kad jis nebematė mieste šventyklos, nes visagalis Viešpats Dievas ir Avinėlis yra jo šventykla. Bet ar tai reiškia, kad nebėra Viešpaties Namų, kur Jo kūriniai galėtų ateiti ir ypatingai bendrauti su Juo? Jokiu būdu!“ (Richard M. Davidson, “The Sanctuary: ‘To Behold the Beauty of the Lord,’” in Artur Stele, ed., The Word: Searching, Living, Teaching, vol. 1 (Silver Spring, MD: Biblical Research Institute, 2015), 31 p.)

Apreiškimo knygoje ypatingas dėmesys skiriamas Tam, kuris yra garbinamas, ir tiems, kurie Jį garbina. Šis garbinimas danguje yra sutelktas į Dievą ir Avinėlį (Apr 5, 13; Apr 7, 10). Kaip visada ir turi būti, garbinimo dėmesio centru yra Kristus.

Garbintojai yra tie, kurie „atėjo iš didžio sielvarto. Jie išplovė savo drabužius ir juos išbalino Avinėlio krauju“ (Apr 7, 14). Jie yra gyvi Dievo atperkamosios ir keičiančios galios liudytojai. Jie šlovina Dievą už tai, kas Jis yra ir ką Jis dėl jų padarė.

`Apr 21, 3 parašyta: „Štai Dievo padangtė tarp žmonių. Jis apsigyvens pas juos, ir jie bus Jo tauta, o pats Dievas bus su jais“. Šios eilutės atspindi daugybę kitų (Jer 32, 38; Ez 37, 27; Zch 8, 8; Hbr 8, 10). Ką mums dabar, vis dar esantiems čia, žemėje, reiškia, kad Dievas bus mūsų Dievas, o mes būsime Jo tauta? Kaip mes dabar gyvename šia nuostabia tiesa?`