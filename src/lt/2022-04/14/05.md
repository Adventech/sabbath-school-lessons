---
title:  Nebebus mirties ir aimanos
date:   28/12/2022
---

Nemirtingos sielos, amžinai kenčiančios liepsnojančiame pragare, teorija prieštarauja Rašto mokymui, kad naujame danguje ir naujoje žemėje „nebebus mirties, nebebus liūdesio nei aimanos“ (Apr 21, 4). Jei amžinai liepsnojančio pragaro teorija būtų teisinga, tada „antroji mirtis“ neišnaikintų nuodėmės ir nusidėjėlių, o tik uždarytų juos amžinų kančių ir verksmo pragare. Dar daugiau, tokiu atveju visata niekada nebus visiškai atkurta iki pirminio tobulumo. Tačiau šlovė Viešpačiui, kad Raštas piešia visiškai kitokį paveikslą!

`4. Perskaitykite Iz 25, 8; Apr 7, 17 ir Apr 21, 4. Kokios paguodos ir vilties šios eilutės gali suteikti mums šio dabartinio pasaulio išmėginimų ir kančių metu?`

Gyvenimas gali būti labai sunkus, neteisingas, žiaurus. Kai kuriuos mums itin brangius žmones atima šalta mirtis. Arba kai kurie žmonės subtiliai ateina į mūsų gyvenimą, pasiglemžia mūsų jausmus, o tada pasitraukia taip, tarsi nieko nebūtų nutikę. Kaip baisu būti išduotam žmogaus, kurį mylėjome ir kuriuo pasitikėjome.

Būna akimirkų, kai sudužus širdžiai galime net susimąstyti, ar verta gyventi. Tačiau, nepaisant mūsų sielvarto, Dievas visada trokšta nušluostyti nuo mūsų skruostų kuo daugiau ašarų. Visgi kai kurios iš mūsų karčiausių ašarų ir toliau tekės iki tos šlovingos dienos, kai mirties, liūdesio ir aimanų nebebus (Apr 21, 1–5).

Galime pasitikėti, kad paskutiniame teisme Dievas su kiekvienu žmogumi elgsis teisingai ir su meile. Visi mūsų artimieji, mirę Kristuje, bus prikelti iš numirusių, kad pasiliktų su mumis amžinai. Tie, kurie neverti amžinojo gyvenimo, pagaliau nustos būti, neprivalėdami gyventi „nemaloniame“ danguje ar nuolat liepsnojančiame pragare. Didžiausią paguodą mums teikia sąžiningas Dievo elgesys su kiekvienu. Kai mirties galiausiai nebebus, atpirktieji džiaugsmingai sušuks: „Kurgi, mirtie, tavoji pergalė? Kurgi, mirtie, tavasis geluonis?“ (1 Kor 15, 54–55)

Viešpats pažadėjo, kad Jo naujame danguje ir naujoje žemėje „to, kas buvo, niekas neatmins, tai nė į galvą niekam neateis“ (Iz 65, 17). Tai nereiškia, kad dangus bus amnezijos vieta, tiesiog praeitis neužgoš ilgalaikio dangaus džiaugsmo.

`Kas čia nesusidūrė su nesąžininga ir niokojančia žmogaus būtimi? Ypač tuo sunkiu metu, kaip galime išmokti pasitikėti ir kiek įmanoma džiaugtis Dievo gerumu bei meile?`