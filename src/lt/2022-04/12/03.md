---
title:  Kūnas - šventykla
date:   12/12/2022
---

Dualistinė mirtingo kūno su nemirtinga siela teorija sukūrė įvairių su žmogaus kūnu susijusių teorijų. Pavyzdžiui, senovės graikų filosofams žmogaus kūnas buvo sielos kalėjimas, iš kurio išlaisvina mirtis. Dėl šios pagoniškos sampratos daugelis krikščionių šiandien tiki, kad kūnas yra laikina nemirtingos sielos, kuri vėl bus sujungta su kūnu po prisikėlimo, buveinė. Panteistai, priešingai, žmogaus kūną sudievina; jie tiki, kad Dievas ir visata yra viena ir tas pat. Jiems viskas yra Dievas, o žmogaus kūnas yra vientiso ir visuotinio dieviškumo dalis. Dėl daugybės prieštaringų teorijų šia tema, turime tvirtai laikytis to, ko Raštas moko apie žmogaus prigimtį.

`3. Perskaitykite 1 Kor 6, 19–20 ir 1 Kor 10, 31. Kaip supratimas, kad mūsų kūnas yra Dievo ir „Šventosios Dvasios“ šventykla, gali teigiamai paveikti mūsų gyvenseną?`

Tiek Adomas, tiek Ieva buvo sukurti pagal paties Dievo paveikslą ir panašumą (Pr 1, 26–27), o tai atspindėjo ne tik jų charakteris, bet ir fizinė pusė. Kadangi šį paveikslą sugadino ir netgi paslėpė nuodėmė, atpirkimo darbas yra susijęs su žmonių pirminės būklės atkūrimu, įskaitant jų fizinę sveikatą, tiek, kiek tai įmanoma nevalgant nuo gyvybės medžio.

Šis atkūrimas yra visą gyvenimą trunkantis procesas, kuris bus baigtas tik Kristaus antrojo atėjimo metu, kai gendantis apsivilks negendamybe, o marus nemarybe (1 Kor 15, 53–54).

Apaštalas Jonas rašė savo draugui Gajui: „Mielasis, linkiu, kad viskas tau taip gerai sektųsi ir būtum sveikas, kaip sekasi tavo sielai“ (3 Jn 1, 2).

Jei pripažįstame, kad žmogus yra nedaloma esybė, o religija apima visas žmogaus gyvenimo puses, savo fizinės sveikatos priežiūrą turėtume laikyti ir religine pareiga. Turėtume vadovautis įkvėptu principu: „Ar valgote, ar geriate, ar šiaip ką darote, visa darykite Dievo garbei“ (1 Kor 10, 31). Tačiau atminkite, kad mes vis dar gyvename pasaulyje, kuriame geri žmonės gali padaryti viską, tačiau vis tiek kentėti nuodėmingos žmogaus prigimties ir nuodėmingos aplinkos padarinius. Taigi turėtume pasitikėti Dievu ir daryti viską, ką galime, o rezultatus palikime Dievui.