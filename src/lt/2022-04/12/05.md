---
title:  Dvasios vedimas
date:   14/12/2022
---

Šventoji Dvasia yra Dievo įgaliotinis, kuris išlieja Dievo meilę į mūsų širdį (Rom 5, 5), veda mus į tikrą išganingą patyrimą (Jn 16, 7–11), veda į tiesos pilnatvę (Jn 16, 13), ir įgalina mus įvykdyti Evangelijos misiją (Apd 1, 8). Kadangi Šventoji Dvasia priešinasi šėtono darbui, nestebina tai, kad šėtonas visomis priemonėmis bando iškreipti mūsų su Šventosios Dvasios prigimtimi ir darbu susijusį supratimą. Kai kurie neigia Jos asmenybę, kiti pabrėžia Dvasios dovanas, o ne Jos keičiančią galią.

`5. Perskaitykite Apd 8, 4–24. Simonas, Samarijos žynys, norėjo gauti Šventosios Dvasios dovanas, neatgimęs iš Dvasios. Kaip šis požiūris vis dar pasireiškia mūsų dienomis?`

Dievo vaikai yra tie, kuriuos Šventoji Dvasia (Rom 8, 14) veda į Dievo Žodžio tiesos pilnatvę (Jn 16, 13; Jn 17, 17). Jėzus aiškiai perspėjo: „Ne kiekvienas, kuris Man šaukia: ‘Viešpatie, Viešpatie!’ – įeis į dangaus karalystę, bet tik tas, kuris vykdo Mano dangiškojo Tėvo valią. Daugelis Man sakys, tai dienai atėjus: ‘Viešpatie, Viešpatie, argi mes nepranašavome Tavo vardu, argi neišvarinėjome demonų Tavo vardu, argi nedarėme daugybės stebuklų Tavo vardu?!’ Tuomet jiems pareikšiu: ‘Aš niekuomet jūsų nepažinojau. Šalin nuo Manęs, nedorėliai!’“ (Mt 7, 21–23) Tai reiškia, kad Šventoji Dvasia niekuomet nieko neatitolina nuo Dievo Žodžio, kurį Ji pati įkvėpė, bet visada veda mus prie šio Žodžio.

Ta pati Šventoji Dvasia, kuri mus veda į tiesos pilnatvę, taip pat įgalina vesti kitus, kad jie pažintų nuostabią tiesą (Mt 28, 18–20; Apd 1, 8). Vykdant mūsų šventą misiją, mums tenka ypatinga Jos pagalba. Taigi kiekvieną rytą turime klauptis prieš Viešpatį ir atnaujinti savo pasiaukojimo Jam įžadus. Jei tai darysime, Jis suteiks mums savo Dvasios Artumą su Jos gaivinančia, pašventinančia galia.

Tačiau turime būti atviri Jos vadovavimui, kiekvieną dieną sąmoningai apsispręsdami daryti tai, ką žinome esant teisinga, ir vengti to, ką žinome esant neteisinga. Tai yra, tik stengdamiesi Dievo duotų jėgų dėka gyventi taip, kaip privalome, sugebėsime priimti tą Šventosios Dvasios galią, kurią Dievas mums žada.

`Kodėl itin svarbu kasryt melstis, kad būtume vedami Šventosios Dvasios?`