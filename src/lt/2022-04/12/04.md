---
title:  Kristaus išmonė
date:   13/12/2022
---

Kai kurie žmonės tiki, kad pakeitus aplinką žmogus pasikeis. Tikrai turėtume vengti vietų ir aplinkybių, kurios gali paskatinti mus pasiduoti pagundoms (Ps 1, 1; Pat 5, 1–8). Tačiau mūsų problemą, susijusią su pagunda ir nuodėme, galima išspręsti tik pakeitus mūsų pačių širdį (ar mąstymą). Kristus palietė šios problemos esmę, sakydamas: „Iš vidaus, iš žmonių širdies, išeina pikti sumanymai, ištvirkavimai, vagystės, žmogžudystės, svetimavimai, godumas, suktybės, klasta, begėdystės, pavydas, šmeižtai, puikybė, neišmanymas“ (Mk 7, 21–22). Tai reiškia, kad mūsų mąstymas turi būti pakeistas, kad pasikeistų mūsų elgesys.

`4. Perskaitykite šias eilutes: 1 Kor 2, 16; Ps 24, 3–4; Rom 12, 2; Fil 4, 8; Kol 3, 2. Ką reiškia turėti „Kristaus išmonę“?`

Viešpats pažadėjo sudaryti „naują Sandorą“ , įdiegti savo Įstatymą savo tautai ir įrašyti jį į širdį (Jer 31, 31–33; plg. Hbr 8, 8–10; Hbr 10, 16). Todėl nestebina tai, kad Kalno pamoksle Kristus praplėtė ir pagilino Dievo įsakymų prasmę iki minčių ir ketinimų lygio (žr. Mt 5, 17–48). Taigi pergalę prieš pagundą galime pasiekti tik keičiančia Dievo malone, o minčių ir ketinimų lygmenyje turėtume laikytis šio pažado, kad galėtume sustabdyti nuodėmingas mintis.

Tačiau šiame gyvenime, kad ir kokie ištikimi būtume, niekada nepasieksime visiško nenuodėmingumo. Bet jei esame Kristuje, esame visiškai apgaubti Jo teisumu. Nors mes dar nesame tobuli, jau esame laikomi tobulais Jame (Fil 3, 12–15). 

> <p></p>
> „Kai esame susivieniję su Kristumi, turime Kristaus išmonę. Tyrumas ir meilė šviečia charakteryje, romumas ir tiesa valdo gyvenimą. Pasikeičia pati veido išraiška. Sieloje gyvenantis Kristus teikia keičiančią galią, o išorė liudija apie viduje viešpataujančią ramybę ir džiaugsmą.“ (E. Vait, „Selected Messages“, 1 t., p.337)

Tik kasdieniu pasišventimu, kasdiene savojo „aš“ mirtimi, kasdienėmis ryžtingomis pastangomis, tikėjimu ir paklusnumu Jėzui galime pasiekti tokį gyvenimo pasikeitimą.

`Įsivaizduokite, koks būtų jūsų gyvenimas, jei galėtumėte sustabdyti net nuodėmingas mintis. Kuo kitoks būtų jūsų gyvenimas? Koks yra vienintelis įmanomas kelias, kad tai taptų jūsų patyrimu?`