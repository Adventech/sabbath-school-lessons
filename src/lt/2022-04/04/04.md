---
title:  "„Iš žemės gelmių“"
date:   18/10/2022
---

`3. Perskaitykite 71 psalmę. Ką psalmininkas norėjo pasakyti, prašydamas Dievą iškelti jį „iš žemės gelmių“ (Ps 71, 20)?`

Psalmėje 49 yra jaudinanti vilties dėl prisikėlimo išraiška, priešingai klaidingam kvailio, kuris pasitikėjo savo turtais, kliovimuisi. Psalmėje 71 psalmininkas ieško saugumo ir vilties iš Dievo, būdamas apsuptas priešų ir melagingų kaltintojų, teigiančių, kad Dievas jį apleido (Ps 71, 10–11).

Išmėginimuose psalmininkas randa paguodą ir užtikrintumą prisimindamas, kaip Dievas juo rūpinosi praeityje. Pirma, jis supranta, kad Dievas palaikė jį nuo gimimo, net motinos įsčiose (Ps 71, 6). Tada jis pripažįsta, kad Dievas jį mokė nuo pat jaunystės (Ps 71, 17).

Įsitikinęs, kad Dievas buvo jo uola ir tvirtovė, psalmininkas meldžia: „Būk mano užuovėjos uola, stipri tvirtovė man išgelbėti“ (Ps 71, 3). „Neatstumk manęs senatvėje; mano jėgoms senkant, nepalik manęs“ (Ps 71, 9). „Dieve, neatsitolink nuo manęs; mano Dieve, skubėk man padėti!“ (Ps 71, 12) Ir tada psalmininkas priduria: „Tu siuntei man daug vargų ir kančių, bet vėl mane atgaivinsi, iš žemės gelmių iškelsi“ (Ps 71, 20).

Posakis „iš žemės gelmių“ gali būti suprantamas pažodžiui kaip nuoroda į būsimą fizinį psalmininko prisikėlimą. Tačiau atrodo, kad kontekstas yra palankus metaforiškam psalmininko gilaus prislėgtumo apibūdinimui, tarsi žemė jį prarijo (palyginkite su Ps 88, 6 ir Ps 130, 1). Taigi galėtume sakyti, kad „tai visų pirma vaizdinė kalba, bet ir užuomina fiziniam prisikėlimui.“ („Andrews Study Bible“ pastaba dėl Ps 71, 20)

Galiausiai svarbu suvokti, kad ir kokios būtų mūsų aplinkybės, Dievas yra šalia, Jam rūpi, ir galiausiai mūsų viltis yra ne šiam, o būsimam gyvenimui – amžinajam gyvenimui, kurį turime Jėzuje po mūsų prisikėlimo Jam sugrįžus.

`Mes visi patyrėme baisių nusivylimo akimirkų. Tačiau kaip susitelkimas į tai, kaip Viešpats buvo su jumis praeityje, gali padėti jums tikėti ir pasikliauti tomis akimirkomis, kai Jis atrodo toli?`