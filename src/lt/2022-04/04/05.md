---
title:  "„Tavo mirusieji gyvens“"
date:   19/10/2022
---

`4. Perskaitykite Iz 26, 14. 19. Koks skirtumas tarp tų, kurie pražus amžiams (Iz 26, 14; taip pat žr. Mal 3, 19) ir tų, kurie sulauks amžino gyvenimo (Iz 26, 19)?`

Izaijo knygoje pateikiamas didelis kontrastas tarp Dievo didybės ir mūsų žmogiškojo trapumo (žr. Iz 40). Nors esame kaip žolė ir gėlė, kuri nuvysta, Dievo žodis tveria amžinai (Iz 40, 6–8). Tačiau nepaisant mūsų žmogiškojo nuodėmingumo, Dievo išganingoji malonė yra skirta visiems žmonėms, net pagonims, kurie priima Jo Sandorą ir laikosi sabatos (Iz 56).

Izaijo knygoje prisikėlimo viltis gerokai išplėsta. Nors ankstesnės su prisikėlimu susijusios Rašto užuominos buvo išreiškiamos labiau iš asmeninio patyrimo (Job 19, 25–27; Ps 49, 16; Ps 71, 20), pranašas Izaijas apie ją kalba kaip įtraukiančią jį patį ir Sandoros tikinčiųjų bendruomenę (Iz 26, 19).

Izaijo 26 priešinamas skirtingas nedorėlių ir teisiųjų likimas. Viena vertus, nedorėliai liks mirę ir niekada neprisikels, bent jau po antrosios mirties (Apr 21, 8). Jie bus visiškai sunaikinti, ir visas jų atminimas amžiams išnyks (Iz 26, 14). Ši ištrauka pabrėžia mokymą, kad nėra išlikusių sielų ar dvasių, kurios būtų gyvos po mirties. Kalbėdamas apie galutinį nedorėlių sunaikinimą, kuris įvyks vėliau, Viešpats kitur pareiškė, kad nedorėliai bus visiškai sudeginti, nepaliekant jiems „nei šaknies, nei šakos“ (Mal 3, 19).

Kita vertus, teisieji mirusieji bus prikelti iš mirties, kad gautų palaimingą atlygį. Izaijo 25 pabrėžiama, kad Viešpats Dievas „visiems laikams sunaikins mirtį“ ir „nušluostys ašaras nuo visų veidų“ (Iz 25, 8). Izaijo 26 randame tokius žodžius: „Tavo mirusieji gyvens, jų kūnai prisikels, nes Tavo rasa – rasa, švytinti šviesa, todėl ir šešėlių šalis atiduos mirusiuosius. Pabuskite ir šaukite iš džiaugsmo, visi, kurie gulite dulkėse!“ (Iz 26, 19) Visi prisikėlę teisieji dalyvaus džiugioje puotoje, kurią Viešpats surengs visiems žmonėms (Iz 25, 6). Paskutinis prisikėlimas suburs visus teisiuosius iš visų amžių, įskaitant jūsų mylimuosius, kurie jau mirė Kristuje.

`Įsivaizduokite, jei neturėtume jokios vilties, jokios garantijos, jokios priežasties tikėti, kad mūsų mirtis mums yra ne kas kita, o visko pabaiga. Ir tada, dar blogiau, visi, kurie mus pažinojo, išnyks, ir netrukus atrodys, kad mūsų niekada nebuvo ir kad mūsų gyvenimas nieko nereiškė. Kaip šis likimas skiriasi nuo mūsų turimos vilties?`