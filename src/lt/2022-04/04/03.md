---
title:  Iš didybės į kapą
date:   17/10/2022
---

`2. Perskaitykite Psalmę 49. Kodėl psalmininkas buvo toks užtikrintas dėl galutinio prisikėlimo (Ps 49, 16), priešingai tiems, kurie pražuvo be šio užtikrinimo (Ps 49, 7–15)?`

Psalmėje 49 kalbama apie nepagrįstą kliovimąsi tų, „kurie pasitiki savo turtais ir didžiuojasi savo lobių gausumu“ (Ps 49, 7), kurie savo vardu „praminė šalis“ (Ps 49, 12), ir kurie gyvena tik tam, kad laimintų save (Ps 49, 19). Jie elgiasi taip, tarsi jų namai ir jų pačių šlovė išliks amžinai (Ps 49, 12. 18).

Tačiau kvailieji pamiršta, kad jų garbė išnyksta ir jie pražūsta kaip gyvuliai (Ps 49, 13). „Tarsi avys jie gūžina į Šeolą; mirtis bus jų piemuo. ...jų išdidumas greitai pradings. Šešėlių pasaulis taps jų namais“ (Ps 49, 15).

Kaip prieš šimtmečius sakė Jobas: „Nuogas išėjau iš motinos įsčių, nuogas sugrįšiu ten“ (Job 1, 21; 1 Tim 6, 7). Psalmininkas nurodo, kad ir kvaili, ir išmintingieji miršta, „palikdami kitiems savo turtus“ (Ps 49, 11).

Tačiau tarp jų yra esminis skirtumas. Vienoje pusėje yra kvaili, kurie pražūva, nors ir bando rasti užtikrinimo savo trumpalaikiuose turtuose ir pasiekimuose. Išmintingieji, priešingai, be žmogiško palikimo ir įkalinančio kapo žvelgia į šlovingą Dievo paskirtą atlygį (1 Pt 1, 4). Atsižvelgdamas į tai, psalmininkas galėjo drąsiai pasakyti: „Bet mano gyvastį Dievas atpirks iš Šeolo nagų, nes Jis teiksis mane pasiimti“ (Ps 49, 16).

Remiantis Senojo Testamento viltimi, šis teiginys nereiškia, kad mirties metu psalmininko siela iš karto pakils į dangų. Psalmininkas tiesiog sako, kad amžinai neliks kape. Ateis laikas, kai Dievas atpirks jį iš mirties ir nuves į dangų.

Dar kartą nusakytas būsimas prisikėlimas, teikiantis vilties, užtikrintumo ir prasmės dabartiniam buvimui. Taigi išmintingasis sulauks daug šlovingesnio ir amžino atlygio, nei kvailys galėtų susikurti sau per šį trumpą gyvenimą.

`Kaip galite įžvelgti pasitikinčiųjų savo turtais ir pasiekimais kvailumą? Kaip žiūrėjimas į kryžių gali apsaugoti jus nuo tos pačios klaidos?`