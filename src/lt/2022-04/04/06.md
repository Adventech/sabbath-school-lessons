---
title:  Miegantieji dulkėse
date:   20/10/2022
---

Tyrinėjome, kad Naujajame Testamente daug kalbama apie mirusiųjų prisikėlimą; ir jau aiškinomės, kad mirusiųjų prisikėlimo idėja akivaizdi ir Senajame Testamente. Senojo Testamento laikais šie žmonės tikėjo galutiniu prisikėlimu, kaip ir mes. Morta, gyvenusi Jėzaus laikais, jau turėjo tokią viltį (Jn 11, 24). Neabejotina, net ir tada žydai turėjo tam tikrų žinių apie prisikėlimą paskutinėmis dienomis, net jei ne visi tuo tikėjo (žr. Apd 23, 8.)

`5. Perskaitykite Danieliaus 12. Kokia prisikėlimo viltis randama čia, šio didžio pranašo raštuose?`

Dan 12, 1 kalba apie Mykolą, galingą didžiūną, kurio tapatybė buvo daug ginčijama. Kadangi kiekvienas iš didžiųjų Danieliaus knygos regėjimų baigiasi Kristaus ir Jo karalystės apreiškimu, tas pat turėtų būti ir šios konkrečios ištraukos atžvilgiu. Danieliaus knygoje randame užuominų apie tą pačią dievišką būtybę kaip Galybių Vadą (Dan 8, 11), „vadų Vadą“ (Dan 8, 25), Pateptąjį Vadą (Dan 9, 25) ir galiausiai galingą didžiūną Mykolą (Dan 12, 1). Taigi Mykolą turėtume įvardinti Kristumi.

Iki šiol tyrinėtos Senojo Testamento eilutės (Job 19, 25–27; Ps 49, 16; Ps 71, 20; Iz 26, 19) kalba apie teisiųjų prisikėlimą. Tačiau Danieliaus 12 kalbama apie teisiųjų ir neteisiųjų prisikėlimą. Pasirodžius Mykolui, „daugelis miegančiųjų žemės dulkėse atsibus: kai kurie – amžinajam gyvenimui, kiti – gėdai ir amžinajai negarbei“ (Dan 12, 2).

Daugelis mano, kad ši eilutė kalba apie ypatingą tam tikrų žmonių, tiek tikinčiųjų, tiek neištikimųjų, prisikėlimą Kristaus sugrįžimo metu.

> <p></p>
> „Atsivers kapai ir ‘daugelis miegančių žemės dulkėse atsibus: kai kurie – amžinam gyvenimui, kiti – gėdai ir amžinajai negarbei’ (Dan 12, 2). Visi, kurie mirė tikėdami Trečiojo angelo žinia, pakils iš kapų apgaubti šlovės, kad išgirstų Dievo ramybės Sandorą tiems, kurie laikėsi Jo Įstatymo. ‘Ir tie, kurie Jį perdūrė’ (Apr 1, 7), ir tie, kurie tyčiojosi bei juokėsi iš Kristaus priešmirtinių kančių, ir patys pikčiausi Jo tiesos ir Jo tautos priešininkai bus prikelti, kad regėtų Jo šlovę ir matytų garbę, suteiktą ištikimiesiems ir klusniesiems.“ (E. Vait, Didžioji kova, 2017, p. 552)