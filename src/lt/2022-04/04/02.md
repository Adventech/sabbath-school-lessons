---
title:  "„Matysiu Dievą“"
date:   16/10/2022
---

`1. Perskaitykite Job 19, 25–27 ir palyginkite su Jn 1, 18 ir 1 Tim 6, 16. Kada ir kokiomis aplinkybėmis jis tikėjosi pamatyti Dievą?`

Gyvenimas nėra teisingas. Tai ypač akivaizdu matant geruosius kenčiančius, o nedorėlius klestinčius (žr. Ps 73, 12–17; Mal 3, 14–18). Pavyzdžiui, Jobas buvo „be priekaištų ir doras“, „dievobaimingas ir besišalinantis pikto“ (Job 1, 1). Nepaisant to, Dievas leido šėtonui jį ištikti keliais pražūtingais būdais. Fiziškai jo kūną suniokojo skausminga liga (Job 2, 1–8). Materialiai jis prarado didelę dalį savo gyvulių ir turto (Job 1, 13–17). Namuose jis neteko savo tarnų ir net savo vaikų (Job 1, 16, 18). Emociškai jį supo draugai, kaltinantys jį esant neatgailaujančiu nusidėjėliu, nusipelniusiu to, kas jį ištiko (Job 4, 1–5, 27; Job 8, 1–22; Job 11, 1–20 ir kt.). Netgi jo žmona pareiškė: „Ar dar laikaisi savo dorumo? Keik Dievą ir mirk!“ (Job 2, 9)

Jobas nesuvokė, kad tapo gilios kosminės kovos tarp Dievo ir šėtono centru. Ištiktas šios kovos Jobas gailėjosi, jog gimė ir troško, kad apskritai nebūtų gimęs (Job 3, 1–26). Vis dėlto jo besąlygiška ištikimybė Dievui puikiai išreikšta žodžiais: „Nors Jis ir gali mane užmušti, pasitikiu Juo“ (Job 13, 15). Net įsivaizduodamas, kad jo gyvenimas greitai baigsis, jis tvirtino, jog mirtis netars galutinio žodžio. Su tvirtu įsitikinimu jis pareiškė, kad nors ir mirs, jo Atpirkėjas vieną dieną pakils ir jis, pats Jobas, išvys Dievą savo kūnu (Job 19, 25–27). „Neabejotina, kad taip nusakomas prisikėlimas.“ (The SDA Bible Commentary, 3 t., p.549)

Kokia šlovinga viltis ištiktam tokios tragedijos! Ligos ir skausmo, ekonominio žlugimo, socialinių priekaištų ir emocinio žlugimo kamuojamas Jobas vis dar galėjo matyti dieną, kai prisikels iš numirusių ir pamatys savo mylimą Atpirkėją. Tiesą sakant, su prisikėlimu susijęs Jobo teiginys kupinas to paties patikinimo, kurį po šimtmečių Morta išsakė Jėzui: „Aš žinau, jog jis [Lozorius] prisikels paskutinę dieną“ (Jn 11, 24). Jobas, kaip ir Morta, privalėjo laikytis šio pažado tikėjimu, nors, skirtingai nei Jobui, Mortai buvo pateikti galingi patyrimu paremti jos tikėjimo įrodymai.

`Kaip galime išmokti pasitikėti Dievu net kai gyvenimas yra žiaurius ir neteisingas?`