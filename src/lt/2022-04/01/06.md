---
title:  Netikėjimo išplitimas
date:   29/09/2022
---

`5. Perskaitykite Apreiškimo 12. Ko šis skyrius moko apie maišto danguje persimetimą į žemę?`

Liuciferio nuopuolis nebuvo tiesiog prieštaringų minčių susidūrimas. Apreiškimo 12 moko, kad danguje kilo didelė kova tarp Liuciferio ir jo angelų vienoje pusėje ir Kristaus bei Jo angelų kitoje pusėje. Šiame skyriuje Liuciferis vadinamas didžiuoju slibinu, senąja gyvate, velniu ir šėtonu bei mūsų brolių kaltintoju (Apr 12, 9–10). Kristus vadinamas Mykolu (Apr 12, 7), o tai reiškia – „kaip Dievas“.

Remdamiesi arkangelo Mykolo nuoroda (Judo 9), kai kurie aiškintojai tiki, kad Jis yra tik angeliška būtybė. Tačiau Danieliaus knygoje kiekvienas esminis regėjimas pasiekia kulminaciją su Kristumi ir Jo amžinąja karalyste – ne žmogaus rankomis atkirstu akmeniu (Dan 2, 34–45), Žmogaus Sūnumi (Dan 7, 13), Galybių vadu ir vadų Vadu (Dan 8, 11. 25), Mykolu, galingu didžiūnu (Dan 12, 1). Kadangi Viešpaties angelas yra pats Viešpats (Iš 3, 1–6; Apd 7, 30–33 ir kt.), Mykolas turi būti tas pats Dieviškasis Asmuo, t.y. pats Kristus.

Apreiškimo 12 pateikta bendra šios tebesitęsiančios kovos, kuri (1) prasidėjo danguje Liuciferio ir trečdalio dangaus angelų maištu, (2) baigėsi lemiama Kristaus pergale ant kryžiaus ir (3) vis dar tęsiasi prieš Dievo tautos likutį paskutiniaisiais laikais, apžvalga.

Apmąstydama šios kovos pradžią, E. Vait paaiškina: 

> <p></p>
> „Didžiai gailestingas Dievas ilgai kentė tokį Liuciferio elgesį. Nors šis pradėjo skleisti nepasitenkinimo dvasią, bet aukšta jo padėtis dar ilgai nekito. Jis liko savo vietoje net ir tada, kai pradėjo reikšti ištikimiems angelams melagingus reikalavimus. Jis dar ilgai išliko danguje. Keletą kartų jam buvo siūloma atleisti, jeigu jis atgailaus ir nusižemins.“ (E. Vait, Didžioji kova, 2017, p.429)

Mes nežinome, kiek laiko truko ši kova danguje. Nepriklausomai nuo jos intensyvumo ir trukmės, svarbiausia visoje kovoje yra tai, kad šėtonas ir jo angelai buvo nugalėti „ir nebeliko jiems vietos danguje“ (Apr 12, 8; taip pat žr. Lk 10, 18). Žinoma, dabar bėda ta, kad jie atėjo čia, į žemę.

`Kaip galime pamatyti šią kovą vykstant žemėje? Kokia vienintelė mūsų viltis nugalėti priešą šioje kovoje?`