---
title:  Kūrimas - meilės išraiška
date:   25/09/2022
---

Dabartinės būsenos gamta perteikia dviprasmišką ir gėrio, ir blogio žinią. Iš rožių krūmų gali išauginti gražūs ir kvapnūs žiedai, bet ir žalojantys bei skausmingi spygliai. Tukanas gali sužavėti savo grožiu, o paskui išgąsdinti užpuldamas kitų paukščių lizdus ir sulesdamas jų silpnus jauniklius. Netgi žmonės, vieną akimirką sugebantys būti geri, kitą akimirką gali būti žiaurūs, pikti ar net smurtingi. Tad nestebina, jog palyginime apie kviečius ir rauges tarnai lauko šeimininko klausė: „Šeimininke, argi ne gerą sėklą pasėjai savo lauke? Iš kurgi atsirado raugių?“ (Mt 13, 27) O šeimininkas atsakė: „Tai padarė mano priešas“ (Mt 13, 28). Taip pat Dievas sukūrė visatą tobulą, bet priešas suteršė ją paslaptingomis nuodėmės sėklomis.

`1. Perskaitykite 1 Jn 4, 8. 16. Ką patikinimas, kad „Dievas yra meilė“, gali pasakyti apie Jo kūrybinės veiklos pobūdį?`

Tai, kad „Dievas yra meilė“ (1 Jn 4, 8. 16), išsirutulioja į bent tris esmines išvadas. Pirma, meilė savo prigimtimi negali būti uždara savyje, bet turi būti išreikšta. (Kokia meilė neišreiškiama?) Dievo meilė viduje dalijama trims Dievo Asmenims, o išoriškai – santykiais su visa Jo kūrinija. Antra, visa, ką Dievas daro, yra Jo besąlygiškos ir nesikeičiančios meilės išraiška. Tai apima Jo kūrimo, Jo atpirkimo darbus ir net Jo baudžiamas teismo apraiškas. Tiesą sakant, 

> <p></p>
> „Dievo teisingumas išreiškia Jo meilę ne mažiau nei Jo gailestingumas. Teisingumas yra Jo sosto pamatas ir Jo meilės vaisius.“ (E. Vait, Su meile iš Dangaus, 2011, p. 710) 

Ir trečia, kadangi Dievas yra meilė, o visa, ką Jis daro, išreiškia Jo meilę, Jis negali būti nuodėmės, kuri tiesiogiai prieštarauja Jo paties charakteriui, pradininkas.

Bet ar tikrai Dievui reikėjo sukurti visatą? Jo aukščiausios valdžios požiūriu, galima pasakyti – „ne“, nes tai buvo Jo laisvos valios sprendimas. Tačiau Jo mylinčios prigimties požiūriu, Jis norėjo, kad visata būtų priemonė Jo meilei išreikšti. Nuostabu, kad Jis sukūrė kai kurias gyvybės formas, pavyzdžiui, žmones, ne tik gebančias reaguoti į Dievo meilę, bet ir galinčias dalytis bei išreikšti meilę ne tik Dievui, bet ir kitiems (taip pat žr. Mk 12, 30–31).

`Apžvelkite sukurtą pasaulį. Kokius jame galite įžvelgti Dievo meilės atspindžius, nepaisant nuodėmės padarinių? Kaip galime mokytis semtis vilties iš kūrinijoje apreikštos Dievo meilės?`
