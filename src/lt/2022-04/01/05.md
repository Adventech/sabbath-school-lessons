---
title:  Puikybės kaina
date:   28/09/2022
---

Šventajame Rašte pastebimos dvi pagrindines vyraujančios temos ar motyvai, kurie varžosi tarpusavyje. Viena iš jų yra Salemo, Siono kalno, Jeruzalės ir Naujosios Jeruzalės, kuri simbolizuoja Dievo karalystę, tema. Kita yra Babelio ir Babilono tema, kuri simbolizuoja šėtono valdymą. Kelis kartus Dievas pašaukė savo tautą iš pagoniško Babilono, kad ji tarnautų Jam Pažadėtame krašte.

Pavyzdžiui, Abromas (vėliau Abraomo) buvo pašauktas persikelti iš Chaldėjų Ūro į Kanaaną (Pr 11, 31–12, 9). Po ilgos tremties žydai išėjo iš Babilono ir sugrįžo į Jeruzalę (Ezros 2). O Apreiškimo knygoje Dievo tauta yra pašaukta išeiti iš paskutiniųjų laikų Babilono (Apr 14, 8), kad galiausiai apsigyventų su Juo ant Siono kalno ir Naujojoje Jeruzalėje (Apr 14, 1; Apr 21, 1–3. 10).

`4. Perskaitykite Iz 14, 12–15. Kokių toli siekiančių padarinių visatai ir šiam pasauliui atnešė Liuciferio puikybė danguje?`

Rašte Babilono miestas simbolizuoja galią, tiesiogiai prieštaraujančią Dievui ir Jo karalystei; o Babilono karalius (ypatingai nurodant Nebukadnecarą) tampa puikybės ir arogancijos simboliu. Dievas buvo apreiškęs karaliui Nebukadnecarui, kad Babilonas tėra aukso galva, viena iš kelių ateisiančių imperijų (Dan 2, 37–38). Mesdamas iššūkį Dievo apreiškimui, karalius padarė statulą tik iš aukso – simbolį, kad jo karalystė tvers amžinai – ir netgi reikalavo, kad visi ją garbintų (Danieliaus 3). Kaip ir Tyro karaliaus atveju (Ez 28, 12–19), Babilono karalius taip pat tapo Liuciferio simboliu.

Iz 14, 3–11 aprašomas išpuikusio ir engėjiško Babilono karaliaus žlugimas. Tada Iz 14, 12–15 pereinama nuo istorinės temos prie dangiškų rūmų ir pabrėžiama, kad panaši puikybės ir arogancijos dvasia lėmė pirminį Liuciferio nuopuolį. Tekste paaiškinama, kad Liuciferis planavo iškelti savo sostą aukščiau visų dangaus žvaigždžių ir prilygti „Aukščiausiajam“ (Iz 14, 14). Tai buvo naujų ir priešiškų aplinkybių pradžia, kai nesavanaudiškai Dievo meilei ir bendrystei iškils Liuciferio savanaudiškumo ir varžymosi iššūkis. Priešas nebebijojo apkaltinti Dievą tuo, kuo jis pats yra, ir dėstyti savo melą kitiems angelams. Štai slėpiningo blogio ištakos visatoje.

`Kodėl itin lengva puikuotis ir girtis savo pareigomis, pasiekimais arba ir vienu, ir kitu? Kaip kryžiaus atminimas mums neleidžia patekti į šiuos spąstus?`