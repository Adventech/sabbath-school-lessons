---
title:  Laisva valia - pagrindas meilei
date:   26/09/2022
---

`2. Perskaitykite 1 Jn 4, 7–16. Ką šios eilutės mums sako apie laisvą valią kaip sąlygą ugdyti meilei?`

Dirbtinės gėlės gali būti nuostabios, tačiau jos neauga ir nežydi kaip tikros. Robotai yra iš anksto užprogramuoti kalbėti ir atlikti daugybę užduočių, tačiau jie neturi nei gyvybės, nei emocijų. Tiesą sakant, gyvybė ir laisva valia yra būtinos sąlygos meilei priimti, ją puoselėti ir ja dalytis. Taigi mūsų mylintis Dievas sukūrė angelus (įskaitant Liuciferį) ir žmones, galinčius laisvai rinktis, įskaitant galimybę eiti klaidingu keliu. Kitaip tariant, Dievas sukūrė visą visatą kaip tobulą ir darnią aplinką Jo kūriniams augti meile ir išmintimi.

1 Jn 4, 7–16 apaštalas Jonas pabrėžia, kad „Dievas yra meilė“ ir kad Jis apreiškė mums savo meilę siųsdamas savo Sūnų mirti už mūsų nuodėmes. Dėl to turėtume išreikšti savo dėkingumą už Jo begalinę meilę mylėdami vieni kitus. Tokia dangiškos kilmės meilė būtų įtikinamiausias įrodymas, kad Dievas pasilieka mumyse ir kad mes pasiliekame Jame. Šis raginimas atspindėti Dievo meilę vieni kitiems yra prasmingas tik tuomet, kai jis skirtas kūriniams, kurie gali nuspręsti ugdyti ir išreikšti šią meilę arba, priešingai, gyventi egocentrišką gyvenimą. Tačiau laisve pasirinkti galima lengvai piktnaudžiauti – šią liūdną tikrovę įrodė tragiškas Liuciferio maištas danguje.

Net ir pripažindami laisvos valios svarbą, kai kurie žmonės vis dar stebisi: jei Dievas žinojo, kad Liuciferis maištaus, kodėl Dievas jį sukūrė? Ar Liuciferio sukūrimas nepadaro Dievo atsakingu už nuodėmės kilmę?

Tai gali būti labai sunkus klausimas, nes viską lemia daugelis veiksnių, įskaitant tikslią žodžio „atsakingas“ reikšmę. Nuodėmės kilmė ir prigimtis yra slėpinys, kurio niekas negali iki galo paaiškinti.

Nepaisant to, Dievas nesukūrė nuodėmės; Jis tik leido jai būti, o tada ant kryžiaus prisiėmė už nuodėmę didžiausią bausmę, taip galiausiai Ją sunaikindamas. Visuose skausminguose su blogiu susijusiuose svarstymuose niekada nedera pamiršti, kad pats Dievas sumokėjo didžiausią kainą už nuodėmę ir blogį (žr. Mt 5, 43–48; Rom 5, 6–11) ir kad Jis nukentėjo nuo jų daugiau nei bet kuris iš mūsų.

`Laisva valia, Dievo dovana, yra šventa, bet kupina galingų padarinių ne tik sau, bet ir kitiems. Kokius svarbius sprendimus ketinate priimti naudodamiesi šia dovana ir kokie bus šių sprendimų padariniai?`