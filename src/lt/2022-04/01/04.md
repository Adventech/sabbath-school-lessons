---
title:  Slėpiningas nedėkingumas
date:   27/09/2022
---

`3. Perskaitykite Ez 28, 12–19. Ko galime pasimokyti iš šių eilučių apie slėpiningą nuodėmės kilmę?`

Didžioji Ezechielio knygos dalis buvo parašyta paskutiniųjų laikų simboline kalba. Daugeliu atvejų konkretūs simboliai (pvz., asmenys, gyvūnai ir objektai) ir vietiniai įvykiai naudoti platesnei kosminei ir (arba) istorinei tikrovei nusakyti ir apibūdinti. Ez 28, 1–10 Viešpats kalbėjo apie Tyro karalių (pats Tyras buvo klestintis senovės finikiečių uostamiestis) kaip turtingą ir išdidų valdovą, kuris buvo tik žmogus, bet dėjosi dievu ir neva sėdėjo (jo teigimu) „dievų soste“.

Tada Ez 28, 12–19 ši istorinė tikrovė tampa palyginimu, nusakančiu pirminį Liuciferio nuopuolį dangaus rūmuose. Taigi Tyro karalius, kuris buvo žmogus, gyvenęs „toli jūroje“ (Ez 28, 2. 8), dabar simbolizuoja pateptą kerubą, „saugančiais sparnais“ (Ez 28, 13), gyvenantį „Edene, Dievo sode“ ir „ant Dievo šventojo kalno“ (Ez 28, 14).

Esminis teiginys visame pasakojime yra Ez 28, 15: „Tu buvai be dėmės savo keliuose nuo pat savo sukūrimo dienos, ligi buvo nustatyta tavo kaltė“. Taigi svarbiausia, kad Liuciferio tobulumas apėmė potencialą blogiui, galimybę elgtis blogai, ir taip buvo todėl, jog Liuciferis, būdamas morali būtybė, turėjo laisvą valią, dalį to, ką reiškia būti tobula būtybe.

Tiesą sakant, Liuciferis buvo sukurtas tobulas, o tai apėmė jo galimybę laisvai apsispręsti. Tačiau piktnaudžiaudamas šiuo tobulumu, piktnaudžiaudamas savo laisva valia, jis sugedo laikydamas save svarbesniu nei jis buvo iš tikrųjų.

Nebepatenkintas tuo, kokį Dievas jį sukūrė ir kaip apdovanojo, Liuciferis prarado dėkingumą Dievui ir norėjo sulaukti didesnio pripažinimo nei jis iš tikrųjų nusipelnė. Kaip tai galėjo nutikti tobulam angelui, gyvenančiam tobuloje visatoje, kaip jau minėta, yra slėpinys.

> <p></p>
> „Nuodėmė yra slėpininga, nepaaiškinama. Jos buvimui nėra jokios priežasties; stengtis ją paaiškinti reikštų pastangas suteikti jai priežastį, o tai reikštų jos pateisinimą. Nuodėmė išplito tobuloje visatoje, o tai buvo nepateisinama.“ (E. Vait, „The Truth About Angels“, p.30)

`1 Tes 5, 18 Paulius sako, kad visomis aplinkybėmis turime dėkoti. Kaip šie žodžiai gali padėti mums įveikti bet kokį nedėkingumo jausmą ir savęs gailestį, ypač sunkiu metu?`