---
title:  "„Aš Jį prikelsiu“"
date:   15/11/2022
---

Kartą Jėzus stebuklingai pamaitino penkis tūkstančius žmonių nedideliu kiekiu duonos ir žuvies (Jn 6, 1–14). Supratęs, kad minia ketina paskelbti Jį karaliumi (Jn 6, 15), Jėzus su savo mokiniais išplaukė į kitą Galilėjos ežero pusę. Tačiau kitą dieną minia nusekė Jį ten, kur Jis pasakė galingą pamokslą apie gyvybės duoną, ypač pabrėždamas amžinojo gyvenimo dovaną (Jn 6, 22–59).

`3. Perskaitykite Jn 6, 26–51. Kaip Jėzus susiejo amžinojo gyvenimo dovaną su galutiniu teisiųjų prisikėlimu?`

Savo pamoksle Jėzus pabrėžė tris pagrindines su amžinuoju gyvenimu susijusias sąvokas. Pirma, Jis įvardijo save kaip „duoną, nužengiančią iš dangaus“ ir duodančią „pasauliui gyvybę“ (Jn 6, 33. 58). Pareikšdamas: „Aš esu gyvybės duona!“ [gr. egō eimi] (Jn 6, 35. 48), Jėzus prisistatė kaip Didysis Senojo Testamento „Aš Esu“ (Iš 3, 14). Antra, Jėzus paaiškino, kad Jame galima užsitikrinti amžinąjį gyvenimą: „Kas ateina pas Mane“ ir „kas tiki Mane“, turės šį palaiminimą (Jn 6, 35). Ir galiausiai, Jėzus susiejo nemirtingumo dovaną su galutiniu prisikėlimu, tris kartus patikindamas savo klausytojus: „Aš jį prikelsiu paskutiniąją dieną“ (Jn 6, 40. 44. 54).

Jėzus taip pat davė šį nuostabų pažadą: „Iš tiesų, iš tiesų sakau jums: kas tiki, tas turi amžinąjį gyvenimą“ (Jn 6, 47). Taigi amžinojo gyvenimo dovana jau yra dabartinė tikrovė. Tačiau tai nereiškia, kad tikintysis niekada nemirs, nes patys žodžiai „jį prikelsiu“ (Jn 6, 40) reiškia sugrįžimą į gyvenimą po mirties.

Vaizdas aiškus. Be Kristaus žmogus neturi amžinojo gyvenimo. Tačiau net ir priėmę Kristų ir gavę amžinojo gyvenimo užtikrinimą, kol kas esame mirtingi ir todėl esame pavaldūs natūraliai mirčiai. Antrojo atėjimo metu Jėzus mus prikels ir tada suteiks nemirtingumo dovaną, kuri jau yra mūsų. Dovana užtikrinama ne dėl tariamo natūralaus sielos nemirtingumo, o dėl Jėzaus teisumo, kuris mums suteikiamas tikėjimu Juo.

`Įsigilinkite į Jėzaus žodžius, kad jei tikite Juo, turite (net dabar) amžinąjį gyvenimą! Kaip šis nuostabus pažadas gali padėti jums grumtis su skausminga dabartine, nors tik laikina tikrove, mirtingumu?`