---
title:  Viltis po šio gyvenimo
date:   13/11/2022
---

Senovės graikų istorikas Herodotas (V a. pr. Kristų) rašė apie gentį, kuri nuo asmens gimimo dienos pradėdavo gedulo laikotarpį, numatydama kančias, kurias patirs kūdikis, jei gyvens iki pilnametystės. Kad ir koks svetimas šis ritualas atrodytų mums, jam būdinga tam tikra logika.

Po tūkstantmečių, XX amžiaus pradžioje JAV pasirodė reklama: „Kam gyventi, jei galima būti palaidotam už dešimt dolerių?“

Žinome, kad gyvenimas gali būti pakankamai sunkus, net jei tikime Dievu ir amžinybės viltimi. Tačiau įsivaizduokite, kaip sunku tiems, kurie niekuo netiki, išskyrus trumpą ir dažnai neramų egzistavimą čia. Ne vienas pasaulietinis rašytojas yra komentavęs žmogaus būties beprasmybę, nes visi ne tik mirštame, bet visi gyvename suvokdami, kad mirsime. Ir dėl šio suvokimo visas žmogaus gyvenimas, kuris dažnai pats savaime yra sunkus ir liūdnas, atrodo niekinis. Vienas mąstytojas žmones vadino „gendančiais mėsos gabalais ant yrančių kaulų“. Gana makabriška, bet vėlgi sunku ginčytis su logika.

Žinoma, priešingai visam tam, mes turime biblinį amžinojo gyvenimo Jėzuje pažadą. Ir tai yra svarbiausia – mes turime šią viltį Jėzuje ir tai, ką mums siūlo Jo mirtis ir prisikėlimas. Priešingu atveju, kokią viltį turime?

`1. Perskaitykite 1 Kor 15, 12–19. Ką Paulius čia sako apie tai, kaip glaudžiai Kristaus prisikėlimas yra susijęs su mūsų pačių prisikėlimo viltimi?`

Paulius aiškiai sako – mūsų prisikėlimas yra neatsiejamas nuo Kristaus prisikėlimo. O jei mes neprisikelsime, vadinasi, Kristus neprisikėlė, o jei Kristus neprisikėlė, tuomet kas? „Jūsų tikėjimas tuščias; ir jūs dar tebesate savo nuodėmėse“. Kitaip tariant, mirdami liekame mirę, amžinai, taigi viskas yra beprasmiška. Paulius sako 1 Kor 15, 32: „Jeigu mirusieji nebus prikelti, tai valgykime ir gerkime, nes rytoj mirsime“.

Jei mūsų būtis tėra anglies pagrindo protoplazmos, ir nugyvename tik septynias dešimtis metų (jei pasiseka; pasiseks daugiau, jei nerūkysime ir nevalgysime per daug „McDonald“ mėsainių), tuomet džiaugsmo mažai. Nestebina, kad E. Vait priduria: 

> <p></p>
> „Dangus mums yra vertas visko, o jei prarasime dangų, prarasime viską.“ („Sons and Daughters of God“, p.349)

`Pagalvokite, kokia brangi yra mūsų viltis ir tikėjimas. Kodėl Dievo padedami turime daryti viską, ką galime, kad juos išsaugotume?`