---
title:  "„Vėl sugrįšiu“"
date:   14/11/2022
---

`2. Perskaitykite Jn 14, 1–3. Jau praėjo beveik 2000 metų, kai Jėzus pažadėjo sugrįžti. Kaip galime padėti kitiems suprasti, kad, nepaisant ilgo laiko (kuris iš tikrųjų nesvarbus), šis pažadas yra reikšmingas net mūsų kartai, itin nutolusiai nuo to laiko, kai jį ištarė Jėzus?`

Apreiškimo knygoje Jėzus kelis kartus pasakė: „Aš veikiai ateinu!“ (Apr 3, 11; Apr 22, 7. 12. 20) Greito Jo atėjimo laukimas paskatino apaštališkosios bažnyčios misiją ir šimtmečiams pripildė nesuskaičiuojamų krikščionių gyvenimus viltimi. Tačiau karta po kartos mirė, o šis pažadėtas įvykis dar neišsipildė. Todėl daugelis klausia: kiek dar turėsime skelbti, kad „Jėzus ateis greitai“? Ar šie žodžiai sukėlė nepagrįstą viltį? (žr. 2 Pt 3, 4)

Daugelis krikščionių skundėsi dėl „delsimo“ (plg. su Mt 25, 5). Bet kaip mes iš tikrųjų žinome, kad tai „delsimas“? Koks būtų buvęs „tinkamas“ laikas Kristui sugrįžti? Ar prieš 50, 150, 500 metų? Iš tikrųjų svarbus yra šis pažadas: „Viešpats negaišta ištesėti pažado, kaip kai kurie mano, o kantriai elgiasi su jumis, nenorėdamas, kad kuris pražūtų, bet kad visi atsiverstų“ (2 Pt 3, 9).

Nepaisant ilgų amžių nuo Jėzaus užžengimo į dangų, Jo atėjimo pažadas išlieka aktualus ir šiandien. Kodėl? Nes viskas, ką turime, tai mūsų pačių trumpas gyvenimas (Ps 90, 10), po kurio seka nesąmoningas poilsis kape (Mok 9, 5. 10), o tada galutinis prisikėlimas, be jokios vėlesnės galimybės pakeisti mūsų likimą (Hbr 9, 27). Kalbant apie kiekvieno iš mirusiųjų atvejį (kaip tyrinėjome trečioje temoje), kadangi visi mirusieji miega ir yra nesąmoningi, Kristaus antrasis atėjimas įvyksta praėjus akimirkai ar dviem po mirties. Jūsų asmeninu atveju (ir visų Dievo žmonių visais amžiais) Kristaus sugrįžimas yra vos akimirka po jūsų mirties. Tai labai trumpas laikotarpis, ar ne?

Kiekviena diena priartina mus prie šlovingo Viešpaties Jėzaus Kristaus pasirodymo dangaus debesyse. Nors nežinome, kada Jis ateis, galime būti tikri, kad Jis ateis, ir tai iš tikrųjų yra svarbiausia.

`Pastorius pamokslavo, kad jam nerūpi, kada grįš Kristus. Jam rūpi tik tai, kad Kristus sugrįš. Kaip šis supratimas jums padeda ir kaip jis gali padėti, jei jūs nusivylėte dėl to, kad Kristus dar negrįžo?`