---
title:  Amžinas susitikimas
date:   17/11/2022
---

`5. Perskaitykite 1 Kor 15, 51–55. Kokią „paslaptį“ (1 Kor 15, 51) atskleidė Paulius?`

Kai kurie populiarūs pamokslininkai teigia, kad ši „paslaptis“ (1 Kor 15, 51) yra slaptas bažnyčios „paėmimas“, kuris turi įvykti septyneri metai iki šlovingo Kristaus antrojo atėjimo. Šio „slapto paėmimo“ metu ištikimi krikščionys staiga, tyliai ir slapta bus paimti į dangų, o visi likę čia stebėsis, kas jiems nutiko. Žmonės netikėtai liks automobilyje be vairuotojo, nes vairuotojas bus paimtas į dangų, „liks tik drabužiai“. 16 tomų ekranizuotas bestseleris „Paliktieji“ („Left Behind“) išreklamavo šį klaidamokslį milijonams.

Žinoma, nė viena Rašto eilutė nepatvirtina tokio skirtumo tarp „slapto paėmimo“ ir Antrojo  atėjimo. Pauliaus minima paslaptis yra tiesiog gyvų teisiųjų pakeitimas, kad jie prisijungtų prie prisikėlusių teisiųjų Kristaus antrojo atėjimo metu. Toks yra „paėmimas“. Nėra „slapto paėmimo“, nes Antrasis atėjimas bus matomas visiems gyviems žmonėms (Apr 1, 7), o mirusiųjų prisikėlimas ir gyvųjų pakeitimas įvyks aidint trimitui Kristaus sugrįžimo metu (1 Kor 15, 51–52).

Kristaus antrasis atėjimas bus nuostabiausias visų laikų susitikimas. Gyvi teisieji pakeisti „akimirka“ (1 Kor 15, 52). Dievo paliepimu jie pašlovinti; dabar jie tampa nemirtingi ir kartu su prisikėlusiais šventaisiais yra paimami susitikti su savo Viešpačiu ore. Angelai „surinks Jo  išrinktuosius iš visų keturių šalių, nuo vieno dangaus pakraščio iki kito“ (Mt 24, 31).

> <p></p> 
> „Šventieji angelai motinoms tiesiai į rankas atneš jų mažylius. Draugai, kuriuos ilgai skyrė mirtis, susitiks, kad daugiau niekada nesiskirtų, ir linksmai giedodami kartu kils į Dievo miestą.“ (E. Vait, Didžioji kova, 2017, p. 559)

`Tai nuostabus pažadas, besiskiriantis nuo visko, ką patyrėme, todėl sunku jį suvokti. Tačiau pagalvokite apie kosmoso platybes, taip pat apie neįtikėtiną čia esančios gyvybės sudėtingumą. Pati kūrinija liudija nuostabią Dievo galią. Ko visa tai mus moko apie Dievo galią pakeisti gyvuosius ir prikelti mirusiuosius Jėzaus antrojo atėjimo metu?`