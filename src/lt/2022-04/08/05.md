---
title:  "„Nuskambėjus trimitui“"
date:   16/11/2022
---

Tesalonikiečiai buvo įsitikinę, kad amžinasis gyvenimas bus suteiktas tik tiems, kurie išliks gyvi iki Antrojo atėjimo. 

> <p></p>
> „Jie rūpestingai saugojo savo draugų gyvybę, kad šie nemirtų ir neprarastų palaiminimo, kurį tikėjosi gauti, atėjus Viešpačiui. Tačiau jų mylimieji vienas po kito paliko juos, ir tesalonikiečiai su sielvartu paskutinį kartą žvelgė į savo mirusiųjų veidus, beveik nebedrįsdami tikėti, kad sutiks juos būsimajame gyvenime.“ (E. Vait, Apaštalų darbai, p. 192)

`4. Perskaitykite 1 Tes 4, 13–18. Kaip Paulius ištaisė šią klaidingą nuomonę?`

Egzistuoja istorinė tendencija žodžiams „tuos, kurie užmigo susivieniję su Jėzumi, atsives kartu su Juo“ (1 Tes 4, 14) suteikti klaidinančią prasmę. Daugelis pritariančių natūralaus sielos nemirtingumo teorijai teigia, kad Kristus per savo antrąjį atėjimą atsives su savimi iš dangaus  teisiųjų mirusiųjų sielas, kurios jau yra danguje su Dievu. Neva šios sielos galės vėl susijungti su prisikėlusiais kūnais. Tačiau toks aiškinimas nesuderinamas su bendru Pauliaus mokymu šia tema.

Perskaitykite šio ne adventisto teologo teiginius dėl tikros šios eilutės prasmės: „Priežastis, kodėl Tesalonikuose dėl mirusių savo bažnyčios narių sielvartaujantys krikščionys galėjo turėti viltį yra ta, kad Dievas juos ‘atsives’, tai yra, Jis prikels šiuos mirusius tikinčiuosius Kristaus sugrįžimo metu, kad jie būtų ‘su Juo’. Jų aplinkybės nebus nepalankesnės. Kristus bus su jais tokiu būdu, kad jie lygiai su gyvais tikinčiaisiais dalytųsi šlove, susijusia su jo sugrįžimu.“ (Jeffrey A. D. Weima, 1–2 Thessalonians, Baker Exegetical Commentary on the New Testament (Grand Rapids, MI: Baker Academic, p.319)

Jei teisiųjų mirusiųjų sielos jau būtų su Viešpačiu danguje, Pauliui nereikėtų vadinti galutinio prisikėlimo krikščionių viltimi; jis galėjo tiesiog paminėti, kad teisieji jau yra su Viešpačiu. Tačiau vietoj to jis sako, kad tie, „kurie užmigo susivieniję su Jėzumi (1 Tes 4, 14), bus prikelti iš numirusių laikų pabaigoje.

Paskutinio prisikėlimo viltis paguodė gedinčius tesalonikiečius. Ta pati viltis gali padėti mums susitaikyti su skausmingomis akimirkomis, kai mirtis atima iš mūsų artimuosius.