---
title:  "„Atlikta!“"
date:   01/11/2022
---

`4. Perskaitykite Jn 19, 1–30. Kokią esminę žinią mums skelbia Jėzaus pareiškimas: „Atlikta!“?`

Pagaliau atėjo svarbiausios akimirkos Kristui, žmonijai ir visai visatai. Itin kentėdamas Jis kovojo su tamsos galiomis. Lėtai Jis ėjo per Getsemanės sodą, buvo nesąžiningai teisiamas ir kopė į Golgotos kalną. Piktieji angelai bandė Jį įveikti. Kai Jėzus kabojo ant kryžiaus, aukštieji kunigai, Rašto aiškintojai ir vyresnieji tyčiojosi iš Jo sakydami: „Kitus gelbėdavo, o pats negali išsigelbėti. Jeigu Jis Izraelio karalius, tenužengia dabar nuo kryžiaus, ir mes Juo tikėsime...“ (Mt 27, 42).

Ar Kristus galėjo nužengti nuo kryžiaus ir išgelbėti save? Taip, Jis galėjo, bet nenorėjo to daryti. Jo besąlygiška meilė visai žmonijai, įskaitant tuos šaipūnus, neleido Jam pasiduoti. Tiesą sakant, „šaipūnai buvo tarp tų, kuriuos Jis norėjo išgelbėti; ir Jis negalėjo nulipti nuo kryžiaus ir išsigelbėti, nes buvo laikomas ne vinių, o Jo valios juos išgelbėti.“ (Alfred Plummer, An Exegetical Commentary on the Gospel According to S. Matthew (London: Elliot Stock, 1910), p.397)

Čia, Kristaus kentėjime, Jėzus nugalėjo šėtono karalystę, nors būtent šėtonas paskatino įvykius, atvedusius prie kryžiaus, įskaitant Judo išdavystę (Jn 6, 70; Jn 13, 2. 27). „Kažkaip, kaip evangelistas nesistengia apibūdinti, Jėzaus mirtis yra ir šėtono darbas, ir Jėzaus laimėta pergalė prieš šėtoną.“ (George E. Ladd, A Theology of the New Testament, rev. ed. (Cambridge, UK; Lutterworth Press, 1994), p.192)

> <p></p>
> Nuo kryžiaus sušukęs: „Atlikta!“ (Jn 19, 30), Kristus išreiškė ne tik tai, kad Jo kančia baigėsi, bet ypač tai, kad Jis laimėjo didžiąją kosminę-istorinę kovą prieš šėtoną ir jo piktąsias jėgas. „Visas dangus triumfavo Gelbėtojui nugalėjus. Šėtonas buvo sutriuškintas ir žinojo, kad jo karalystė žlugo.“ (E. Vait, Su meile iš Dangaus, 2011, p.705)

Sunku suvokti šį stebinantį kontrastą – per visišką Dievo Sūnaus pažeminimą Jis iškovojo mums ir visatai didžiausią ir šlovingiausią pergalę.

Pagalvokite, kokia pikta turi būti nuodėmė, kad jai permaldauti prireikė Kristaus mirties. Ko ši tiesa turėtų mus mokyti apie tai, kokie nenaudingi mūsų darbai siekiant nuopelnų Dievo akivaizdoje? Galų gale, ką mes galime padaryti, kad pridėtume prie to, ką Kristus jau padarė dėl mūsų? Paruoškite savo atsakymą pristatyti Sabatos mokykloje.