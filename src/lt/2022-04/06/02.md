---
title:  Nuo pasaulio sutvėrimo
date:   30/10/2022
---

`1. Perskaitykite Apr 13, 8; Apd 2, 23 ir 1 Pt 1, 19–20. Kaip Kristus gali būti laikomas nužudytu „nuo pasaulio sutvėrimo“?`

„Jį garbins visi tie žemės gyventojai, kurių vardai nuo pasaulio sutvėrimo neįrašyti nužudytojo Avinėlio gyvenimo knygoje“ (Apr 13, 8). Mums čia labai svarbi mintis, kad Kristus yra nužudytas „nuo pasaulio sutvėrimo“. Akivaizdu, kad turime tai suprasti simboline prasme (Apreiškimo knygoje gausu simbolių), nes Kristus buvo nukryžiuotas tik praėjus tūkstančiams metų po žemės sukūrimo. Šioje eilutėje sakoma, kad išganymo planas buvo paruoštas prieš pasaulio sukūrimą. Pagrindinis šio plano tikslas būtų Jėzaus, Dievo Avinėlio, mirtis ant kryžiaus.

`2. Perskaitykite Tit 1, 2. Ko ši eilutė mus moko apie tai, kaip seniai buvo paruoštas išgelbėjimo planas, kurio centru yra Kristaus mirtis?`

> <p></p>
> „Mūsų atpirkimo planas buvo sukurtas ne po Adomo nuopuolio. ... Tai buvo išdėstymas principų, kurie per amžių amžius sudarė Dievo sosto pamatą.“ (E. Vait, Su meile iš Dangaus, 2011, p. 16)

Šis planas pirmiausia buvo apreikštas Adomui ir Ievai Edeno sode (Pr 3, 15. 21), o visame Senajame Testamente jis buvo simbolizuojamas kiekviena kraujo auka. Pavyzdžiui, išmėgindamas Abraomo tikėjimą, Dievas vietoj Izaoko paaukojo aviną (Pr 22, 11–13). Šis pakeitimas dar aiškiau atspindėjo Kristaus pavaduojančios aukos ant kryžiaus permaldaujančią prigimtį.

Taigi svarbiausia visame išganymo plane yra pavaduojanti Jėzaus mirtis, kurią šimtmečius simbolizavo gyvulių aukos, kiekviena iš jų yra Jėzaus mirties ant kryžiaus simbolis kaip Dievo Avinėlio, „kuris naikina pasaulio nuodėmę“ (Jn 1, 29).

`Gyvulių aukojimas yra siaubingas ir kruvinas – tai tiesa. Bet kodėl būtent šis siaubas ir kraujas yra esmė, mokanti mus apie Kristaus mirtį vietoje mūsų ir kokia baisi nuodėmės kaina?`