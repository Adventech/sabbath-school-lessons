---
title:  "„Mirusieji nebežino nieko“"
date:   12/10/2022
---

`4. Perskaitykite Job 3, 11–13; Ps 115, 17; Ps 146, 4; ir Mok 9, 5. 10. Ko šios eilutės moko apie žmonių būklę mirus?`

Kai kurie Rašto komentatoriai tvirtina, kad šios poetine kalba parašytos eilutės (Job 3, 11–13; Ps 115, 17; Ps 146, 4; Mok 9, 5. 10) negali būti naudojamos žmogaus būklei apibrėžti asmeniui mirus. Tiesa, kartais poezija gali būti dviprasmiška ir klaidingai suprantama, tačiau ne šių eilučių atveju. Jų kalba aiški, o jų samprata visiškai dera su bendru Senojo Testamento mokymu šia tema.

Pirma, Jobo 3 patriarchas apverkia savo gimimą dėl visų jį ištikusių kančių. (Baisiomis akimirkomis, kas nenorėjo apskritai būti negimusiu?) Jis pripažįsta, kad jei būtų miręs gimdamas, liktų miegoti ir ilsėtis (Job 3, 11. 13).

Psalmė 115 apibrėžia vietą, kur yra mirusieji, kaip tylos vietą, nes mirusieji nešlovina Viešpaties (Ps 115, 17). Vargu ar tai panašu, jog mirusieji, ištikimieji (ir dėkingi) mirusieji, danguje garbintų Dievą.

Pasak Psalmės 146 protinė asmens veikla liaujasi ištikus mirčiai: „Kai dvasia jį palieka, jis sugrįžta į dulkes, ir tą pačią dieną žūva visos jo svajonės“ (Ps 146, 4). Tai puikus biblinis nusakymas, kas nutinka mirus.

Mokytojo 9 priduriama, kad „mirusieji nebežino nieko“, nes kape nėra „jokiõs veiklos, jokių sumanymų, jokio išmanymo, jokios išminties“ (Mok 9, 5. 10). Šie teiginiai patvirtina Rašto mokymą, kad mirusieji yra be sąmonės.

Biblinis mokymas dėl sąmonės nebuvimo mirus neturėtų krikščionių bauginti. Visų pirma, mirusių pražuvusiųjų nelaukia amžinai liepsnojantis pragaras ar laikina skaistykla. Antra, mirusiųjų Kristuje laukia nuostabus atlygis. Nestebina tai, kad 

> <p></p>>
> „tikinčiajam mirtis yra mažareikšmis dalykas. ... Krikščioniui mirtis yra tik miegas, ramybės ir tamsos valandėlė. Su Kristumi Dieve slypi gyvybė, ir ‘kai apsireikš Kristus – jūsų gyvastis, su Juo ir jūs pasirodysite šlovingi.’ (Jn 8, 51–52; Kol 3, 4)“ (E. Vait, Su meile iš Dangaus, 2011, p.730)

`Pagalvokite apie mirusius Kristuje. Jie užmerkia akis ir, nesvarbu, ar kape jie išbus 1500 metų, ar 5 mėnesius, jiems dėl to nėra jokio skirtumo. Kita jų sąmoninga akimirka – tai Kristaus sugrįžimas. Kaip tada galima ginčytis, kad tam tikra prasme mirusiesiems yra geriau nei mums, gyviems?`