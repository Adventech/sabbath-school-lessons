---
title:  Gyvybės alsavimas grįžta pas Dievą
date:   11/10/2022
---

`3. Perskaitykite Pr 2, 7 ir Mok 12, 1–7. Kokį kontrastą įžvelgiate tarp šių dviejų Rašto ištraukų? Kaip jos gali padėti mums geriau suprasti mirusio žmogaus būklę? Taip pat žr. Pr 7, 22.`

Jau tyrinėjome, Raštas moko, kad žmogus yra siela (Pr 2, 7), o siela nustoja egzistuoti kūnui mirus (Ez 18, 4. 20).

O „dvasia“? Ar ji neišlieka sąmoninga net po to, kai miršta kūnas? Daugelis krikščionių taip tiki ir netgi bando pateisinti savo įsitikinimą cituodami Mok 12, 7, kur parašyta: „Dulkės sugrįš į žemę, kur kadaise jos ir buvo, o gyvybės alsavimas – pas Dievą, kuris jį davė“. Tačiau šis teiginys nereiškia, kad mirusiųjų dvasia išlieka sąmoninga Dievo akivaizdoje.

Mok 12, 1–7 gana dramatiškai apibūdinamas senėjimo procesas, pasibaigiantis mirtimi. 7 eilutėje minima mirtis reiškia atvirkštinį Pr 2, 7 kūrimo procesą. Jau tyrinėjome, šeštąją kūrimo savaitės dieną „Viešpats Dievas padarė žmogų iš žemės dulkių ir įkvėpė jam į šnerves gyvybės alsavimą. Taip žmogus tapo gyva būtybe“ (Pr 2, 7). Tačiau Mok 12, 7 parašyta, kad „dulkės sugrįš į žemę, kur kadaise jos ir buvo, o gyvybės alsavimas – pas Dievą, kuris jį davė“. Taigi gyvybės alsavimas, kurį Dievas įkvėpė Adomui į šnerves ir kurį Jis suteikė visiems kitiems žmonėms, sugrįžta pas Dievą arba, kitaip tariant, tiesiog liaujasi tekėjęs į juos ir per juos.

Turėtume nepamiršti, kad Mok 12, 7 aprašoma visų žmonių mirtis ir tai daroma neatskiriant teisiųjų ir nedorėlių. Jei visų mirusiųjų tariamos dvasios išgyvena kaip sąmoningos būtybės Dievo akivaizdoje, tuomet ar nedorėlių dvasios yra su Dievu? Ši mintis nesuderinama su bendru Šventojo Rašto mokymu. Kadangi vienodai miršta ir žmonės, ir gyvūnai (Mok 3, 19–20), mirtis yra ne kas kita, o gyvų būtybių liovimasis egzistuoti. Kaip teigia psalmininkas: „Tau veidą paslėpus, jie sunerimsta, o alsavimą iš jų atėmus, miršta ir sugrįžta į dulkes“ (Ps 104, 29).

`Dažnai sakoma, kad mirtis yra tik gyvenimo dalis. Kodėl tai yra netiesa? Mirtis yra gyvybės priešingybė, gyvybės priešas. Kokia didelė viltis slypi šioje eilutėje: „Kaip paskutinis priešas bus sunaikinta mirtis“ (1 Kor 15, 26)?`