---
title:  Užmigti su protėviais
date:   13/10/2022
---

`5. Perskaitykite Pr 25, 8; 2 Sam 7, 12; 1 Kar 2, 10; 1 Kar 22, 40. Kuo šios eilutės prisideda prie jūsų supratimo apie mirtį?`

Senasis Testamentas skirtingai išreiškia mirties ir laidojimo idėjas. Viena iš jų yra sujungimo su protėviais samprata. Pavyzdžiui, apie Abraomą mums pasakyta, kad „Jis atsikvėpė paskutinį kartą, mirdamas laimingoje senatvėje, sulaukęs ilgo amžiaus, ir buvo sujungtas su savo gimine“ (Pr 25, 8). Aaronas ir Mozė taip pat buvo sujungti su savo gimine (Įst 32, 50).

`6. Ko apie mirties prigimtį moko tai, kad ir geri, ir blogi karaliai mirdami nukeliavo į tą pačią vietą? (2 Kar 24, 6; 2 Met 32, 33).`

Kitas būdas mirčiai nusakyti yra teigti, kad kažkas užmigo su protėviais. Apie karaliaus Dovydo mirtį Biblijoje rašoma, kad jis „užmigo su savo protėviais ir buvo palaidotas Dovydo mieste“ (1 Kar 2, 10). Taip pat pasakyta ir apie kelis kitus hebrajų karalius – ir ištikimus, ir neištikimus karalius.

Galimi bent trys reikšmingi užmigimo su protėviais aspektai. Vienas iš jų yra mintis, kad anksčiau ar vėliau ateis laikas, kai turėsime pailsėti nuo mus varginančių darbų ir kančių. Kita mintis, kad mes ne pirmieji ir ne vieninteliai, kurie eina šiuo nepageidaujamu keliu, nes mūsų protėviai jau ėjo juo prieš mus. Trečia mintis yra ta, kad būdami palaidoti šalia jų nesame vieni, bet liekame kartu net ir mirties metu. Kai kurioms šiuolaikinėms individualistinėms kultūroms tai gali būti nelabai prasminga, tačiau senovėje tai buvo labai reikšminga.

Tie, kurie miršta Kristuje, gali būti palaidoti šalia savo artimųjų, tačiau net ir tokiu atveju tarp jų nėra jokio ryšio. Jie liks be sąmonės iki tos šlovingos dienos, kai bus pažadinti iš gilaus miego ir vėl prisijungs prie savo artimųjų, mirusių Kristuje.

`Įsivaizduokite, jei mirusieji būtų sąmoningi ir matytų, koks gyvenimas čia, ypač jų artimiesiems, kurie po mirties dažnai siaubingai kenčia. Kodėl tada tiesa, kad mirusieji miega, turėtų itin guosti gyvuosius?`