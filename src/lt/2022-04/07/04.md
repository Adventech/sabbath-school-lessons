---
title:  Daug užmigusių prisikėlė su juo
date:   08/11/2022
---

„Ir štai šventovės uždanga perplyšo pusiau nuo viršaus iki apačios, ir žemė sudrebėjo, ir uolos ėmė skeldėti. Atsivėrė kapų rūsiai, ir daug užmigusių šventųjų kūnų prisikėlė iš numirusių. Išėję iš kapų po Jėzaus prisikėlimo, jie atėjo į šventąjį miestą ir daug kam pasirodė“ (Mt 27, 51–53).

`3. Ko šis nuostabus pasakojimas moko apie Jėzaus prisikėlimą ir kas juo pasiekta?`

Vienas žemės drebėjimas pažymėjo Jėzaus mirtį (Mt 27, 50–51), o kitas – Jo prisikėlimą (Mt 28, 2). Tuo metu, kai Jėzus mirė, „žemė sudrebėjo, ir uolos ėmė skeldėti. Atsivėrė kapų rūsiai, ir daug užmigusių šventųjų kūnų prisikėlė iš numirusių. Išėję iš kapų po Jėzaus prisikėlimo, jie atėjo į šventąjį miestą ir daug kam pasirodė“ (Mt 27, 51–53). Šie šventieji buvo prikelti pašlovinti kaip paties Kristaus prisikėlimo liudytojai ir kaip pavyzdžiai tų, kurie bus prikelti paskutiniame prisikėlime. Taigi iškart po Jėzaus prisikėlimo didžiajai daliai žydų tautos buvo pateiktas galingas įrodymas tikėti Jo prisikėlimu ir laikyti Jį savo Išgelbėtoju, ką daugelis, įskaitant daug kunigų, ir padarė (žr. Apd 6, 7).

> <p></p>
> „Per visą savo tarnystę Jėzus prikėlinėjo mirusius į gyvenimą. Jis prikėlė Naino našlės sūnų, valdytojo dukterį ir Lozorių. Tačiau šie žmonės nebuvo aprengti nemirtingumu. Ir prikelti, jie vis dėlto turėjo mirti. Bet tie, kurie išžengė iš kapo Kristaus prisikėlimo metu, buvo prikelti amžinajam gyvenimui. Jie pakilo su Juo į dangų, kaip Jo pergalės prieš mirtį ir kapą trofėjai. ... Šie žmonės ėjo į miestą ir daugeliui pasirodę skelbė, kad Kristus prisikėlė, o jie prisikėlė kartu su Juo. Taip šventoji prisikėlimo tiesa tapo nemirtinga.“ (E. Vait, Su meile iš Dangaus, 2011, p.729)

Žmogiškai kalbant, aukštieji kunigai ir seniūnai turėjo didelių pranašumų. Jų rankose buvo religinė tautos galia ir jie netgi sugebėjo įtikinti Romos valdžią ir minias padėti jiems įgyvendinti jų kėslus. Bet jie pamiršo, kad „Jis daro, ką nori, dangaus Galybėms ir žemės gyventojams“ (Dan 4, 32). Prisikėlusieji šventieji prieštaravo jų melui ir pastarąjį padarė negaliojančiu.

`Kad ir kaip blogai susiklostytų aplinkybės dabar, kodėl galime pasitikėti galutine Dievo pergale mums, kol vis dar grumiamės šiame puolusiame pasaulyje?`