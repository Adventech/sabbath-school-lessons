---
title:  "„Jis prisikėlė“"
date:   07/11/2022
---

Kristaus pergalė prieš šėtoną ir jo piktąsias galias buvo užtikrinta ant kryžiaus ir patvirtinta tuščiu kapu. 

> <p></p>
> „Kol Jėzus gulėjo kape, šėtonas triumfavo. Jis drįso tikėtis, kad Išgelbėtojas nesugrįš į gyvenimą. Jis pareiškė pretenzijas į Viešpaties kūną ir pastatė prie kapo sargybą, siekdamas išlaikyti Kristų nelaisvėje. Jis nesitvėrė pykčiu, kai jo angelai, artinantis dangiškajam pasiuntiniui, paspruko. O kai išvydo Kristų pergalingai išžengiantį iš kapo, suprato, kad jo karalystei ateis galas ir jis pats turės mirti.“ (E. Vait, Su meile iš Dangaus, 2011, p. 727) 

Ir nors mirė Kristaus žmogiškumas, Jo dieviškumas nemirė. Savo dieviškumu Kristus turėjo galią sunaikinti mirties pančius.

`2. Perskaitykite Mt 28, 1–6; Jn 10, 17–18; ir Rom 8, 11. Kas tiesiogiai dalyvavo Jėzaus prisikėlime?`

Tarnaudamas Samarijoje Jėzus pareiškė, kad Jis pats turi galią atiduoti savo gyvybę ir vėl ją pasiimti (Jn 10, 17–18). Mortai Jis pasakė: „Aš esu prisikėlimas ir gyvenimas“ (Jn 11, 25). Kitose eilutėse kalbama apie Jo prisikėlimą kaip apie Dievo darbą (Apd 2, 24; Rom 8, 11; Gal 1, 1, Hbr 13, 20). Net galingas Viešpaties angelas buvo įtrauktas į šį šlovingą įvykį (Mt 28, 1–2).

Tuo tarpu Mt 28, 11–15 atskleidžia bergždžias ir kvailas vadovų pastangas toliau kovoti su Jėzumi. Romos sargybiniai papasakojo jiems visa, „kas buvo įvykę“ (Mt 28, 11). Šiame pasakojime numanoma mintis, kad sargybiniai matė prisikėlimą. Jei ne, ką reikštų jų žodžiai? Iš dangaus nužengė angelas, nuritino akmenį, atsisėdo ant jo, o sargybiniai pastiro lyg negyvi? O kitas jiems žinomas dalykas, kad kapas tuščias? Galbūt, kol romėnai buvo be sąmonės, angelas paėmė Jėzaus kūną? Gal tai padarė mokiniai? O gal kas kitas jį pavogė? Kad ir kas nutiko, Jėzaus kūno, akivaizdu, nebėra.

Angelo iš dangaus nužengimas, vyrų pastyrimas iš baimės lyg negyviems ir tuščias kapas religiniams vadovams būtų pakankamai keliantis nerimą. Tačiau tai, kad jie „davė kareiviams daug pinigų“ (Mt 28, 12), jog šie tylėtų, reiškė, kad kareivių žodžiai juos labai trikdė. Ir jie, žinoma, pasakojo apie Jėzaus prisikėlimą.

`Kai kas šaiposi iš minties, kad pirmieji prisikėlusį Kristų pamatę žmonės buvo romėnai. Kodėl? Kaip ši tiesa simbolizuoja tai, kas turėjo įvykti – Evangelija skelbiama pagonims?`