---
title:  Užantspauduotas kapas
date:   06/11/2022
---

Atrodė, kad Kristaus misija baigėsi (ir net žlugo) Jo mirtimi ant kryžiaus. Šėtonui pavyko sugundyti Judą išduoti Gelbėtoją (Lk 22, 3–4; Jn 13, 26–27), o aukštuosius kunigus ir seniūnus reikalauti Jo mirties (Mt 26, 59; Mt 27, 20). Po to, kai Jėzus buvo suimtas, „visi mokiniai, Jį palikę, pabėgo“ (Mt 26, 56), o Petras tris kartus Jo išsigynė (Mt 26, 69–75). Dabar Jėzus gulėjo uoloje iškaldintame kape, užritintame dideliu ir užantspauduotu akmeniu, sergimame romėnų (Mt 27, 57–66), stebimame nematomų demoniškų jėgų. 

> <p></p>
> „Jei būtų galėjęs, jis [šėtonas] būtų laikęs Kristų įkalintą kape.“ (E. Vait, „Manuscript Releases“, 12 t., p.412)

Savo žemiškosios tarnystės metu Kristus išpranašavo ne tik savo mirtį ant kryžiaus, bet ir prisikėlimą. Rytų kalba, kurioje dienos dalis reiškia visą dieną, Jėzus pasakė: „Kaip Jona išbuvo tris dienas ir tris naktis jūrų pabaisos pilve, taip ir Žmogaus Sūnus išbus tris dienas ir tris naktis žemės širdyje“ (Mt 12, 39–40). Kitomis progomis Jėzus pabrėždavo, kad Jis bus nužudytas, bet trečią dieną prisikels (Mt 16, 21; Mt 17, 22–23; Mt 20, 17–19). Aukštieji kunigai ir fariziejai žinojo apie šiuos pareiškimus ir ėmėsi priemonių, kurios, jų manymu, užkirs kelią Jo prisikėlimui.

`1. Perskaitykite Mt 27, 62–66. Kaip šios priemonės vėliau padėjo pateikti pasauliui daugiau su Jėzaus prisikėlimu susijusių įrodymų?`

Visos saugumo priemonės, kurių buvo imtasi, kad Jėzus būtų įkalintas kape, tik dar aiškiau parodė Jo pergalę prieš mirtį ir blogio kariaunas bei visas jų atsargumo priemones, kuriomis stengtasi užtikrinti, jog prisikėlimas neįvyktų.

Be to, šie vyrai tikrai buvo girdėję apie Jėzaus stebuklus; kai kuriuos iš jų matė ir jie. Ir vis dėlto jie manė, kad kapo sergėjimas neleis prisikelti Tam, kuris sugebėjo padaryti tiek daug stebuklų?

O kam reikėjo sergėti kapą? Ar mokiniai galėjo pavogti kūną ir tada teigti, kad Jėzus prisikėlė iš numirusių? O žmonėms paklausus: „Kur prisikėlęs Jėzus?“, jie atsakytų: „tiesiog pasikliaukite mūsų žodžiu“.

Jei nieko daugiau, jų elgesys atskleidė, kaip aukštieji kunigai bijojo Jėzaus net ir Jam mirus. Galbūt giliai viduje jie bijojo, kad Jis vis dėlto galėjo prisikelti.