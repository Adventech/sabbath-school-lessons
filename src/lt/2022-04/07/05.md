---
title:  Prisikėlusio Kristaus liudytojai
date:   09/11/2022
---

`4. Perskaitykite Jn 20, 11–29 ir 1 Kor 15, 5–8. Kaip mokiniai reagavo pirmą kartą sutikę prisikėlusį Kristų?`

Du angelai prie tuščio kapo pranešė Marijai Magdalenai ir kai kurioms kitoms moterims, kad Jėzus prisikėlė (Mt 28, 1. 5–7; Mk 16, 1–7; Lk 23, 55; Lk 24, 1–11). Tačiau netrukus joms pasirodė pats Jėzus, ir jos Jį garbino (Mt 28, 1. 9–10; Jn 20, 14–18). Jis taip pat pasirodė Petrui (Lk 24, 34; 1 Kor 15, 5) ir dviem mokiniams pakeliui į Emausą, kurių širdys degė Jam kalbant (Mk 16, 12; Lk 24, 13– 35). Kai Jėzus atėjo į aukštutinį kambarį, mokiniai iš pradžių buvo išsigandę, bet vėliau pasidarė kupini džiaugsmo ir stebėjosi tuo, kas įvyko (Lk 24, 33–49; Jn 20, 19–23). Po savaitės Jėzus vėl atėjo į tą patį kambarį, neatidaręs durų, ir tada net Tomas patikėjo Jo prisikėlimu (Jn 20, 24–29).

Per keturiasdešimt dienų nuo prisikėlimo iki užžengimo į dangų Jėzus „pasirodė iš karto daugiau negu penkiems šimtams brolių“ (1 Kor 15, 6) ir Jokūbui (1 Kor 15, 7). Jėzus prisijungė prie kai kurių mokinių prie Galilėjos ežero kranto ir su jais pusryčiavo, o po to kalbėjosi su Petru (Jn 21, 1–23). Galėjo būti ir kitų Jėzaus pasirodymų (Apd 1, 3) prieš Jo užžengimą į dangų (Lk 24, 50–53; Apd 1, 1–11). Paulius taip pat laikė save prisikėlusio Kristaus, kuris jam pasirodė kelyje į Damaską, liudininku (1 Kor 15, 8; plg. Apd 9, 1–9).

Kai kiti mokiniai pirmą kartą pasakė Tomui, kad matė prisikėlusį Viešpatį, jis atsakė: „Jeigu aš nepamatysiu Jo rankose vinių žaizdų ir neįbesiu piršto į vinių žaizdą, ir jeigu neįkišiu rankos į Jo šoną, netikėsiu“ (Jn 20, 25). Po savaitės, kai Jėzus vėl pasirodė mokiniams, dabar tarp jų buvo ir Tomas, Jėzus jam tarė: „Ištiesk ranką ir įkišk į Mano šoną; jau nebebūk netikintis, būk tikintis“ (Jn 20, 27). Tada Tomas pripažino: „Mano Viešpats ir mano Dievas!“ O Jėzus pridūrė: „Tu įtikėjai, nes pamatei. Palaiminti, kurie tiki nematę!“ (Jn 20, 29)

`„Palaiminti, kurie tiki nematę!“ Net jei patys nematėte prisikėlusio Kristaus, dėl kokių dar priežasčių galite tikėti Jėzumi?`