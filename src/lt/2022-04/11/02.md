---
title:  Mistika
date:   04/12/2022
---

Mūsų pasaulį užliejo stiprios mistikos bangos. Žodis „mistika“ yra sudėtingas terminas, apimantis daugybę idėjų. Religiniu požiūriu, šis žodis reiškia asmens susijungimą su dieviškumu ar absoliutu tam tikro dvasinio patyrimo ar transo pagalba. Tai net primena garbinimą kai kuriose bažnyčiose. Reiškiniai gali skirtis savo forma ir intensyvumu, tačiau visada yra polinkis pakeisti rašytinį Dievo Žodžio autoritetą savo subjektyviu patyrimu. Bet kuriuo atveju Raštas praranda didžiąją dalį savo doktrininės paskirties, o krikščionis lieka pažeidžiamas dėl savo patyrimų. Tokia subjektyvi religija neapsaugo nuo jokios apgaulės, ypač tos paskutiniaisiais laikais.

`1. Perskaitykite Mt 7, 21–27. Ką reiškia statyti savo dvasinius namus „ant uolos“ ir „ant smėlio“, atsižvelgiant į paties Jėzaus žodžius?`

Postmoderniame krikščioniškame pasaulyje pastebimas stiprus polinkis sumenkinti Rašto doktrinų svarbą, laikant jas nuobodžiais pasenusios religijos formos atgarsiais. Šiame procese Kristaus mokymas dirbtinai pakeičiamas Kristaus asmeniu – argumentuojant, pavyzdžiui, kad vienas ar kitas Rašto pasakojimas negali būti tiesa, nes Jėzus, kaip Jį suvokia tai teigiantieji, niekada nebūtų leidęs, kad įvykiai susiklostytų taip, kaip parašyta. Asmeniniai jausmai ir pageidavimai galiausiai tampa kriterijais aiškinant Šventąjį Raštą ar net visiškai atmetant tai, ko Raštas aiškiai moko, dažnai, pavyzdžiui, paklusnumą Dievui, kuris, kaip sakė Jėzus, yra labai svarbus statant namą ant uolos.

Manantieji, jog kol tiki Jėzumi Kristumi, nesvarbu, kokiomis jie tiki doktrinomis, yra  pavojingoje teritorijoje. Romos inkvizitoriai, pasmerkę mirčiai daugybę protestantų, tikėjo Jėzumi Kristumi. Tie, kurie išvarinėjo demonus Kristaus vardu (Mt 7, 22) tikėjo Juo. 

> <p></p>
> „Viena sėkmingiausių šėtono apgaulių – įtikinimas, kad nesvarbu, kuo žmogus tiki. Velnias žino, kad tiesa, priimta su meile, apvalo žmogaus sielą. Todėl jis nuolatos siekia pakeisti tiesą klaidingomis teorijomis, pažiūromis, legendomis.“ (E. Vait, Didžioji kova, 2017, p. 451)

`Kaip galime kovoti su labai žmogišku polinkiu leisti jausmams ir troškimams paskatinti mus daryti tai, kas prieštarauja Dievo Žodžiui?`