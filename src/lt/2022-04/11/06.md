---
title:  Įsikūnijimas ir kitokie pasirodymai
date:   08/12/2022
---

Panašūs į nekromantiją yra demonų įsikūnijimai ir kiti demoniški pasirodymai. Įsikūnijimai gali pasireikšti mirusio šeimos nario, draugo ar bet kurio kito asmens forma. Tiek fizinė išvaizda, tiek balsas labai panašūs į mirusiojo. Visos šios šėtoniškos apgaulės bus naudojamos suvedžioti tiems, kurie nėra įsitvirtinę Dievo Žodyje. E. Vait įspėja: 

> <p></p>
> „Šios klaidinančios dvasios, apsimesdamos apaštalais, prieštarauja tam, ką šie parašė gyvendami žemėje ir įkvėpti Šventosios Dvasios.“ (Didžioji kova, 2017,  482) Ir daugiau: „Baigiamasis didžiosios apgavystės dramos veiksmas bus tuomet, kai pats šėtonas vaidins Kristų.“ (Didžioji kova, 2017, p. 541)

`5. Perskaitykite 2 Kor 11, 14–15 ir Ef 6, 10–18. Kokios turėtų būti apsaugos priemonės nuo tokių demoniškų apgaulių?`

Apaštalas Paulius perspėjo: „Mes grumiamės ne su krauju ir kūnu, bet su kunigaikštystėmis, valdžiomis, šių tamsybių pasaulio valdovais ir dvasinėmis blogio jėgomis dangaus aukštumose“ (Ef 6, 12). Apsisaugoti nuo šių apgaulių galime tik ėmęsi „visų Dievo ginklų“ (Ef 6, 13), paminėtų Ef 6, 13–18.

Šėtoniški įsikūnijimai ir pasirodymai gali būti labai bauginantys, tačiau jie negali suklaidinti tų, kuriuos globoja Dievas ir kurie įsitvirtinę Dievo Žodyje. Doktrininiu požiūriu, tikintieji bibliniu sąlyginio žmogaus nemirtingumo mokymu žino, kad bet koks pasirodymas ar bendravimas su mirusiaisiais yra šėtoniškos kilmės ir turi būti atmestas padedant galingai Dievo malonei. Vėlgi, kad ir koks galingas, įtikinantis ir iš pažiūros tikras pasirodymas būtų, visada turime tvirtai laikytis mokymo, kad mirusieji miega kape.

Tačiau įsivaizduokite, kad praradote mylimą žmogų, bet tikite, kad jums pasirodė tas pats mylimas asmuo? Ir išreiškia jums meilę? Ir pasakoja, kaip jis jūsų pasiilgo? Ir sako tai, ką, taip, žinote tik jūs? Ir sako, kad jis dabar geresnėje vietoje? Jei asmuo nėra užtikrintas tuo, ko Raštas moko apie mirusiųjų būklę, pagalvokite, kaip lengvai jis gali pasiduoti šiai apgaulei. Ypač todėl, kad jis itin nori tuo tikėti.

`Ką reiškia imtis „visų Dievo ginklų“? Kasdienine praktine prasme, kaip tai padaryti visose gyvenimo srityse, o ne tik susiduriant su paskutiniųjų laikų apgaulėmis?`