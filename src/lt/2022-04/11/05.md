---
title:  Nekromantija ir protėvių garbinimas
date:   07/12/2022
---

Žodis „nekromantija“ kilęs iš graikiškų terminų nekros (miręs) ir manteia (būrimas). Nuo seno praktikuojama nekromantija – tai tariamai aktyvių mirusiųjų dvasių iškvietimas siekiant gauti žinių, dažnai susijusių su būsimais įvykiais. Tuo tarpu protėvių garbinimas – tai paprotys pagerbti mirusiems protėviams, nes jie vis dar laikomi šeima, kurių dvasios, manoma, gali turėti įtakos gyvųjų reikalams. Šie pagoniški papročiai gali būti labai patrauklūs tikintiems nemirtinga siela, kurie ilgisi savo mirusių artimųjų.

`4. Perskaitykite 1 Sam 28, 3–25. Kokias dvasines pamokas prieš bet kokį tariamą bendravimą su mirusiaisiais galima įžvelgti Sauliaus patyrime su moterimi En Doro mieste?`

Rašte labai aiškiai parodyta, kad visi spiritistai, mediumai, burtininkai ir nekromantai senovės izraelitų teokratijoje buvo pasibjaurėtini Viešpačiui ir turėjo būti baudžiami užmėtymu akmenimis (Kun 19, 31; Kun 20, 6. 27; Įst 18, 9–14). Vykdydamas šį įsakymą, Saulius išnaikino visus vėlių iššaukėjus ir žynius Izraelyje (1 Sam 28, 3. 9).

Tačiau po to, kai buvo atstumtas Viešpaties, Saulius pats nuvyko į kanaaniečių miestą En Dorą pasiteirauti moters (1 Sam 28, 6–7. 15; plg. su Joz 17, 11; Ps 83, 11). Jis paprašė jos iškviesti mirusį pranašą Samuelį, kuris tariamai pasirodė iššauktas nekromantės ir kalbėjosi su Sauliumi (1 Sam 28, 13–19). Samueliu apsimetusi dvasia pasakė Sauliui: „Rytoj tu ir tavo sūnūs būsite su manimi“ (1 Sam 28, 19). Numatydama Sauliaus mirtį, ši apgaulinga dvasia, tik prisiimdama Samuelio pavidalą, dar kartą patvirtino nebiblinę natūralaus sielos nemirtingumo teoriją. Tai buvo galinga apgaulė, ir Saulius turėjo suprasti, kad jam nedera įsitraukti į tai, ką jis anksčiau buvo pasmerkęs.

Po daugiau nei dviejų šimtmečių pranašas Izaijas rašė: „O jei žmonės jums sakys: ‘Kreipkitės į vėles ir būrėjus, kurie šnabžda ir dūsauja! Argi neturėtų tauta atsiklausti savo dievų, tartis su mirusiaisiais dėl gyvųjų mokymo ir liudijimo?’ – be abejo, taip kalbantieji neregės aušros!“ (Iz 8, 19–20; taip pat Iz 19, 3)

`Kaip dažnai, patirdami stresą, darome tai, ko, mūsų manymu, daryti nedera? Kodėl tikėjimas, malda ir paklusnumas Dievo Žodžiui yra vienintelė patikima apsauga nuo mūsų pačių?`