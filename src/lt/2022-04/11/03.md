---
title:  Apymirtinė patirtis
date:   05/12/2022
---

Kai kurie iš populiariausių šiuolaikinių argumentų, stengiantis įrodyti natūralaus sielos nemirtingumo teoriją, yra „apymirtinė patirtis“. Reimandas Mudis jaunesnysis (Raymond A. Moody, Jr) savo knygoje „Life After Life: The Investigation of a Phenomenon—Survival of Bodily Death“ (Atlanta, GA: Mockingbird, 1975) pristatė savo penkerius metus trukusio daugiau nei šimto žmonių, patyrusių „klinikinę mirtį“ ir atgaivintų, tyrimo rezultatus. Šie asmenys teigė matę mylinčią ir šiltą šviesos būtybę prieš atgaudami sąmonę. Tai buvo laikoma „įdomiu žmogaus dvasios išlikimo po mirties įrodymu“ (galinis viršelis). Bėgant metams buvo išleista daug kitų panašių knygų, propaguojančių tą pačią idėją (žr. 2 temą).

`2. Perskaitykite pasakojimus apie prisikėlimą 1 Kar 17, 22–24; 2 Kar 4, 34–37; Mk 5, 41–43; Lk 7, 14–17 ir Jn 11, 40–44. Kiek iš jų kalbama apie kažkokį sąmoningą prisikėlusiojo, kol pastarasis buvo miręs, būseną ir kodėl atsakymas į šį klausimą yra svarbus?`

Visa šiuolaikinėje literatūroje aprašyta apymirtinė patirtis yra susijusi su žmonėmis, laikytais kliniškai mirusiais, bet ne tikrai mirusiais, priešingai Lozoriui, kuris buvo miręs keturias dienas ir kurio lavonas puvo (Jn 11, 39). Nei Lozorius, nei kiti Rašto laikais prikeltieji iš numirusių niekada neminėjo jokio pomirtinio gyvenimo patyrimo – rojuje, skaistykloje ar pragare. Tai iš tikrųjų yra tylos argumentas, tačiau jis visiškai atitinka Rašto mokymą, susijusį su nesąmoninga mirusiųjų būsena!

O kaip dėl tų „apymirtinės patirties“ išgyvenimų, apie kuriuos šiandien dažnai pasakojama? Priėmus biblinį mokymą, kad mirusieji yra nesąmoningi (Job 3, 11–13; Ps 115, 17; Ps 146, 4; Mok 9, 10), belieka dvi galimybės: tai arba natūrali psichocheminė haliucinacija ekstremaliomis sąlygomis, arba tai gali būti antgamtinė šėtono apgaulė (2 Kor 11, 14). Tai iš tikrųjų galėtų būti aiškinama šėtoniška apgaule, ypač todėl, kad kai kuriais atvejais šie žmonės teigia kalbėję su savo mirusiais giminaičiais! Tai taip pat gali būti abiejų veiksnių derinys.

Kadangi ši apgaulė yra paplitusi ir daugeliui itin įtikinama, labai svarbu tvirtai laikytis Dievo Žodžio mokymo, nepaisant mūsų ar kitų išgyvenimų, prieštaraujančių Rašto mokymui.

`Žavi tai, kad „apymirtinė patirtis“ dažnai grindžiama „mokslo“ pritarimu. Ko tai mus moko apie atsargumą, kai reikalas susijęs su tuo, ką tariamai „įrodo“ mokslas?`