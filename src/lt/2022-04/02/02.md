---
title:  Nesuderinami teiginiai
date:   02/10/2022
---

Viešpaties sukurtas pasaulis buvo tobulas (Pr 1, 31). Mirtis Adomui ir Ievai buvo nežinomas patyrimas. Šiame kontekste Dievas atėjo į Edeno sodą ir įspėjo: „Nuo visų sodo medžių tau leista valgyti, bet nuo gero bei pikto pažinimo medžio tau neleista valgyti, nes kai tik nuo jo paragausi, turėsi mirti“ (Pr 2, 16–17).

`1. Kaip Pr 2, 16–17 parodo laisvos valios tikrovę tobulame Edene? Kodėl Dievas turėtų juos įspėti, jei jie negalėtų laisvai apsispręsti?`

Kažkada po šio Dievo įspėjimo šėtonas įgavo žalčio pavidalą ir taip pat įžengė į Edeną. Ieva pamatė žaltį, kuris mėgavosi uždraustu vaisiumi ir nemirė. 

> <p></p>
> „Jis pats buvo valgęs uždraustojo vaisiaus.“ (E. Vait, Patriarchai ir pranašai, p. 34), 

ir jam nieko nenutiko.

`2. Perskaitykite Pr 3, 1–4. Ievos padėtyje, kodėl šie žodžiai galėjo pasirodyti įtikinami?`

Mąstant žmogiškai, žalčio argumentai atrodė daug įtikinamesni už Dievo žodį. Visų pirma, iki šiol gamtoje nebuvo jokių nuodėmės ir mirties įrodymų. Antra, žaltys iš tikrųjų valgė uždraustą vaisių ir juo mėgavosi. Taigi, kodėl Ieva turėtų atsisakyti to paties? Dievo įsakymas atrodė pernelyg varžantis ir beprasmis.

Deja, spręsdama du nesuderinamus teiginius, Ieva nepaisė trijų pagrindinių principų: (1) žmogaus protas ne visada saugiausiai įvertina dvasinius dalykus; (2) Dievo Žodis mums gali pasirodyti nelogiškas ir beprasmis, bet jis visada teisingas ir patikimas; ir (3) yra dalykų, kurie savaime nėra blogi ar nederami, bet Dievas juos pasirinko paklusnumo išmėginimu.

Turėtume suvokti, kad Ievos patyrimas rojuje nėra vienintelis atvejis. Kiekvieną dieną ir kiekvieną akimirką turime apsispręsti, ar laikytis Dievo Žodžio (kuris daugeliui gali būti nepopuliarus), ar viliojančių mus supančios kultūros raginimų. Mūsų apsisprendimas turės amžinų padarinių.

`Kaip aiškus Rašto mokymas prieštarauja pasaulio keliams?`