---
title:  Pirmasis Evangelijos pažadas
date:   06/10/2022
---

`7. Perskaitykite Pr 3, 15. 21. Kokią viltį visai žmonijai galima įžvelgti šiose eilutėse?`

Pradžios 3 aprašoma baisi tragedija, pasiglemžusi pasaulį po nuopuolio. Viskas pasikeitė. Adomas ir Ieva galėjo įžvelgti kontrastą tarp ankstesnio pasaulio ir to, koks jis tapo.

Tačiau jų sielvarte ir neviltyje Dievas suteikė jiems užtikrinimą dėl dabarties ir viltį ateičiai. Pirmiausia, Jis prakeikė žaltį, paminėdamas Mesijo viltį. Jis pareiškė: „Aš sukelsiu priešiškumą tarp tavęs ir moters, tarp tavo ainijos ir jos ainijos; ji trupins tau galvą, o tu kirsi jai į kulną“ (Pr 3, 15).

Žodis „priešiškumą“ (hebr. 'eybah) nusako ne tik ilgalaikę kosminę kovą tarp gėrio ir blogio, bet ir asmeninį pasibjaurėjimą nuodėme, kurį Dievo malonė įskiepijo žmogaus protui. Iš prigimties esame visiškai puolę (Ef 2, 1. 5) ir „nuodėmės vergai“ (Rom 6, 20). Tačiau malonė, kurią Kristus įdiegia kiekvieno žmogaus gyvenime, sukuria mumyse priešiškumą šėtonui. Ir būtent šis priešiškumas, dieviškoji Edeno dovana, leidžia mums priimti Jo išganingą malonę. Be šios atverčiančios malonės bei atnaujinančios galios žmonija ir toliau liktų šėtono vergu, visada pasiruošusiu jam paklusti.

Tada Viešpats panaudojo auką, kad parodytų šį Mesijo pažadą (žr. Pr 3, 21). „Kai laikydamasis ypatingų Dievo nurodymų Adomas atnašaudavo auką už nuodėmę, tai jam buvo pati skausmingiausia apeiga. Jis privalėjo pakelti ranka ir atimti gyvybę, kurią suteikti galėjo tik Dievas, ir paaukoti atnašą už nuodėmę. Tai buvo pirmas kartas, kai jis paliudijo mirtį. Žiūrėdamas į nukraujuojančią auką, besirangančią mirties kančiose, jis tikėjimu žvelgė į Dievo Sūnų, kurį simbolizavo auka ir kuris turėjo mirti kaip žmogiška auka.“ (E. Vait, „The Story of Redemption“, p.50)

`8. Perskaitykite 2 Kor 5, 21 ir Hbr 9, 28. Ko šios eilutės moko apie tai, kas pirmą kartą buvo apreikšta Edene?`

Žinodami, kad galiausiai mirs (Pr 3, 19, 22–24), Adomas ir Ieva paliko Edeno sodą. Tačiau jie neišėjo nuogi ar su savo figos lapų aprišalais (Pr 3, 7). Pats Dievas jiems „padarė drabužius iš kailių“ ir netgi „aprengė juos“ (Pr 3, 21), o tai yra Jo gaubiančio teisumo simbolis (žr. Zch 3, 1–5; Lk 15, 22). Vadinasi net tada, nuo pat pradžių, net Edene, Evangelija buvo apreikšta žmonijai.