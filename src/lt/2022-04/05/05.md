---
title:  Jayro dukra
date:   26/10/2022
---

Prisikėlimai iki paties Jėzaus mirties ir prisikėlimo neapsiribojo jokia konkrečia etnine grupe ar socialine klase. Mozė buvo bene didžiausias visų laikų Dievo tautos vadovas (Įst 34, 10–12). O vargšė finikiečių našlė net nebuvo izraelitė (1 Kar 17, 9). Šunemietė buvo gerai žinoma savo bendruomenėje (2 Kar 4, 8), bet vis tiek ne žydė. Naino našlė turėjo tik vieną sūnų, nuo kurio tikriausia buvo priklausoma (Lk 7, 12). O Jairas buvo sinagogos, tikriausiai Kafarnaume, vyresnysis (Mk 5, 22). Nepriklausomai nuo skirtingos kultūrinės kilmės ar socialinės padėties, jie visi buvo palaiminti gyvybę teikiančios Dievo galios.

`4. Perskaitykite Mk 5, 21–24. 35–43. Ką apie mirtį sužinome iš Kristaus žodžių: „Vaikas nėra miręs, o miega“? (Mk 5, 39)`

12-metė Jayro dukra mirtinai sirgo ir gulėjo namuose. Taigi jis nuėjo pas Jėzų ir maldavo Jį ateiti į jo namus ir uždėti ant jos savo gydančias rankas. Bet jiems nespėjus jų pasiekti, kažkas jau atnešė liūdną žinią: „Tavo duktė mirė, kam begaišini Mokytoją?!“ (Mk 5, 35) Tada Jėzus gedinčiam tėvui tarė: „Nenusigąsk, vien tikėk!“ (Mk 5, 36) Iš tiesų, tėvas galėjo tik visiškai paskliauti Dievo įsikišimu.

Atėjęs į namus, Jėzus tarė susirinkusiems: „Kam tas triukšmas ir ašaros? Vaikas nėra miręs, o miega“ (Mk 5, 39). Jie tyčiojosi iš Jo, nes (1) žinojo, kad ji mirė, ir (2) nesuprato Jo žodžių prasmės. „Atrodo, kad guodžiantis palyginimas, jog miegas reiškia mirtį, buvo Kristaus mėgstamiausias būdas nusakyti šį patyrimą ([Mt 9, 24; Lk 8, 52] žr. Jn 11, 11–15). Mirtis yra miegas, bet gilus miegas, iš kurio pažadinti gali tik didysis Gyvybės davėjas, nes tik Jis turi ‘mirusiųjų pasaulio raktus.’ (žr. Apr 1, 18; plg. Jn 3, 16; Rom 6, 23)“ („The SDA Bible Commentary“, 5 t, p.609)

Mačiusieji šios mergaitės prisikėlimą „nustėro iš nuostabos“ (Mk 5, 42). Tai nestebina. Juk dabar mirtis yra galutinė, absoliuti ir, regis, negrįžtama. Matyti kažką panašaus savo akimis tikrai turėjo būti pribloškiantis, gyvenimą pakeitęs patyrimas.

`Jėzaus žodžiai: „Nenusigąsk, vien tikėk!“ (Mk 5, 36), mums tebėra reikšmingi ir šiandien. Kaip mes galime išmokti tai daryti net esant baimingoms aplinkybėms, kada tikėjimas yra svarbiausia?`