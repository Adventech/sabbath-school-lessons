---
title:  Lozorius
date:   27/10/2022
---

`5. Perskaitykite Jn 11, 1–44. Kokia prasme Jėzus buvo „pašlovintas“ dėl Lozoriaus ligos ir mirties (Jn 11, 4)?`

Čia Jėzus taip pat naudoja miego palyginimą kalbėdamas apie mirtį. „Mūsų bičiulis Lozorius užmigo, bet Aš eisiu jo pažadinti“ (Jn 11, 11). Kai kurie manė, kad Jis kalba apie poilsio miegą (Jn 11, 11–13), todėl Jėzus aiškiai pasakė, ką turėjo omenyje: „Lozorius mirė“ (Jn 11, 12–14). Tiesą sakant, kai Jėzus atvyko į Betaniją, Lozorius jau buvo miręs keturias dienas; lavonas jau puvo (Jn 11, 17. 39). Kai kūnas pradeda irti ganėtinai stipriai ir dvokia, neabejotina, jog žmogus mirė.

Šiame kontekste, kai Jėzus pasakė Mortai: „Tavo brolis prisikels!“ (Jn 11, 23), ji dar kartą patvirtino savo tikėjimą galutiniu prisikėlimu. Bet Jėzus pareiškė: „Aš esu prisikėlimas ir gyvenimas. Kas tiki Mane, nors ir numirtų, bus gyvas. Ir kiekvienas, kuris gyvena ir tiki Mane, neragaus mirties per amžius. Ar tai tiki?“ (Jn 11, 23–26). Ir Jėzus pridūrė: „Argi nesakiau: jei tikėsi, pamatysi Dievo šlovę?!“ (Jn 11, 40) Morta įtikėjo ir matė Dievo šlovę savo brolio prisikėlime.

Raštas sako, kad Dievo žodžiu buvo sukurta gyvybė (Ps 33, 6), ir Jo žodžiu gyvybė gali būti atkurta, kaip Lozoriaus atveju. Po trumpos maldos Jėzus sušuko: „Lozoriau, išeik!“ (Jn 11, 43) Tada ten buvę žmonės pamatė gyvybę teikiančią Dievo jėgą, tą pačią jėgą, kuri žodžiu sukūrė mūsų pasaulį, ir tą pačią jėgą, kuri laikų pabaigoje sugrąžins mirusiuosius per prisikėlimą.

Prikeldamas Lozorių, Jėzus įrodė, kad turi galią įveikti mirtį, kuri, tokiems kaip mes, neišvengiamai mirštantiems, argi nėra didžiausias Dievo šlovės pasireiškimas?

`Perskaitykite Jn 11, 25–26. Vienoje eilutėje Jėzus kalba apie mirštančius tikinčiuosius, o kitoje – apie tikinčiuosius, kurie niekada nemiršta. Ko Jėzus mus čia moko ir kodėl supratimas, kad mirtis yra nesąmoningas miegas, itin svarbus norint suvokti Kristaus žodžius? Ir kodėl Jo žodžiai mums, kuriems nulemta atgulti į kapą, teikia itin daug vilties?`