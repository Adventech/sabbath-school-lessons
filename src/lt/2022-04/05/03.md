---
title:  Du senojo testamento atvejai
date:   24/10/2022
---

`2. Perskaitykite 1 Kar 17, 8–24 ir 2 Kar 4, 18–37. Kokius panašumus ir skirtumus įžvelgiate šiuose dviejuose prisikėlimuose?`

Hebrajams 11 parašyta, kad tikėjimu „moterys atgavo prikeltus savo mirusiuosius“ (Hbr 11, 35). Tas pat ir dviem prisikėlimo, aprašyto šiandienos eilutėse, atvejais.

Pirmasis (žr. 1 Kar 17, 8–24) įvyko per didįjį Izraelio atsimetimą karaliaus Ahabo ir jo pagonės žmonos Jezabelės įtakoje. Kai kraštą siaubė didžiulė sausra, Dievas įsakė Elijui vykti į Sareptą, miestą už Izraelio ribų. Ten jis sutiko vargšę finikietę našlę, kuri ruošėsi pagaminti paskutinį valgį sau ir savo sūnui, o paskui mirti. Tačiau jų gyvybę išgelbėjo stebuklas – miltai ir aliejus, kurie nesibaigė, kol nepraėjo sausra. Kiek vėliau jos sūnus susirgo ir mirė. Neviltyje motina maldavo Eliją, kuris šaukėsi Viešpaties. „Viešpats išgirdo Elijo maldavimą, vaiko gyvastis sugrįžo į jį, ir jis atgijo“ (1 Kar 17, 22).

Antrasis prisikėlimas (žr. 2 Kar 4, 18–37) įvyko Šuneme, mažame kaime į pietus nuo Gilbojos kalno. Eliziejus padėjo vargšei našlei sumokėti skolas per stebuklą, pripildydamas daug indų aliejaus (2 Kar 4, 1–7). Vėliau Šuneme jis sutiko žinomą ištekėjusią moterį, kuri neturėjo vaikų. Pranašas jai pasakė, kad ji susilauks sūnaus, ir įvyko taip, kaip buvo išpranašauta. Vaikas augo ir buvo sveikas, bet vieną dieną susirgo ir mirė. Šunemietė nukeliavo prie Karmelio kalno ir paprašė Eliziejų ateiti su ja pas sūnų. Eliziejus karštai meldėsi Viešpačiui, ir galiausiai vaikas vėl buvo gyvas.

Šios moterys buvo skirtingos kilmės, bet to paties gelbstinčio tikėjimo. Finikietė priėmė pranašą Eliją itin sunkiu metu, kai Izraelyje jam nebuvo saugios vietos. Šunemietė ir jos vyras pastatė specialų kambarį, kuriame pranašas Eliziejus galėjo apsistoti keliaudamas per jų kraštą. Kai mirė du minėti vaikai, jų ištikimos motinos kreipėsi į šiuos Dievo pranašus ir džiaugėsi, kad jų vaikai vėl atgijo.

`Tai puikūs pasakojimai, tačiau kiek daug tų, kurioms nenutiko tokių stebuklų, kaip šiuose pasakojimuose? Ko tai moko apie pažadėto prisikėlimo paskutiniaisiais laikais svarbą mūsų tikėjimui?`