---
title:  Šventieji skaistykloje
date:   29/11/2022
---

Romos katalikų bažnyčia laikosi nuomonės, kad mirusieji, kurie nenusipelnė pragaro, bet dar nėra pasiruošę rojui, gali apsivalyti nuo nuodėmių skaistykloje ir iš ten pakilti į rojų. Jų kančias skaistykloje gali sumažinti artimųjų maldos ir atgaila.

Katalikų Bažnyčios katekizmas aiškiai kalba apie skaistyklą: „Visi, kurie miršta Dievo malonėje ir draugystėje, tačiau nepakankamai nuskaistinti, nors ir yra tikri dėl savo amžinojo išganymo, po mirties kentėdami nusiskaistina, kol taps tokie šventi, jog galės įeiti į dangaus džiaugsmą.“ (Catechism of the Catholic Church, (New York: Doubleday, 1995), 291 p.) Katekizme taip pat teigiama, kad jų kančias gali palengvinti artimųjų maldos ir kiti darbai už mirusiuosius. „Mirusiųjų labui Bažnyčia dar ragina skirti išmaldą, atlaidus bei atgailos darbus.“ (Catechism of the Catholic Church, 291 p.)

`3. Perskaitykite Mok 9, 10; Ez 18, 20–22 ir Hbr 9, 27. Kaip šie tekstai paneigia skaistyklos teoriją?`

Skaistyklos dogma sujungia pagonišką tikėjimą pragaro liepsnomis su pagonišku papročiu melstis už mirusiuosius. Ši dogma nepriimtina tiems, kurie tiki Rašto mokymu (1), kad mirusieji lieka nesąmoningi ir ilsisi kape (Mok 9, 10); (2) kad vieno puolusio žmogaus teisumas negali būti perduotas kitam puolusiam žmogui (Ez 18, 20–22); (3) kad mūsų vienintelis Tarpininkas yra Jėzus Kristus (1 Tim 2, 5); ir (4) kad po mirties įvyksta galutinis teismas, be jokios antros galimybės atgailauti už šio gyvenimo nuopuolius (Hbr 9, 27).

Dar rimtesnis padarinys yra tas, kaip Rašto mokymui prieštaraujanti skaistyklos teorija iškreipia paties Dievo charakterį. Iš tiesų, „Šėtono darbas nuo jo nuopuolio yra iškreiptai aiškinti apie mūsų dangiškąjį Tėvą. Jis pasiūlė sielos nemirtingumo dogmą. ... Amžinų pragaro liepsnų idėja buvo šėtono kūrinys; skaistykla yra jo sumanymas. Šie klaidamoksliai iškreipia su Dievo charakteriu susijusią tiesą, kad Jis būtų laikomas griežtu, kerštingu, savavališku ir neatleidžiančiu.“ (Ellen G. White, Manuscript 51 (Dec. 10), 1890) Užuot užmigę, laukiantys Kristaus sugrįžimo, šis klaidamokslis sako, kad mirusieji yra skaistykloje ir ten kenčia, kol kas nors juos iš jos ištraukia.

`Ko apie doktrinos svarbą mus moko tokie klaidamoksliai kaip skaistykla ar amžinos kančios? Kodėl svarbu tai, kuo tikime?`