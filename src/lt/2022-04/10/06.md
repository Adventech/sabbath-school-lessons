---
title:  Biblinis mokymas
date:   01/12/2022
---

`5. Perskaitykite 1 Jn 5, 3–12. Kodėl apaštalas Jonas mokė, kad amžinas gyvenimas suteikiamas tik tiems, kurie yra Kristuje?`

Biblinė sąlyginio žmogaus nemirtingumo doktrina – priešingai nebiblinei natūralaus sielos nemirtingumo teorijai – yra aiškiai išreikšta 1 Jn 5, 11–12. Kad suvoktume šių reikšmingų eilučių prasmę, turime prisiminti, kad tik Dievas yra nemirtingas (1 Tim 6, 15–16) ir vienintelis gyvybės Šaltinis (Ps 36, 10; Kol 1, 15–17; Hbr 1, 2).

Kai nuodėmė atėjo į šį pasaulį per Adomo ir Ievos nuopuolį (Pr 3), jie ir visi jų palikuonys (taip pat ir mes) patyrė fizinės mirties prakeikimą ir prarado amžinojo gyvenimo dovaną. Tačiau mūsų mylintis Dievas įgyvendino žmonių išganymo planą, kad jie atgautų amžinąjį gyvenimą, kuriam jie buvo sukurti nuo pat pradžių. Kaip rašė Paulius: „Mus išsirinkdamas Jame prieš pasaulio sutvėrimą, kad būtume šventi ir nesutepti Jo akivaizdoje“ (Ef 1, 4).

Apaštalas Paulius aiškina: Jei dėl vieno žmogaus [Adomo] nusikaltimo mirtis įsiviešpatavo per tą vieną, taip vieno [Jėzaus Kristaus] teisus darbas visiems laimėjo nuteisinimą ir amžiną gyvenimą (Rom 5, 12–21). Paulius čia nedviprasmiškai kalba apie tikrąjį Adomą, dėl kurio į šį pasaulį atėjo nuodėmė ir mirtis. Neįmanoma suprasti Rašto be tikro Adomo, kuris nusižengimu atnešė į mūsų pasaulį nuodėmę ir mirtį.

Apaštalas Jonas priduria: „Dievas mums suteikė amžinąjį gyvenimą, ir tas gyvenimas yra Jo Sūnuje. Kas turi Sūnų, tas turi gyvenimą. Kas neturi Dievo Sūnaus, tas neturi gyvenimo“ (1 Jn 5, 11–12).

Viskas išaiškėja atsižvelgiant į Jėzaus teiginius: „Tokia Mano Tėvo valia, kad kiekvienas, kuris regi Sūnų ir tiki Jį, turėtų amžinąjį gyvenimą; todėl Aš jį prikelsiu paskutiniąją dieną“ (Jn 6, 40); „Aš esu prisikėlimas ir gyvenimas. Kas tiki Mane, nors ir numirtų, bus gyvas“ (Jn 11, 25).

Tai reiškia, kad amžinasis gyvenimas yra Dievo dovana Kristuje, kuri užtikrinama dabar, bet ja džiaugsimės tik po galutinio teisiųjų prisikėlimo. Išvada labai paprasta: jei amžinasis gyvenimas suteikiamas tik tiems, kurie yra Kristuje, tai tie, kurie Jame nėra, neturi amžinojo gyvenimo (1 Jn 5, 11–12). O pasak natūralaus sielos nemirtingumo teorijos, priešingai, amžinas gyvenimas – ar rojuje, ar pragare – suteiktas visiems žmonėms, net ir tiems, kurie nėra Kristuje. Kad ir koks populiarus šis mokymas, jis nėra pagrįstas Raštu.