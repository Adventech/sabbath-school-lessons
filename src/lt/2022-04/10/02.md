---
title:  Nemirtingi kirminai?
date:   27/11/2022
---

`1. Palyginkite Mk 9, 42–48 su Iz 66, 24. Kaip jūs suprantate posakį „jų kirminas nemiršta“ (Mk 9, 48)?`

Kai kas vienaskaitos daiktavardį „kirminas“ (Mk 9, 48) aiškina kaip užuominą apie tariamą bekūnę nedorėlio sielą ar dvasią, kuri po mirties keliauja į pragarą, kuriame niekada nemiršta ir kenčia amžinas kančias.

Tačiau toks aiškinimas neatspindi biblinės nesąmoningos mirties sampratos; juo taip pat neatsižvelgiama į šią ištrauką Senajame Testamente. Tiesą sakant, „vienaskaitos forma ‘kirminas’ nusako bendrai ‘kirminus’ – ji nereiškia vieno kirmino. Tai nuoroda į kirminus, kurie minta pūvančiais kūnais.“ (Robert G. Bratcher and Eugene A. Nida, A Translator’s Handbook on the Gospel of Mark (London: United Bibles Societies, 1961), p.304)

Mk 9, 48 Jėzus cituoja Iz 66, 24, kur parašyta: „Jie išeis pasižiūrėti lavonų tų, kurie maištavo prieš Mane; kirminas juose nemirs, jų ugnis niekada nebus užgesinta, jie bus bjaurastis visai žmonijai“.

Šis bauginantis metaforiškas vaizdas nusako mūšio lauką, kuriame Dievo priešai mirę ir sunaikinami. Ugnies nesurytus kūnus graužia kirminai, o gal iš pradžių kirminai, o paskui – ugnis. Bet kuriuo atveju neužsimenama apie jokią tariamą sielą, išvengusią kūno sunaikinimo ir nukeliavusią į pragarą.

O kaip dėl kirminų, kurie niekada nemiršta? Iz 66, 24 metaforiška kalba (cituota Mk 9, 48) nereiškia, kad šie kirminai yra nemirtingi. (Nemirtingi kirminai?) Čia pabrėžiama tai, kad kirminai nepalieka savo naikinančios užduoties nebaigtos. Kitaip tariant, jie ir toliau ryja nedorėlių kūnus, kol šie kūnai bus sunaikinti. Priešingai, ištikimi Dievo vaikai su džiaugsmu gyvens naujame danguje ir naujoje žemėje ir garbins Dievą Jo akivaizdoje (Iz 66, 22–23). Turint omenyje tokius prieštaringus likimus, nestebina Jėzaus pareiškimas, kad būtų geriau, jei kas nors eitų į Dievo karalystę be kažkurios kūno dalies – be rankos, kojos ar net akies, užuot turėjęs tobulą kūną, kurį sunaikins kirminai ir ugnis (Mk 9, 42–48).

`Galų gale mes esame arba visiškai išgelbėti, arba visiškai pražuvę. Vidurio nėra. Galime turėti amžinąjį gyvenimą arba susidurti su amžinu sunaikinimu. Kokius sprendimus turite priimti šiandien? Kaip ši tikrovė – amžinas gyvenimas arba amžinas sunaikinimas – turėtų paveikti šiuos sprendimus?`