---
title:  Pragaro liepsnos
date:   28/11/2022
---

Savo knygelėje vaikams „The Sight of Hell“ (Dublin: James Duffy, [1874], p.24) Romos katalikų kunigas anglas Džonas Furnisas (John Furniss) (1809–1865) iliustruoja amžinas kančias,   apibūdindamas didelį geležies rutulį, didesnį už dangų ir žemę. „Paukštis atskrenda kartą per šimtą milijonų [sic] metų ir sparno plunksna paliečia didį geležinį rutulį“. Autorius teigia, kad nusidėjėlių deginimas pragare tęsiasi net po to, kai geležinis rutulys nusidėvi dėl tokio atsitiktinio plunksnos prisilietimo!

Liūdna yra tai, kad daugelis protestantų net ir šiandien tiki kažkuo panašiu pražuvusiems.

`2. Perskaitykite Mal 3, 19 ir Jud 7. Kaip šios eilutės gali padėti mums geriau suprasti „amžinosios ugnies“ sąvoką arba Jėzaus išsakytą mintį, kad pražuvusieji bus įmesti į „amžiną ugnį“ (Mt 18, 8) arba „negęstančią ugnį“? (Mk 9, 43)`

Žodis „amžina“ (hebr. olam; graik. aion, aionios) turi skirtingas reikšmes, priklausomai nuo tiesioginio konteksto. Pavyzdžiui, susietas su Dievu (Įst 33, 27; „amžinos“), šis žodis išreiškia Jo amžinumą. Kalbant apie žmones, šis žodis sietinas su jų gyvenimo trukme. Nusakant ugnį (Mt 18, 8; Mt 25, 41; „amžiną“) jis reiškia, kad ugnis neužges, kol visiškai nesudegins to, kas dega. Tai reiškia, kad amžinoji ugnis bus amžina ta prasme, kad ji visiškai ir negrįžtamai sunaikins nedorėlius, nepalikdama jiems „nei šaknies, nei šakos“ (Mal 3, 19).

Teorija apie amžiną bausmę nedorėliams turi rimtų padarinių. Jei nedorėliai bus baudžiami amžinai, blogis niekada nebus išnaikintas. Be to, visa žmogaus gyvybė kyla iš Dievo (Įst 32, 39; Ps 36, 10), kuris „nenori, kad nedorėlis mirtų“ (Ez 33, 11). Kodėl tada Jis ir toliau teiktų gyvybę nedorėliams, kad jie kentėtų begalines kančias? Ar Jam nebūtų daug išmintingiau tiesiog nutraukti jų buvimą? Jei nedorėliai bus nubausti „pagal jų darbus“ (Apr 20, 12), kodėl tada už trumpą žmogaus gyvenimą turi būti baudžiama amžinai?

Visos Rašto užuominos apie „amžiną ugnį“ turėtų būti laikomos nuorodomis į „ugnies ežerą“ po tūkstantmečio, aprašytą Apreiškimo 20 (žr. 13 temą). Taigi nepagrįsta kalbėti apie jau esantį, nuolat liepsnojantį pragarą.

`Kad ir kokia negailestinga būtų pragaro ugnis, ką tiesa apie pragarą mums apreiškia apie Dievo meilę, priešingai amžinų kančių minčiai?`