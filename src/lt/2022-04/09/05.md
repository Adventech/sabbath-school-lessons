---
title:  Skelbimas dvasioms kalėjime
date:   23/11/2022
---

`4. Perskaitykite 1 Pt 3, 13–20. Kaip Kristus skelbė „kalėjime esančioms dvasioms“ Nojaus dienomis? (Taip pat žr. Pr 4, 10)`

Komentatoriai, kurie tiki prigimtiniu sielos nemirtingumu, dažniausia atkreipia dėmesį į tai, kad Kristus „skelbė kalėjime esančioms dvasioms“ (1 Pt 3, 19), kai Jis vis dar ilsėjosi kape. Jiems Jo bekūnė dvasia pateko į pragarą ir skelbė bekūnėms prieštvaninėms dvasioms.

Tačiau ši įmantri mintis yra nepriimtina bibliniu požiūriu, nes mirusiems nesuteikiama antra galimybė išsigelbėti (Hbr 9, 27–28). Taigi kodėl Jėzus skelbė tiems, kurie nebeturėjo galimybės išsigelbėti?

Tuo tarpu, ir svarbiausia, ši teorija prieštarauja Rašto mokymui, kad mirusieji lieka be sąmonės kape iki galutinio prisikėlimo (Job 14, 10–12; Ps 146, 4; Mok 9, 5. 10; 1 Kor 15, 16–18; 1 Tes 4, 13–15).

Be to, jei ši eilutė iš tikrųjų reikštų, kad Jėzus, būdamas kūnu kape, nužengė į pragarą ir skelbė nedoroms prieštvaninėms dvasioms, kodėl tik jos išgirdo Jo žinią? Ar jokie kiti pražuvę žmonės nedegė kartu su jais pragare? Kodėl Jį skelbiant girdėjo tik prieštvaninės dvasios?

Taip pat beprasmiška teigti, kad Kristus skelbė puolusiems angelams, kurie buvo nepaklusnūs Nojaus laikais. Nors „kalėjime esančios dvasios“ nusakytos kaip kadaise neklusnios (1 Pt 3, 19–20), Rašte kalbama apie piktuosius angelus kaip apie neklusnius net ir šiandien (Ef 6, 12; 1 Pt 5, 8). Be to, puolę angelai laikomi sukaustyti „amžinais pančiais tamsybėje didžiosios dienos teismui“ (Jud 6), be jokios išganymo galimybės.

Derėtų atkreipti dėmesį, kad 1 Pt 3, 19 paminėtos kalėjime esančios dvasios, 20 eilutėje įvardijamos kaip „neklusnios“ prieštvaninės dvasios „Nojaus dienomis“. Šioje eilutėje ir kitur Naujajame Testamente (1 Kor 16, 18; Gal 6, 18) pavartotas žodis dvasia (gr. pneuma) nusako gyvus žmones, kurie gali girdėti ir priimti kvietimą išganymui. Žodis „kalėjime“ akivaizdžiai reiškia ne tikrą kalėjimą, o nuodėmės kalėjimą, kuriame yra neatgimusi žmogaus prigimtis (Rom 6, 1–23; Rom 7, 7–25).

Kristus skelbė neatgailavusioms prieštvaninėms sieloms per Nojų, kuris buvo Dievo pamokytas (Hbr 11, 7) ir tapo teisumo šaukliu savo amžininkams (2 Pt 2, 5). Petras rašė atsižvelgdamas į tai, ką reiškia būti ištikimam; čia neaptariama mirusiųjų būklė.