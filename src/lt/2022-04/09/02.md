---
title:  Turtuolis ir Lozorius
date:   20/11/2022
---

`1. Perskaitykite Lk 16, 19–31. Kodėl šis palyginimas [Mk 4, 33–34] nėra pomirtinio gyvenimo aprašymas?`

Kai kurie mokslininkai siūlo Lk 16, 19–31 aiškinti pažodžiui, t.y. nusakant mirusiųjų būseną. Tačiau tai privestų prie kelių nebiblinių išvadų ir prieštarautų daugeliui tekstų, kuriuos jau tyrinėjome.

Pirma, tektų pripažinti, jog dangus ir pragaras yra ganėtinai arti, ir kad šių dviejų vietų gyventojai gali kalbėtis tarpusavyje (Lk 16, 23–31). Taip pat turėtume tikėti, kad pomirtiniame gyvenime, kūnui gulint kape, išliks sąmoninga troškulį jaučianti siela su akimis, pirštu ir liežuviu (Lk 16, 23–24).

Jei šios eilutės nusakytų žmogaus būseną po mirties, dangus tikrai nebūtų džiaugsmo ir laimės vieta, nes išgelbėtieji iš arti regėtų begalines pražuvusių artimųjų kančias ir netgi kalbėtųsi su jais (Lk 16, 23–31). Kaip motina gali būti laiminga danguje, matydama nepaliaujamas savo mylimo vaiko kančias pragare? Tokiame kontekste būtų neįmanoma išsipildyti Dievo pažadui: „nebebus liūdesio nei aimanos, nei sielvarto“ (Apr 21, 4).

Dėl tokių nenuoseklumų daugelis šiuolaikinių Rašto tyrinėtojų pasakojimą apie turtuolį ir Lozorių laiko palyginimu, kurio ne kiekviena detalė gali būti aiškinama pažodžiui. Džordžas Ladas (George E. Ladd), nors ne adventistas, tikrai primena adventistą, sakydamas, kad šis pasakojimas tikriausiai buvo „palyginimas, kuriame panaudotas tuometinis žydų mąstymas ir kurio tikslas nėra mokyti apie mirusiųjų būklę.“ (G. E. L[add], “Eschatology,” in The New Bible Dictionary, edited by J. D. Douglas (Grand Rapids, MI: Eerdmans, 1962), p. 388)

Palyginimas apie turtuolį ir Lozorių pateikia ryškų kontrastą tarp gerai apsirengusio turtuolio ir votimis aptekusio elgetos, „vardu Lozorius“ (Lk 16, 19–20). Pasakojime mokoma, kad (1) padėtis ir socialinis pripažinimas šiame gyvenime neužtikrina būsimo atlygio ir (2) amžinasis kiekvieno asmens likimas sprendžiamas šiame gyvenime ir negali būti pakeistas pomirtiniame gyvenime (Lk 16, 25–26).

`„Tačiau Abraomas tarė: ‘Jeigu jie neklauso Mozės nei pranašų, tai nepatikės, jei kas ir iš numirusių prisikeltų’“ (Lk 16, 31). Kokią žinią, susijusią su Rašto autoritetu ir kaip į jį reaguoti, turėtume įžvelgti galinguose Jėzaus žodžiuose?`