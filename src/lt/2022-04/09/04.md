---
title:  Išeiti ir būti su Kristumi
date:   22/11/2022
---

`3. Perskaitykite Fil 1, 21–24 ir 1 Tes 4, 13–18. Kada Paulius tikėjosi „būti su Kristumi“ (Fil 1, 23) ir su Viešpačiu (1 Tes 4, 17)?`

Paulius uoliai siekė gyventi „Kristuje“ dabar (2 Kor 5, 17) ir „su Kristumi“ po Jo antrojo atėjimo (žr. 1 Tes 4, 17). Apaštalui net mirtis negalėjo sugriauti užtikrinimo, kad jis priklauso jo Gelbėtojui ir Viešpačiui. Kaip jis rašė Laiške romiečiams: „Aš juk esu tikras, kad nei mirtis, nei gyvenimas [...] negalės mūsų atskirti nuo Dievo meilės, kuri yra mūsų Viešpatyje Kristuje Jėzuje“ (Rom 8, 38–39). „Jei gyvename – Viešpačiui gyvename, jei mirštame – Viešpačiui mirštame. Taigi ar gyvename, ar mirštame, esame Viešpaties“ (Rom 14, 8).

Turėdamas tai omenyje, Paulius kalbėjo apie jau mirusius tikinčiuosius kaip užmigusius susivienijus su Jėzumi (1 Tes 4, 14), kurie bus prikelti Kristaus antro atėjimo metu, kad gautų amžinąjį gyvenimą (1 Kor 15, 16–18; 1 Tes 4, 13–18).

Kai Paulius paminėjo savo norą „mirti ir būti su Kristumi“ (Fil 1, 23), ar jis norėjo pasakyti, kad po mirties jo siela iškeliaus ir sąmoningai gyvens su Kristumi? Tikrai ne. Šioje eilutėje „Paulius išreiškė savo troškimą palikti dabartinę neramią egzistenciją ir ‘būti su Kristumi’, neatsižvelgdamas į laiko tarpą tarp šių dviejų įvykių. Ši eilutė nemoko, kad Paulius tikėjosi miręs patekti į dangų. Jis labai aiškiai išdėstė, kad atlygio negaus iki Antrojo atėjimo (2 Tim 4, 8)“.

Trumpai tariant, Paulius „sako, kad kitas jo sąmoningas patyrimas po mirties bus Kristus atėjimas dangaus debesyse prikelti mirusiųjų, kai jis pasiliks ‘su Viešpačiu’ (1 Tes 4, 17). Taip pat derėtų pažymėti, kad rašiusieji Bibliją kartais nusakydavo šiuos du įvykius kartu, nors juos gali skirti ilgas laikotarpis.“ (Andrews Study Bible, p.1555)

Bet kodėl Paulius verčiau mirtų, užuot gyvenęs? Nes tada jis pagaliau galėtų pailsėti nuo visų savo vargų ir nebereikėtų ilgiau kentėti skausmų (1 Kor 9, 27). Ir jis buvo visiškai užtikrintas, kad Antrojo atėjimo metu gaus teisumo vainiką (2 Tim 4, 6–8). Nors Paulius tikrai nenorėjo mirti, jis žinojo, kas nutiks jam mirus.

`Ypač sunkiu metu, kas nepagalvojo apie tai, kaip būtų malonu užmerkti akis, o kitą akimirką jau „būti su Kristumi“? Kaip ši mintis mums padeda suprasti, apie ką Paulius rašė Laiške filipiečiams?`