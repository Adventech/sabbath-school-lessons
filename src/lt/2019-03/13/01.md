---
title:  Tarnų bendruomenė
date:   21/09/2019
---

###Šios savaitės tyrinėjimui skaitykite:

 2 Kor 2, 14–16; Iš 32, 1–14; 1 Pt 2, 12; Fil 2, 15; Ef 2, 19; Hbr 10, 23–25.

> <p>Įsimintina eilutė:</p>
> „Išlaikykime nepajudinamą vilties išpažinimą, nes ištikimas Tas, kuris yra davęs pažadus; sergėkime vieni kitus, skatindami mylėti ir daryti gerus darbus“ (Hbr 10, 23–24).

Siekdami įvykdyti krikščionišką misiją, neturėtume nuvertinti bažnyčios potencialo kaip organizuotos tikinčiųjų bendruomenės. Mes jau atkreipėme dėmesį į iššūkius, su kuriais gali tekti susidurti norint išspręsti neteisybės ir skurdo problemas. Bet bendradarbiaudami su tikinčiaisiais tikėjimo bendruomenėje mes galime būti palaiminimas aplinkiniams.

Pagunda yra ta, kad mums susibūrus kaip bažnyčiai mus išblaško pačios bažnyčios išlaikymas ir mes pamirštame, kad bažnyčia turi tarnaujanti pasauliui, kuriame Dievas ją įkūrė. Kaip bažnyčios kūnui, mums nedera nepaisyti aplink mus esančių kančių ir blogio. Jei tai buvo svarbu Kristui, tai turi būti svarbu ir mums. Mes turime būti ištikimi pavedimui skelbti Evangeliją, ir kartu su šiuo skelbimu tenka darbas padėti engiamiems, alkaniems, nuogiems ir bejėgiams.

Kartu kaip bažnyčios bendruomenė ir organizacija esame Kristaus kūnas (žr. 1 Kor 12, 12–20). Todėl mes, kaip bendruomenė, turėtume daryti tą patį, ką darė Jėzus, rūpintis, kaip tai darė Jėzus, ir būti Jėzaus rankomis, kojomis, balsu ir širdimi šiandieniniame pasaulyje.
