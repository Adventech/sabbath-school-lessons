---
title:  I. Žmonių skundai
date:   27/10/2019
---

`1. Perskaitykite Neh 5, 1–5. Kas čia vyksta? Dėl ko žmonės skundėsi?`
														
Atrodo, kad vadovaujant Nehemijui, žydų bendruomenė yra vieninga prieš išorinį spaudimą. Bet ne viskas yra gerai tautoje, kuri stengiasi apsiginti nuo persekiojimo ir nuo kitataučių. Nepaisant ištvermės ir, atrodo, darnių pastangų apsiginti nuo priešo, bendruomenė yra palaužta. Vadovai ir turtingieji išnaudoja neturtinguosius ir vargšus asmeninei naudai, ir padėtis pasidarė tokia bloga, kad šeimos šaukėsi pagalbos. Kai kurios šeimos sakė, kad neturėjo maisto savo vaikams; kai kurie verkė, kad dėl bado jie įkeitė savo turtą ir dabar neturi nieko; kitos šeimos dejavo, kad turėjo pasiskolinti pinigų persų mokesčiams sumokėti ir kad net jų vaikai buvo vergai.

Atrodo, jog pagrindinis kaltininkas buvo badas ir mokesčiai, dėl kurių neturtingesnės šeimos ieškojo pagalbos pas kaimynus. Persijos vyriausybė iš Judo provincijos kasmet reikalavo 350 talentų sidabro mokesčiams (žr. Neh 5, 1–5 išnašą „Andrews Study Bible“, 598 p.). Asmeniui neišgalint sumokėti nustatyto privalomojo mokesčio, šeima paprastai pirmiausia skolintųsi arba įkeistų turtą. Tačiau, jei ji neuždirbtų pinigų kitais metais, ji turėtų kažką daryti dėl turimos skolos. Paprastai kita galimybė būdavo vergovė už skolą. Ji jau prarado savo žemę, ir dabar turėjo siųsti asmenį iš šeimos, dažniausiai vaikus, kad jie galėtų atidirbti skolintojui už skolą.

Kartais gyvenime pasitaiko, kad susiduriame su sunkumais dėl mūsų pačių elgesio padarinių; žinoma, kartais mes susergame arba patiriame finansinių sunkumų ne dėl mūsų pačių kaltės. Pirmiau minėtas pasakojimas parodo metą, kai valdžios politika yra nepalanki žmonėms, o tai privedė prie sunkaus skurdo. Žmonės pateko į gilėjančio skurdo verpetą be išeities.

`Įdomu, kad anuomet, kaip ir dabar, žmonės susiduria su ekonomine priespauda. Kokią žinią turime įžvelgti tame, kad tai dažna Rašto tema?`
