---
title:  II. Prieš įstatymo dvasią
date:   28/10/2019
---

`2. Perskaitykite Neh 5, 6–8 (taip pat žr. Iš 21, 2–7). Kodėl Nehemiją ėmė pyktis?`
														
Kad ir kaip šiandien mums sunku tai suvokti, vergovė senovės pasaulyje buvo kultūrinė norma. Tėvas ar motina galėjo tapti vergais arba parduoti į vergovę vaiką. Socialiai ir teisiškai tėvai turėjo teisę parduoti savo sūnus ir dukteris. Tačiau, kadangi Dievas teikia laisvę, Jis sureguliavo šį paprotį Izraelyje, reikalaudamas skolintojus kas septynerius metus suteikti vergams laisvę. Taigi Dievas apsaugojo žmones nuo nuolatinės vergovės ir parodė savo troškimą, kad žmonės būtų laisvi.

Nors įstatymai leido skolinti, buvo draudžiama imti palūkanas (žr. su skolinimu susijusius Rašto nuostatus, žr. Iš 22, 24–26; Kun 25, 36–37; Įst 23, 20–21). O skolintojų palūkanos buvo nedidelės, palyginti su palūkanomis aplinkinėse tautose. Buvo prašoma mokėti vieną procentą kiekvieną mėnesį. 7 a. Mesopotamijos tekstuose kalbama apie kasmetines 50 proc. palūkanas sidabrui ir 100 proc. grūdams. Taigi 12 proc. palūkanos per metus buvo mažos, palyginti su Mesopotamijos šalių praktika. Tačiau apskritai, pasak Dievo Žodžio, vienintelis dalykas, kurio skolintojams nederėjo daryti – tai imti palūkanas (Neh 5, 10), ir įdomu, kad žmonės net nepaminėjo to savo skunde. Visa kita buvo socialinė norma ir neprieštaravo įstatymams. Tad kodėl Nehemijas labai pyko? Pažymėtina, kad jis nereagavo iš karto, bet rimtai apmąstė šį reikalą.

Tai, kad Nehemijas šį klausimą sprendžia itin ryžtingai, yra puiku. Jis nepamiršta skundo vien dėl to, kad jis techniškai nepažeidžia įstatymo arba yra socialiai priimtinas, netgi „geras“, palyginti su krašto papročiais. Šiomis aplinkybėmis buvo nesilaikoma Įstatymo dvasios. Ypatingų ekonominių sunkumų metu žmonių pareiga buvo padėti vieni kitiems. Dievas yra engiamųjų ir skurstančiųjų pusėje, ir Jis turėjo siųsti pranašus pasisakyti prieš blogį ir smurtą prieš vargšus.

`Kaip mes netgi netyčia galime laikytis Įstatymo raidės, bet tuo pačiu metu laužyti jo dvasią? (žr. Mch 6, 8)`
