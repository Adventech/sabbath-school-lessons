---
title:  IV. Įstatymas ir pranašai
date:   13/11/2019
---

`4. Perskaitykite Neh 9, 23–31. Kaip izraelitai apibūdinami lyginant su Dievo begaliniu gerumu (Neh 9, 25)?`
														
Šios kitos maldos / pamokslo dalies dėmesys buvo skirtas gyvenimui Kanaane, nes izraelitai turėjo žemę, kurią Dievas jiems davė. Jiems buvo suteikti žemė, miestai, vynuogynai ir laukai, paruošti naudojimui, bet jie visa tai priėmė kaip savaime suprantamą dalyką. 25 eilutės pabaiga sako: „Jie valgė, buvo sotūs, tapo rubuiliai“. Nutukimas Rašte minimas vos kelis kartus (Įst 32, 15; Jer 5, 28), ir toks paminėjimas kiekvieną kartą turi neigiamą reikšmę.

Žmonės mėgavosi „Tavo begaliniu gerumu“, bet ne pačiu Dievu, o tuo, ką jie turėjo. Akivaizdu, kad visko turėjimas nenulemia artimo vaikščiojimo su Dievu. Mes dažnai manome – „Jei tik turėčiau tą ar aną, tada aš būčiau laimingas“. Deja, mes matome, kad izraelitai turėjo viską iš Dievo, tačiau jų mėgavimasis tais dalykais tik padarė juos mažiau pasišventusiais Dievui. Mums per dažnai pernelyg lengva sutelkti dėmesį į dovanas, pamirštant Davėją. Tai mirtina apgaulė.

Žinoma, tai nereiškia, kad negalime būti laimingi dėl to, ką Dievas mums davė. Jis nori, kad mes džiaugtumės Jo dovanomis, bet šis džiaugsmas Jo suteiktais dalykais negarantuoja santykių su Dievu. Iš tiesų, jei nesame atsargūs, šie dalykai gali tapti kliūtimi.

Nepaisant to, šiame skyriuje vadovai dabar prisipažino, kad jie buvo neištikimi Dievui. Apžvelgdami savo istoriją jie konkrečiai įvardijo nusikaltimus, kuriuos jie padarė kaip tauta. Keletas dalykų yra ypač svarbūs, nes jie kartojami: (1) Izraelis nusigręžė nuo Dievo Įstatymo ir (2) persekiojo pranašus.

Kitaip tariant, jie suprato, kad Dievo Įstatymas ir Jo pranašai buvo būtini jų vystymuisi kaip Dievo tautai ir asmeniškai. Malda pabrėžia šią išvadą teiginiu, kad „žmogus randa gyvastį“ vykdydamas Dievo įsakus (Neh 9, 29; tiesiogiai cituojama Kun 18, 5), ir pabrėžiant, kad per pranašus kalbėjo Dvasia. Dievas mums davė savo įsakus dėl apstaus gyvenimo, ir Jis siuntė savo pranašus, kad padėtų mums suprasti tiesą. Tai, ką mes darome su šiomis dovanomis, yra esminis klausimas mums visiems.
