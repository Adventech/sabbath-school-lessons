---
title:  IV. Vyno spaudyklių mynimas sabatą
date:   11/12/2019
---

`4. Perskaitykite Neh 13, 15–16. Kokią problemą Nehemijas čia įvardijo?`														

Nelengva pastovėti už Dievą, kai esate mažuma. Kadangi Dievas sakė, jog sabata turi būti šventa diena, per kurią niekas nedirbs jokio darbo, Nehemijas ketino užtikrinti, kad šio įsakymo būtų laikomasi Jeruzalėje. Be abejo, jis jautė moralinę pareigą užimti tokią poziciją ir jos laikytis.

Sabata buvo pasaulio sukūrimo savaitės kulminacija, nes šią ypatingą dieną žmonės turėjo būti atnaujinti ir atkurti, praleisdami laiką su Dievu taip, kad jie negalėtų užsiimti savo reikalais ar kitais pasaulietiniais tikslais.

Sakoma, kad „sabata labiau išlaikė Izraelį, nei Izraelis išlaikė sabatą“. Svarbu, kad septintoji diena – sabata buvo ir lieka galinga priemonė, padedanti išlaikyti tikėjimą gyvą tiems, kurie jos laikosi Dievo malone ir mėgaujasi fizine ir dvasine nauda, kurią ji teikia.

`5. Perskaitykite Neh 13, 17–22. Ką Nehemijas darė, kad sustabdytų prekybą sabatos dieną?`
														
Kadangi Nehemijas yra Judo valdytojas, jis save mato taisyklių laikymosi užtikrintojo vaidmenyje. Kadangi taisyklės Jude buvo paremtos Dievo Įstatymu, jis tampa šio Įstatymo sergėtoju, įskaitant sabatą. Jei Judo kilmingieji būtų pasipriešinę vyriausiojo kunigo korupcijai, gal Nehemijas nebūtų atsidūręs šiose aplinkybėse. Tačiau didikai ir pareigūnai galbūt jau piktinosi Nehemiju dėl to, kad jis anksčiau liepė neimti iš vargšų palūkanų; atrodo, jie neprieštaravo ir Eljašibo bei Tobijos įvestiems pokyčiams.

Nehemijas pirmiausia bara didikus, o tada įsako uždaryti vartus ir liepia pareigūnams juos saugoti. Kai prekyvietė paprasčiausiai persikelia iš miesto vidaus į išorę, jis imasi dar drastiškesnių priemonių ir grasina kitą sabatą prieš prekybininkus panaudoti jėgą. Nehemijas turėjo būti žodžio žmogus, nes prekybininkai suprato jo mintį ir nuo to laiko nebeateidavo.
