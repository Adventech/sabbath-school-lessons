---
title:  V. Kunigai ir levitai kaip garbinimo dalis
date:   05/12/2019
---

`7. Perskaitykite Neh 12, 44–47. Kodėl Judas džiaugėsi kunigais ir levitais, einančiais tarnybą? Kodėl jie buvo svarbūs?`
														
`8. Ką simbolizavo kunigų (kurie buvo levitai) darbas? žr. Hbr 9, 1–11.`
														
> <p></p>
> „Kaip ir Kristaus mirtis ant kryžiaus, Jo tarpininkavimas žmogaus labui dangiškoje šventykloje yra labai svarbi Išgelbėjimo plano dalis. Savo mirtimi Jis pradėjo darbą, kurį užbaigti prisikėlęs įžengė į dangų. Tikėjimu mes turime įeiti už uždangos, ‘kur už mus kaip pirmtakas įžengė Jėzus’ (Hbr 6, 20)“ (E. Vait, Didžioji kova, 2017, 423 p.).

Vėlgi, nors žmonės anuomet tikrai neturėjo šiandienės šviesos, jie pakankamai suprato, kad levitų, kurie vieninteliai galėjo tarnauti šventykloje, darbas buvo itin svarbus. Juos jaudino tai, kad Dievo darbas bus atliktas per juos.

Tauta su Dievu leido laiką skaitydama Jo Žodį, melsdamasi, garbindama ir iš naujo pasišvęsdama Jam. Dėl viso šito jie suprato, kad šventyklos tarnyba buvo apleista ir ją reikėjo atnaujinti. Dabar, kai apeigos buvo atnaujintos, žmonės džiaugėsi svarbiu darbu, kurį levitai atliks vardan jų. Dievas įkvėpė tautai tai, kad šventyklos tarnai buvo Jo sumanymo dalis.

Deja, tarnautojai, Žodžio mokytojai ir muzikantai dažnai laikomi savaime suprantamu dalyku. Net Nehemijo laikotarpiu parama levitams kartais buvo stipri, o kartais labai silpna. Levitams dažnai tekdavo grįžti į kitą darbą, kad galėtų pasirūpinti savo šeima, nes žmonės nebeatnešdavo dešimtinių ir aukų.

Be dešimtinių ir aukų nėra organizuotos pasaulinės bažnyčios. Jei norime, kad mūsų tarnystė tęstųsi, turime įsipareigoti remti mūsų tarnautojus pinigais, taip pat žodžiu. Galbūt bažnyčia niekada nebus tobula, bet tai neturėtų paveikti mūsų aukų Dievui, kad Jo darbas ir toliau galėtų būti atliekamas visame pasaulyje.
