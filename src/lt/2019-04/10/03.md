---
title:  II. Apvalymas
date:   02/12/2019
---

Po sienos pašventinimo ir giedotojų susirinkimo, kitoje Rašto eilutėje, Neh 12, 30, parašyta apie apvalymą. „Kunigai ir levitai pirma apsivalė patys, paskui apvalė ir žmones, ir vartus, ir sieną“.

Hebrajų kalbos žodis „apvalymas“ reiškia būti švariu, būti tyru, ir jis vartojamas įvairiuose Senojo Testamento kontekstuose, įskaitant ir mintį, susijusią su moraliniu tyrumu ir švarumu Dievo akivaizdoje.

`3. „O jei vaikščiojame šviesoje, kaip ir Jis yra šviesoje, mes bendraujame vieni su kitais, ir Jo Sūnaus Jėzaus kraujas apvalo mus nuo visų nuodėmių. Jei sakytume, jog neturime nuodėmės, klaidintume patys save, ir nebūtų mumyse tiesos. Jeigu išpažįstame savo nuodėmes, Jis ištikimas ir teisingas, kad atleistų mums nuodėmes ir apvalytų mus nuo visų nedorybių“ (1Jn 1, 7–9). Ko šios eilutės moko apie 1) žmogiškąją prigimtį, 2) Dievo atleidimą ir 3) Dievo galią mūsų gyvenime?`
														
Šventykla ir jos apeigos buvo esminės senovės Izraelio religijos sudedamosios dalys. Tačiau šventykla ir jos apeigos buvo priemonė, jos nebuvo savitikslės. Aišku, kad jų tikslas buvo paskatinti žmones užmegzti gelbėjančius santykius su Sandoros Dievu, Viešpačiu Jėzumi Kristumi ir pažinti Jo apvalančią galią savo gyvenime. Ir šis žinojimas, ką Dievas padarė, nuo ko Viešpats mus išgelbėjo, paskatina mus Jį mylėti ir garbinti. Tai viena iš priežasčių, kodėl senovės izraelitai vėl ir vėl pasakojo, ką Dievas padarė praeityje. Tai padėjo jiems pažinti Viešpaties gerumą ir meilę, kuri buvo pagrindinė džiaugsmo ir padėkos priežastis, turėjusi persmelkti jų garbinimo patyrimą.

Šiandien atleidimo už nuodėmę patyrimas ir supratimas turėtų paskatinti mus dėkoti Dievui ir jausti viltį bei džiaugsmą. Tuomet lengva šlovinti Viešpatį ir išreikšti dėkingumą už Jo charakterio grožį. Ir kas geriau gali atskleisti Dievo charakterį, nei matymas Jėzaus ant kryžiaus, prisiimančio bausmę už mūsų nuodėmes, kad mums patiems netektų prisiimti šios bausmės?
 
`Nepriklausomai nuo jūsų praeities nuodėmių ar dabartinio charakterio, kryžius jums suteikia visišką atleidimą – šią akimirką. Kodėl nepriėmus atleidimo, kurį Jėzus jums siūlo dabar?`
