---
title:  I. Pirmasis tremtinių sugrįžimas
date:   29/09/2019
---

`1. Perskaitykite Jer 25, 11–12; Jer 29, 10; Dan 9, 1–2. Kada sugrįžo pirmieji tremtiniai? Kokią pranašystę sugrįžimas išpildė?`
														
Viešpats paveikė Kyrą, kad jis duotų leidimą pirmam sugrįžimui, įvykdant 70 metų Jeremijo pranašystę. Jeremijas užrašė, kad Judo kraštas 70 metų bus negyvenamas ir pavaldus Babilonui (taip buvo nuo 606/605 pr. Kristų iki 537/536 pr. Kristų), bet tada Dievas atvėrė duris tremtinių sugrįžimui. Kai Danielius ištyrė Jeremijo raštus, jis suprato, kad atėjo laikas šiam pažadėtam sugrįžimui.

Danieliaus 9 pranašas susirūpinęs, nes po 70 metų beveik nebuvo jokių akivaizdžių pokyčių, o į valdžią atėjo nauja persų imperija. Jis gedėjo ir kreipėsi į Dievą, prašydamas gailestingumo ir Jo pažadų įvykdymo. Tame pačiame skyriuje (Dan 9, 24–27) Dievas įtikino Danielių, kad Jis stebi viską ir yra suplanavęs ateitį, su Išvaduotuoju, kuris mirs, kad permaldautų už tautos nuodėmes, įves teisumą ir išpildys aukų sistemą. Iš tikrųjų Dievas sakė: „Danieliau, nesijaudink. Kadangi tikrasis išvaduotojas (Jėzus) neabejotinai ateis, Aš taip pat atsiųsiu išgelbėtoją dabar tau“. Netrukus Dievas paveikė Persijos karalių Kyrą įsakyti paleisti belaisvius. Dievas visada įvykdo pažadus (žr. Danieliaus 10, kaip Dievas įsikišo, kad užtikrintų savo tautos klestėjimą jų krašte).

Ezros 1 skyriuje užrašytas karaliaus Kyro įsakymas, leidžiantis Izraeliui grįžti į Jeruzalę ir statyti Viešpaties Namus. Įsakymas buvo duotas 539–537 m. pr. Kristų. Kyras ne tik leido tremtiniams išvykti, bet ir užtikrino, kad jie sugrįžtų su dovanomis ir aukomis, įskaitant originalius indus iš Šventyklos, kuriuos pavogė Nebukadnecaras. Šis įvykis primena mums izraelitų išėjimą iš Egipto prieš daugelį metų, kai Dievas taip pat paveikė žmonių širdį, kad įteiktų jiems išsiskyrimo dovanų. Šią pirmą į Judą grįžusią grupę sudarė apie 50 000 žmonių, į kurią greičiausiai įėjo moterys ir vaikai iš kitų teritorijų.

`Kokios kitos istorinės pranašystės išsipildė būtent taip, kaip buvo pažadėtos Žodyje, ir kaip mes galime jomis guostis, kad Dievas žino ateitį ir kad galime pasikliauti Jo pažadais?`
