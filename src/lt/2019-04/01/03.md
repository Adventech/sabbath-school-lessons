---
title:  II. Karalių ir įvykių apžvalga
date:   30/09/2019
---

Pirmajai grįžusiųjų grupei teko užduotis atstatyti Dievo Šventyklą. Kitoje dalyje tyrinėsime apie priešinimąsi Šventyklos statybai. Dabar aptarsime Persijos karalius, valdžiusius ilgo Šventyklos ir Jeruzalės atstatymo laikotarpiu. Svarbu žinoti su Ezra ir Nehemiju susijusią istoriją, nes tai leidžia giliau pažvelgti į jų žinią.

`2. Perskaitykite Ezr 4, 1–7. Kas buvo tie skirtingi karaliai, kurių valdymo laikotarpiu kilo priešinimasis Šventyklos statybai?`
														
Čia pateiktas chronologinis Persijos karalių, susijusių su Ezros ir Nehemijo knygomis, sąrašas. Jis prasideda Kyru, įkūrusiu Persijos imperiją ir nugalėjusiu Babiloną 539 m. prieš Kristų.

- Kyras II „Didysis“ (559–530 m. prieš Kristų)
- Kambizas II (530–522 m. prieš Kristų)
- Darijus I (522–486 m. prieš Kristų)
- Kserksas I (485–465 m. prieš Kristų) (taip pat žinomas iš Esteros knygos kaip Ahasveras)
- Artakserksas I (465–424 m. prieš Kristų)

Tyrinėjant šias knygas labai svarbu žinoti, kad Ezros knygoje šie karaliai minimi ne chronologine tvarka. Pavyzdžiui, Ezr 4, 6–24 įterptas prieš 5 skyrių, kuriame tęsiasi pasakojimas apie priešinimąsi Šventyklos statymui. Laiškai, susiję su Ezros 4 minimais Kserksu I (Ahasveru) ir Artakserksu I, buvo parašyti po 5 ir 6 skyriuose užfiksuotų įvykių, susijusių su Darijumi I. Ši seka skaitytoją gali gluminti, ir dėl jos per šimtmečius žmonėms galėjo kilti neaiškumų, susijusių su šiomis knygomis. Mums tyrinėjant šį ketvirtį, įvykių eiliškumo supratimas padės geriau suvokti Ezros ir Nehemijo žinią.

`Kaip dažnai jūs Rašte rasdavote jus gluminančių dalykų? Kaip jūs galite išmokti pasitikėti Dievu ir Jo Žodžiu, net susidūrę su tuo, kas atrodo neaišku? Kodėl svarbu tai daryti? (žr. Iz 55, 8–9)`
