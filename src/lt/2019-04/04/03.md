---
title:  II. Pranašai drąsina
date:   21/10/2019
---

Deja, aplinkinių tautų priešprieša, su kuria žydai susidūrė, kaip parašyta Ezr 4–6, išgąsdino juos ir jie nenorėjo atstatinėti Šventyklos.

Kaip minėta anksčiau, Ezr 4, 6–6, 22 nėra parašyti chronologine tvarka. Todėl 5 skyrių tyrinėsime prieš 4 skyrių.

`3. Perskaitykite Ezr 5, 1–5. Kodėl Dievas žydams siuntė pranašus Agėją ir Zachariją? Koks yra jų pranašavimo rezultatas?`
														
Žydai liovėsi statę, nes bijojo. Bet Dievas juos siuntė į Judą, kad atstatytų Šventyklą ir miestą, ir Jis turėjo planą. Kadangi jie bijojo, Jis turėjo kažką daryti, kad juos padrąsintų. Todėl Jis pašaukė du pranašus. Žmogiškoji priešprieša nesustabdo Dievo; net jei žydai savo veiksmais prisidėjo prie šios priešpriešos, Dievas jų nepaliko. Jis darbavosi per pranašus, kad juos dar kartą padrąsintų ir paragintų.

`4. Perskaitykite Ag 1. Kokia yra žinia jiems ir ką mes galime joje įžvelgti sau?`
														
> <p></p>
> „Pranašai Agėjas ir Zacharijas buvo pašaukti krizei spręsti. Primindami liudijimus, šie paskirti pasiuntiniai žmonėms atskleidė jų rūpesčių priežastį. Laikino klestėjimo stoką lėmė tai, kad Dievo interesai nebuvo laikomi svarbiausiais, skelbė pranašai. Jei izraelitai teiktų garbę Dievui, jei jie parodytų Jam deramą pagarbą, laikydami Jo Namų statybą svarbiausiu darbu, jie būtų sulaukę Jo artumo ir palaiminimų“ (E. Vait, Prophets and Kings, 573 p.).
