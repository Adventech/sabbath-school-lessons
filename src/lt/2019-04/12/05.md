---
title:  IV. Ezra veikia
date:   18/12/2019
---

`5. Perskaitykite Ezros 10. Kaip Ezra ir vadovai sprendė santuokos su pagonimis klausimą?`
														
Kartu visa sueiga nusprendė išsiųsti kitatautes žmonas. Nuostabu tai, kad net ir jų sutuoktiniai sutiko su šiuo sprendimu, išskyrus keturis vyrus, įvardytus Ezr 10, 15. Žydai pažadėjo išsiųsti savo žmonas ir prireikė trijų mėnesių, kol planas buvo įgyvendintas. Galiausiai 113 žydų vyrų išsiuntė savo žmonas (Ezr 10, 18–43). Įdomu tai, kad paskutinė eilutė (Ezr 10, 44) sako, jog kai kurios iš šių mišrių santuokų jau susilaukė vaikų. Motinų su vaikais išsiuntimas iš šeimų mums neatrodo racionalus ar netgi teisingas. Tačiau turime prisiminti, kad tai buvo unikalus laikas, kai Dievas pradėjo atkurti žydų tautą, ir tam tikra prasme ji pradėjo naujus santykius su Juo. Visiškas Dievo sekimas reikalavo kraštutinių priemonių.

Konkretūs žodžiai, pavartoti Ezr 10, 11.19 – „atskirti“ („badal“) ir „pavaryti“ (jatza), nėra vartojami niekur kitur Rašte skyrybų atveju. Ezra būtų žinojęs terminologiją, reguliariai vartojamą santuokos nutraukimui, tačiau jis nusprendė jos nevartoti. Taigi akivaizdu, kad Ezra nelaikė santuokų galiojančiomis po to, kai buvo nustatytas Toros įsako sulaužymas. Kitaip tariant, santuokos buvo panaikintos, nes jos prieštaravo Įstatymui. Procesas buvo negaliojančių santuokų nutraukimas. Tačiau mums nepateikiama informacijos apie tai, kas nutiko toms žmonoms ir vaikams ir kaip tai paveikė bendruomenę. Atsižvelgiant į to laikmečio papročius, buvę vyrai būtų pasirūpinę savo buvusiomis žmonomis ir jų vaikais. Paprastai žmonos grįždavo į savo tėvų namus.

Tačiau laikui bėgant kai kurie žydai vėl pradėjo tuoktis su svetimtautėmis, o kai kurie gal netgi sugrįžo pas išsiųstas žmonas. Trumpas sprendimo laikotarpis gali būti aiškinamas žmogiška prigimtimi ir mūsų pasišventimo Dievui ciklu. Net ir tie, kurie laikome save tvirtais tikinčiais, turime pripažinti, kad mes patyrėme mažesnio pasišventimo Dievui laikotarpių, kai mūsų vaikščiojimas su Juo galėjo būti apibūdintas kaip nepakankamas. Deja, žmonijai sunku Dievą laikyti svarbiausiu.

`Koks buvo jūsų patyrimas „mažesnio pasišventimo Dievui“ laikotarpiais? Ko pasimokėte iš šio patyrimo?`
