---
title:  II. Pranašiškas laikas
date:   14/10/2019
---

Pirmoje šio ketvirčio temoje tyrinėjome, kaip Dievas pašaukė Zerubabelį (538 m. prieš Kristų) ir Ezrą (457 m. prieš Kristų) konkrečiai tarnystei. Antroje temoje apsvarstėme Dievo pašaukimą Nehemijai (444 m. prieš Kristų). Turime suvokti, kad šie pašaukimai buvo su Dievo numatymu. Pavyzdžiui, Dievas Zerubabelį vedė atlikti tam tikrą užduotį, reaguojant į 70 metų nelaisvės pabaigą, kurią išpranašavo Jeremijas.

`2. Kokiais metais Ezra buvo pašauktas tarnystei? Tais pačiais metais, kai karalius Artakserksas paskelbė įsakymą. Kuo šie metai reikšmingi pranašystėje? žr. Dan 9, 24–27.`
														
Dan 9, 25 parašyta: „Nuo to laiko, kai paskelbtas žodis atnaujinti ir atstatyti Jeruzalę, iki pateptojo vado bus septyni septynetai ir šešiasdešimt du septynetai“. Paskutinė šios pranašystės savaitė paminėta 27 eilutėje. Kadangi vieną savaitę sudaro septynios dienos, pranašiška savaitė lygi 7 metams (Sk 14, 34; Ez 4, 5–6). Todėl ši pranašystė kalba apie 70 savaičių, o tai yra 490 metų. Klausimas, į kurį reikia atsakyti, tai – kada prasideda 70 savaičių pranašystė? Tekstas sako, kad nuo to laiko, kai bus paskelbtas žodis atnaujinti ir atstatyti Jeruzalę.

Iš viso buvo paskelbti trys įsakymai dėl žydų tautos atkūrimo. Kyras, Darijus ir Artakserksas davė įsakymą atstatymui. Tačiau tik Artakserkso įsakymas yra susijęs su Jeruzalės miestu, ir tik šis įsakymas yra susijęs su Dievo garbinimu dėl Jo įsikišimo (Ezr 7, 27–28).

Mes 70 savaičių pranašystės pradžią skaičiuojame nuo 457 m. prieš Kristų, septintųjų karaliaus Artakserkso I metų, kaip minima Ezr 7, 7–26. Be to, kadangi 457 m. prieš Kristų taip pat prasideda 2300 dienų pranašystė Dan 8, 14 (žr. III dalį), šis įsakymas yra šių dviejų pranašysčių pradžia. 70 savaičių baigiasi 34 m. po Kristaus, kai išplito Evangelijos skelbimas ir ji pasiekė pagonis (pažymėtas ankstyvosios bažnyčios persekiojimu ir Stepono kankinyste). Paskutinės savaitės vidurys būtų 31 m. po Kristaus, kai Jėzus mirė ant kryžiaus.

`Perskaitykite Dan 9, 24–27 pranašystę. Kaip ji atskleidžia, su nuostabiu tikslumu, Jėzaus tarnystę? Kaip ši pranašystė turėtų padėti sutvirtinti mūsų tikėjimą?`
