---
title:  V. Mūsų atsakomybė
date:   17/10/2019
---

Jei Dievas mus pašaukia, mes vis dar esame laisvi pasirinkti, ar šį kvietimą priimti, ar jį atmesti, kaip esame laisvi pasirinkti arba priimti Jo mums visiems siūlomą išgelbėjimą, arba jį atmesti. Jis gali suteikti mums tam tikrą padėtį, bet mes galime nuspręsti nepaisyti Jo raginimų. Taip, Jis nori, kad dėl Jo mes atliktume konkrečius dalykus, kaip Jis kviečia mus tapti panašiais į Jį. Dievo išsirinkimas konkrečiai užduočiai yra Jo plano dėl mūsų išgelbėjimo dalis. Atlikdami tai, ką Jis ragina mus atlikti, mes savo gyvenime atskleidžiame išgelbėjimo, kurį Jis mums davė, tikrovę.

Karaliui Sauliui buvo suteikta karaliaus padėtis. Deja, Saulius niekada nepavedė visiškai savo širdies Dievui, nepaisant jam skirtos užduoties. Tik todėl, kad Dievas pašaukia asmenį atlikti dėl Jo ypatingą užduotį, nereiškia, kad šis asmuo priims Dievą. Mūsų laisva valia išlieka lemiamu veiksniu, o jei nesilaikome Dievo vedimo, mes galime prarasti viską.

`6. Perskaitykite Išėjimo 3 ir 4. Ko šie skyriai mus moko apie tai, kas atsitinka, kai Viešpats pašaukia kažką atlikti?`
														
Mūsų atsakas gali būti panašus į Ezros ir Nehemijo, kurie ėjo nedvejodami, arba galime būti kaip Mozė, kuris turėjo prieštaravimų ir pasiteisinimų. Galiausiai Mozė ėjo, bet ne be mėginimo išvengti pašaukimo. Jis prieštaravo teigdamas, kad jis nėra tinkamas, kad jis yra niekas ir neužėmė svarbios padėties. Tad kaip faraonas jo klausys? Jis taip pat nerimavo, kad žydai netikės juo ar jo neklausys, ir darbas būtų veltui. Be to, jis skundėsi, kad nėra įgudęs: „Aš lėtas praverti lūpas, ir mano liežuvis nerangus“ (Iš 4, 10) – ir neturėjo reikiamų savybių. Galiausiai jis primygtinai prašė Dievą siųsti ką nors kitą. Tačiau skaitydami pasakojimą apie Mozę sužinome, kokiu Mozė tapo galingu, nors ir netobulu vadovu. Jis ištikimai atliko užduotį, kuriai Viešpats jį pašaukė.

`Kokių mes dažnai randame pasiteisinimų, kad galėtume nedaryti to, ką, mūsų žiniomis, Viešpats mums pavestų?`
