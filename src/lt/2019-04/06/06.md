---
title:  V. Džiugesys Viešpatyje
date:   07/11/2019
---

„Džiugesys Viešpatyje yra jūsų stiprybė“ (Neh 8, 10) – primena, kad mūsų džiugesys ir džiaugimasis gyvenimu yra Dievo valia. Svarbiausia, tai ne tik bet koks džiaugsmas, bet būtent tas džiaugsmas, kai mes pažįstame Dievą ir Jo meilės tikrovę. Džiaugimasis Dievu, Jo gerumu ir tuo, ką Dievas mums suteikė, yra kažkas, ką turėtume stengtis daryti kiekvieną dieną. Be to, džiaugimasis Dievu suteikia mums jėgų pasitikti dieną ir priimti tai, kas ateina mūsų kely.

`6. Perskaitykite Neh 8, 13–18. Kas čia įvyko, ir ką šios eilutės mums pasako apie žmones ir jų vadovus?`
														
Kitą dieną vadovai atvyko pas Ezrą, kad sužinotų daugiau iš Dievo knygos. Ši jų parodyta iniciatyva atskleidė norą vesti bendruomenę Dievo link. Jie suprato, kad žmonių vedimas teisingu keliu neįvyks, jei jie patys neieškos Dievo ir Jo pažinimo.

`7. Perskaitykite Kun 23, 39–43. Kas buvo izraelitams liepta ir kodėl?`
														
Atkreipkite dėmesį, jog Neh 8, 15 tekstas nurodo, kad tai, ką jie darė, neprieštaravo tam, kas „parašyta“. Čia matome kitą pavyzdį, kad dabar jie rimtai norėjo paklusti Dievo Žodžiui, idealiu atveju, dėl to, kad po dešimtmečių nelaisvėje jie pasimokė iš nepaklusnumo. Be to, kalbant apie Kunigų knygos tekstą, jie turėjo švęsti iškilmę ir linksmintis „Viešpaties, jūsų Dievo, akivaizdoje septynias dienas“ (Kun 23, 40). Kitaip tariant, žmonėms prisiminus Dievo gailestingumą, malonę ir išgelbėjimą, jie turėjo džiaugtis tuo, ką Viešpats dėl jų padarė.

`Pagalvokite apie tai, kas mums duota Jėzuje, kurio simbolių yra visose senovės Izraelio iškilmėse. Kaip mes galime išmokti džiaugtis Viešpatyje net sunkumuose ir skausminguose išmėginimuose? Kodėl mums labai svarbu tai daryti ypač tokiais laikais?`
