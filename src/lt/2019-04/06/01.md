---
title:  Žodžio skaitymas
date:   02/11/2019
---

### Šios savaitės tyrinėjimui skaitykite
Neh 8, 1–8; Įst 31, 9–13; Mt 17, 5; Apd 8, 26–38; Neh 8, 9–12; Kun 23, 39–43.

> <p>Įsimintina eilutė:</p>
> „Jie skaitė iš knygos – iš Dievo Įstatymo, išversdami jį ir paaiškindami prasmę. Taip jie galėjo suprasti, kas buvo skaitoma“ (Neh 8, 8).

Jeruzalės siena užbaigta. Įstatę vartus, izraelitai, vadovaujami Nehemijo, baigė pagrindinę užduotį. Kai siena buvo užbaigta, aplinkines tautas apėmė baimė ir jos pripažino, kad „tas darbas buvo atliktas padedant [...] Dievui“ (Neh 6, 16). Priešai suprato, kad Izraelio Dievas buvo tikras, nes, nepaisant izraelitų patirtos neįtikėtinos priešpriešos ir neapykantos, jie vis tiek baigė darbą.

Užbaigus sieną, Nehemijas paskyrė Jeruzalės valdytoją (savo brolį Hananį) ir tvirtovės vadovą (Hananiją). Abu vyrai buvo pasirinkti paisant sąžiningumo, patikimumo ir baimės Dievui (Neh 7, 2), o ne dėl giminystės. Siena buvo užbaigta elulo mėnesį (6 mėn., Neh 6, 15).

Kokie darbai laukė po to? Kituose Nehemijo knygos skyriuose (Nehemijo 8–10) užrašyti svarbūs septinto mėnesio įvykiai (Neh 8, 2). Šiose eilutėse galime pamatyti pavyzdžių, kaip Izraelio vaikai buvo pasiryžę paklusti Dievo Žodžiui ir kaip jis juos džiugino.
