---
title:  Šeimyninis gyvenimas skirtas dalytis
date:   19/06/2019
---

`7. Pateiktuose tekstuose pasižiūrėkite, kaip Naujajame Testamente vartojami žodžiai „sekėjai“ arba „sekite“. Ką jie mums pasako apie tapimą krikščionimi ir augimo procesą? Jūsų nuomone, ką jie sako apie pavyzdį ir liudijimą? 1 Kor 4, 16; Ef 5, 1; 1 Tes 1, 6; Hbr 6, 12; 13, 7; 3 Jn 11.`

Naujojo Testamento dėmesys sekimui patvirtina svarbų pavyzdžio vaidmenį mokymosi procesui. Žmonės linkę panašėti į tai ar tuos, ką mato. Šis principas taikytinas santykiams apskritai ir ypač namuose, kur sekimas yra įprastas. Namuose vaikai seka tėvų, brolių ir seserų pavyzdžiu; sutuoktiniai dažnai atkartoja vienas kitą. Ši samprata moko, kaip poros ir šeimos gali krikščioniškai liudyti kitoms poroms ir šeimoms.

Socialinės įtakos galia. Mes liudijame savo namuose, kai suteikiame žmonėms galimybę stebėti mus ir tam tikru būdu dalytis mūsų namų patyrimu. Daugelis tiesiog neturi gero santuokos ar šeimos santykių pavyzdžio. Mūsų namuose jie gali matyti, kokį skirtumą nulemia Jėzaus Dvasia. E. Vait rašė: „Socialinė įtaka yra nuostabi galia. Jei norėsime, mes galime ją panaudoti padedant aplinkiniams“ (The Ministry of Healing, 354 p.).

Sutuoktiniams kviečiantis kitas poras pavalgyti, pabendrauti, tyrinėti Raštą arba kartu dalyvauti susituokusiųjų ugdymo programoje, apsilankiusieji pamato pavyzdį. Tarpusavio supratimas, palaikymas, bendravimas, nesutarimų sprendimas ir atsižvelgimas į skirtumus liudija apie šeimos gyvenimą Kristuje.

`8. Tačiau šiame kontekste, ko mums visada reikia sergėtis? Jer 17, 9; Jn 2, 25; Rom 3, 23.`

Sekite tikinčiuosius, kurie seka Kristų. Visi žmogiškieji pavyzdžiai yra netobuli; tačiau krikščionių namų liudijimui svarbiausia ne absoliutus tobulumas. Naujajame Testamente sekimo samprata yra kvietimas asmenims sekti tikinčiuosius, kurie seka Kristų. Mintis ta, kad asmenys suvoktų krikščioniškąjį tikėjimą, pastarąjį matydami apsireiškiantį kituose žmonėse, kurie yra tokie pat puolę.

`Ką galėtumėte padaryti, kad jūsų namai būtų geresnis krikščionių liudijimo pavyzdys?`