---
title:  Kas gera, palaikykite
date:   09/06/2019
---

Evangelijai skriejant aplink pasaulį, krikščionys susiduria su skirtingomis kultūromis ir papročiais, kurių dauguma susiję su šeimos ir socialiniais santykiais. Vienas iš didžiausių krikščionių misionierių klausimų yra susijęs su jų santykiais su įvairiomis kultūrinėmis normomis dėl daugybės dalykų, įskaitant šeimos santykius, kurie jiems asmeniškai gali pasirodyti nepatogūs.

`1. Perskaitykite Apd 10, 1–28. 34–35. Ką mes galime iš čia sužinoti apie mūsų poreikį įveikti mūsų pačių kliūtis ir išankstinį nusistatymą, kai tenka susidurti su kitomis kultūromis?`

Kristus mirė už kiekvieno žmogaus nuodėmes, visur. Daugelis žmonių tiesiog dar nežino šios didžiosios tiesos. Šios žinios skelbimas ir kvietimas atsiliepti yra evangelinė krikščionių misija. Kadangi Dievas nėra šališkas, krikščionys yra pašaukti elgtis su kiekvienu pagarbiai ir oriai, suteikiant asmenims galimybę priimti gerąją naujieną, kuri taip pat skirta ir jiems.

`2. Kokias išvadas padarė ankstyvieji krikščionių misionieriai, kai Evangelija buvo pristatyta kitoms kultūroms? Kokį principą galime įžvelgti šiuose tekstuose? Apd 15, 19–20. 28–29; 1 Kor 2, 2; 1 Tes 5, 21–22.`

Nors kiekviena kultūra atspindi puolusios tautos būklę, kultūroms taip pat gali būti būdingi Raštui neprieštaraujantys įsitikinimai, netgi naudingi Evangelijai. Pavyzdžiui, daugelyje pasaulio šalių artimi santykiai šeimoje ir bendruomenėje yra branginami. Krikščionys gali palaikyti ir stiprinti tai, kas yra gera ir atitinka Rašto principus.

Tuo pačiu metu nedera Dievo tiesos statyti į pavojų. Deja, Bažnyčios istorija liudija, kad kompromisas ir prisitaikymas prie kultūrų subrandino netikrų krikščioniškų įsitikinimų kratinį, neva autentišką krikščionybei. Šėtonas teigia esąs šio pasaulio dievas ir su džiaugsmu platina sąmyšį, bet Jėzus atpirko šį pasaulį, o Jo Dvasia veda Jo sekėjus į tiesos pilnatvę (Jn 16, 13).

`Kiek jūsų tikėjimo lemia jūsų kultūra ir kiek Rašto tiesa? Kaip jūs galite išmokti šias dvi atpažinti? Pasiruoškite aptarti savo atsakymą klasėje.`
