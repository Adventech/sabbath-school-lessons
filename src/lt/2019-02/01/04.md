---
title:  Netikėtumai
date:   02/04/2019
---

`4. Perskaitykite Job 1, 13–19; 2, 7–9. Kas nutiko Jobui? Kaip jo patyrimas atspindi tai, kas nutinka kiekvienam, vienaip ar kitaip, vienu ar kitu metu?`

Graikų filosofas Heraklitas teigė, kad „nieko nėra pastovaus, išskyrus nuolatinį keitimąsi“. Vos tik atrodo, kad viskas klostosi gerai, įvyksta kažkas netikėta. Pavyzdžiui, darbo ar galūnės praradimas, paguldanti į patalą ar mirtina liga, gaisras, automobilio avarija, pargriuvimas vedžiojant augintinį.

Žinoma, ne visi pokyčiai turi būti neigiami. Galbūt paaukštinimas darbe lems geresnes ekonomines sąlygas. Galbūt sutiktas asmuo taps sutuoktiniu – pokytis, kuriam daugelis neprieštarautų.

Bet kuriuo atveju, netgi įprastas ritmas, rutina, gali staiga ir netikėtai būti sutrikdyti.

Jobas tikrai nenorėjo naujo etapo savo gyvenime. Raštas jį nusako taip: „be priekaištų ir doras, dievobaimingas ir besišalinantis pikta“ (Job 1, 1). Mes taip pat žinome, kad jis buvo vedęs, turėjo septynis sūnus ir tris dukteris, ir buvo labai turtingas (Job 1, 2–3). Knygoje aprašoma, kad jis neteko bent šešių esminių dalykų – turto, darbo jėgos, vaikų, sveikatos, žmonos palaikymo ir draugų padrąsinimo. Jo pasaulis buvo apverstas aukštyn kojomis, o jo šeimos gyvenimas sugriautas.

Nors tai, kas nutiko Jobui, buvo ganėtinai ekstremalu, kas iš mūsų nepatyrėme netikėtumų, labai neigiamų? Gyvenimas gali būti puikus, kai staiga be jokio įspėjimo viskas iš esmės pasikeičia, o mūsų ir mūsų šeimos gyvenimas jau niekada nebebus toks pat.

Tai nėra nauja. Abelis tikriausiai nesitikėjo, kad bus nužudytas, o Juozapas visiškai nesitikėjo, kad bus parduotas vergovėn į Egiptą. Abiejuose pasakojimuose šeimos nariai buvo išdavikai, ir abiejuose pasakojimuose šeimas labai paveikė tai, kas atsitiko kitiems nariams. Šventajame Rašte daug pavyzdžių, kai žmonių ir šeimų gyvenimą labai pakeitė netikėtumai.

`Kaip jūsų tikėjimas padėjo jums sunkumuose, kurie netikėtai pertraukė jūsų gyvenimo ritmą?`