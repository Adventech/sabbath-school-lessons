---
title:  Meilė tinkamau laiku
date:   08/05/2019
---

Perskaitykite Gg 4, 8–5, 1.

Gg 4, 16 ir Gg 5, 1 sudaro pačią šios knygos esmę ir nusako kulminaciją – santuoką tarp Saliamono ir šulamietės.

`6. Į ką Saliamonas nurodo šiose eilutėse? Gg 4, 12. 16; 5, 1; 8, 8–10.`

Giesmių giesmėje randame vienus iš įtikinamiausių Rašto įrodymų dėl Dievo sumanymo, kad iki santuokos žmonės būtų seksualiai skaistūs. Viena iš galingiausių nuorodų yra apie šulamietės vaikystę, kai jos broliai svarstė, ar ji bus „siena“, ar „durys“ (Gg 8, 8–9). Kitaip tariant, ar iki santuokos ji išliks skaisti (siena), ar pasileidusi (durys). Kaip suaugusi moteris, ji tvirtina išlaikiusi savo skaistumą ir pas savo vyrą ateina tyra: „Aš siena“ (Gg 8, 10). Tiesą sakant, jis patvirtina, kad iki vestuvių nakties ji vis dar yra mergelė, sakydamas, kad ji yra „uždaras sodas, užantspauduotas šaltinis“ (Gg 4, 12). Iš savo patirties ji gali patarti savo draugėms įsimylėti ir žengti santuokos žingsnius labai atsargiai. Tris kartus Giesmių giesmėje šulamietė kreipiasi į grupę moterų, vadinamų Jeruzalės dukterimis, patardama joms nežadinti intensyvios meilės aistros iki tinkamo meto (Gg 2, 7; 3, 5; 8, 4), t.y., kol jos nėra saugios intymioje santuokos sandoroje, kaip ir ji.

Eilėse mylimasis antrą kartą kviečia savo nuotaką eiti su juo (Gg 2, 10; 4, 8). Iki vestuvių ji negalėjo priimti jo kvietimo, bet dabar ji kviečia jį į savo sodą (Gg 4, 16), ir jis su malonumu priima kvietimą (Gg 5, 1). Jį traukia ne tik jos grožis; ji sužavėjo jo širdį (Gg 4, 9), jis apsvaigęs nuo jos meilės (Gg 4, 10), ir jis džiaugiasi, kad ji yra jo ir ne kieno nors kito dabar ir amžinai: „Mano sesuo sužadėtinė – uždaras sodas. Uždaras sodas, užantspauduotas šaltinis“ (Gg 4, 12). Sąjungoje su šia tobula moterimi jis jaučiasi pasiekęs pažadėtąjį kraštą: „Tavo lūpos, sužadėtine, laša medumi, medus ir pienas po tavo liežuviu“ (Gg 4, 11).

`Kokia gera žinia yra tiems žmonėms, kurie apgailestauja dėl savo neteisingo sprendimo, susijusio su jų seksualumo išraiška? 1 Jn 1, 9; palyginkite su Ps 103, 12; Iz 55, 7; Jn 8, 11.`