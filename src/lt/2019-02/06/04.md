---
title:  Meilės pažinimas
date:   07/05/2019
---

Daugelis Giesmių giesmėje įžvelgė „sugrįžimą į Edeną“. Nors aprašyta pora nėra pirmieji vyras ir moteris, poema primena pirmąjį sodą. Dievo sumanymas, kad jie būtų „vienas kūnas“ (Pr 2, 24–25), matomas subtiliose metaforose ir simboliuose.

`4. Kaip Giesmių giesmėje pristatytas įsipareigojimas abipusiškumui intymiame sutuoktinių gyvenime? Gg 4, 7–5, 1. Kuo panašus Pauliaus nurodymas 1 Kor 7, 3–5?`

Saliamonas ją kviečia: „Ateik“ (Gg 4, 8). Jo nuotaka atsiliepia. Vėliau ji kviečia jį: „Teateina mylimasis į savo sodą“ (Gg 4, 16). Jis atsako (Gg 5, 1). Čia Šventasis Raštas moko, kad šioje intymioje aplinkoje neturi būti jokios jėgos ar manipuliacijos. Į šiuos santykius partneriai įeina laisvai ir su meile. „Mano sodas“ yra „jo sodas“.

Saliamono ir šulamietės vardai kyla iš hebrajų kalbos žodžio šalom – ramybė ar visapusiškumas. Jų susižavėjimas yra abipusis (Gg 4, 1–5; 5, 10–16). Jų santykių pusiausvyrą įrodo net suporuotų eilučių poemos stilius. Sandoros posakis „Manasis mylimasis – mano, o aš – jo“ (Gg 2, 16) atspindi Edeno kalbą: „Štai pagaliau kaulas mano kaulų ir kūnas mano kūno“ (Pr 2, 23).

`5.Kaip santuokinės sąjungos nusakymas kaip „pažinimas“ praturtina mūsų supratimą apie mūsų santykius su Dievu? Pr 4, 1. 25; 1 Sam 1, 19; Lk 1, 34; Jn 17, 3; 1 Kor 8, 3.`

Rašte žodis pažinti nusako intymią vyro ir žmonos sąjungą. Šis meilės „pažinimas“, slapčiausia vidinė jų būties gelmė yra siūloma kitam. Ne tik du kūnai, bet ir dvi širdys yra sujungtos „viename kūne“. Pažinimas taip pat nusako santykius tarp asmens ir Dievo. Išmanančiam krikščioniui išskirtinis ir švelnus santuokos pažinimas, su draugyste, įsipareigojimu ir neribotu malonumu, suteikia gilų supratimą apie didžiausią ir švenčiausią slėpinį – Kristaus ir Bažnyčios sąjungą.