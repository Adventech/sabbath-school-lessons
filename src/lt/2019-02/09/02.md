---
title:  Sveikatos netekimas
date:   26/05/2019
---

Prie gyvybės medžio neprieiname jau tūkstančius metų; ir visi tai jaučiame, ypač kai kalbame apie mūsų fizinę sveikatą. Anksčiau ar vėliau, jei nežūsime dar būdami jauni, mes visi susidursime su atšiauria sveikatos netekimo tikrove.

Jau pats savaime sveikatos praradimas yra skausmingas, tačiau argi ne dar skaudžiau, kai tai ištinka ne tik mus, bet mūsų šeimos narį? Kiek tėvų, ypač kai susirgo jų vaikas, norėjo, kad sirgtų jie patys, tėvai, o ne vaikas? Deja, mes to pasirinkti negalime.

`1. Kuo panašūs visi šie pasakojimai? Mk 5, 22–24. 35–43; Mt 15, 22–28; Lk 4, 38–39; Jn 4, 46–54.`

Kiekviename iš šių ir, be abejonės, daugybėje kitų atvejų šeimos narys prašė Jėzaus pagalbos kitam šeimos nariui.

Neabejotina, mes pripažįstame, kad kenčiame dėl to, jog gyvename puolusiame pasaulyje. Nuodėmei atėjus į pasaulį, atsirado ne tik mirtis, bet ir lėtinis skausmas, ligos bei negalios. Susidūrę su lėtinėmis ar neišgydomomis ligomis, galime patirti šoką, pyktį, neviltį ir net galime norėti šaukti: „Mano Dieve, mano Dieve, kodėl mane palikai? Kodėl Tu toks tolimas, toli nuo mano maldos, nuo mano dejonės šauksmo?“ (Ps 22, 2) Kaip Dovydas, mes taip pat gerai darome išsakydami savo klausimus, pyktį ir skausmą Dievui.

Daugeliu atvejų liga ir kančios liks slėpiniais tol, kol mirtį galutinai nugalės Jėzaus sugrįžimas. Tuo pačiu metu galime tyrinėti svarbias Dievo Žodžio tiesas. Nors Jobas ištvėrė neapsakomą skausmą, jis patyrė gilesnį Dievo artumą. Jis aiškino: „Buvau girdėjęs gandus apie Tave, bet dabar mano akys mato Tave“ (Job 42, 5). Paulius sirgo kažkokia lėtine liga, ir jo elgesys mums pasako, kad kančios gali mums padėti paguosti kitus, jos gali mums padėti atjausti kitus, kurie kenčia skausmą, ir jos gali mums padėti veiksmingiau tarnauti (2 Kor 1, 3–5), t.y., jei neleisime kančioms mus palaužti.

`Jei mes ar šeimos nariai kenčia nuo ligos, kokiais pažadais mes galime remtis? Kodėl tokiu metu Jėzaus, mūsų Viešpaties, kančios ant kryžiaus tikrovė mums yra itin svarbi? Ko Jis ant kryžiaus moko mus apie nepaliaujamą Dievo meilę, netgi esant ligai mūsų šeimoje?`
