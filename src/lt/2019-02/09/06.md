---
title:  Gyvybės netektis
date:   30/05/2019
---

Žmonės suvokia mirties tikrovę. Mes apie tai skaitome, mes tai matome ir galbūt netgi mums patiems teko prie jos priartėti.

`5. Perskaitykite 1 Kor 15, 26. Kaip mirtis aprašyta ir kodėl ji apibūdinta būtent taip?`

Kas, praradęs mylimą žmogų, pats nesupranta, koks didelis priešas yra mirtis? Kita vertus, mirusiems yra „gerai“. Jei jie užmerkia akis Viešpatyje, po to, kas jiems atrodo it akimirka, jie yra prikeliami nemirtingumui. „Tikinčiajam mirtis yra mažareikšmis dalykas... Krikščioniui mirtis yra tik miegas, ramybės ir tamsos valandėlė. Su Kristumi Dieve slypi gyvybė, ir ‘kai apsireikš Kristus – jūsų gyvastis, su Juo ir jūs pasirodysite šlovingi‘“ (E. Vait, Su meile iš Dangaus, 2011, 730 p.).

Ne, tai gyvieji, ypač gyvi draugai ar šeimos nariai, patiria tikrą skausmą ir sielvartą po artimo mirties. Aišku, liūdesys yra natūrali, normali reakcija į netektį. Mes patiriame emocinę kančią, kai kažkas, ką mes mylėjome, yra atimamas.

Gedėjimo procesas nėra vienodas visiems, bet apskritai dauguma žmonių patiria kelis jo etapus. Pirmoji ir labiausiai paplitusi reakcija į mylimo žmogaus mirtį yra šokas ir neigimas, net jei mirties buvo tikimasi. Šokas – tai jūsų emocinė apsauga nuo pernelyg staigiai ištiktos netekties, ir jis gali trukti nuo dviejų iki trijų mėnesių. Jūs taip pat galite išgyventi laikotarpį, kai nuolat galvojate apie savo artimą, net įprastų, kasdienių darbų metu. Dažnai pokalbiai krypsta link jūsų netekties ar artimo. Šis laikotarpis gali trukti nuo šešių mėnesių iki metų.

Nevilties ir depresijos stadija yra ilgas gedėjimo periodas, tikriausiai skaudžiausias ir ilgiausiai trunkantis gedinčiajam etapas, kurio metu jis pamažu priima netekties tikrovę. Šiame etape galima patirti daugybę emocijų – pyktį, kaltę, apgailestavimą, liūdesį ir nerimą. Gedėjimo tikslas nėra atsikratyti viso skausmo ar su netektimi susijusių prisiminimų. Paskutiniu atsistatymo etapu pradedama vėl domėtis kasdienine veikla ir kasdien normaliai funkcionuojama.

`Kokias paguodžiančias mintis įžvelgiate šiuose tekstuose? Rom 8, 31–39; Apr 21, 4; 1 Kor 15, 52–57.`
