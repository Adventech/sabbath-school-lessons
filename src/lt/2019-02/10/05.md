---
title:  Konfliktas, smurtas, galia ir kontrolė
date:   05/06/2019
---

Kartais neišspręstas konfliktas ir pyktis gali išsirutulioti į labai neigiamą, destruktyvią dinamiką, net smurtaujančius santykius. Smurtas gali būti įvairių formų – fizinis, žodinis, emocinis, psichologinis, seksualinis ir kt. Tačiau bet kokia smurto forma prieštarauja Dievo karalystės pagrindiniam principui – nesavanaudiškai meilei.

`6. Koks svarbus su santykiais susijęs mokymas užrašytas 1 Jn 4, 7–8 ir Kol 3, 19?`

„O jūs, vyrai, mylėkite savo žmonas ir nebūkite joms šiurkštūs“ (Kol 3, 19). Graikų kalboje žodis – šiurkštūs nusako piktą ar nuožmų asmenį partnerio atžvilgiu, sukeliantį nuolatinį skausmą, stiprų priešiškumą ir išreiškiantį neapykantą. Paulius labai aiškiai pasakė, kad sutuoktinis negali būti priešiškas ar smurtauti. Emocinis, seksualinis ir fizinis smurtas yra nepriimtinas elgesys krikščioniui vyrui ar partneriui. Vietoj to, priimtina yra mylėti savo sutuoktinį. Paulius taip pat aiškiai dėsto: Meilė kantri, meilė maloninga, ji nepavydi; meilė nesididžiuoja ir neišpuiksta. Ji nesielgia netinkamai, neieško sau naudos, nepasiduoda piktumui, pamiršta, kas buvo bloga, nesidžiaugia neteisybe, su džiaugsmu pritaria tiesai. Ji visa pakelia, visa tiki, viskuo viliasi ir visa ištveria. Meilė niekada nesibaigia. Nė viena iš meilės savybių netgi iš tolo nepripažįsta ir nepriima jokios smurto formos.

Sveiki santykiai yra tuomet, kai abu partneriai jaučiasi saugūs, kada pyktis yra suvaldomas sveiku būdu ir kada matas yra tarnavimas vienas kitam. Dažnai smurto aukos jaučiasi kaltos, tarsi jos būtų atsakingos už smurto išprovokavimą, kad galbūt jos kažkaip nusipelno sulaukiamo smurto. Smurtautojai gali būti ganėtinai valdingi ir dažnai sugeba aukas įtikinti prisiimti atsakomybę. Tiesa ta, kad niekas nenusipelno teisės piktnaudžiauti kitais, o piktadariai yra atsakingi už savo pasirinkimus ir veiksmus. Gera žinia yra tai, kad Raštas smurto aukoms siūlo paguodą, o ne kaltę. Kai kuriomis aplinkybėmis, kai problema tampa nevaldoma, žmonės neturėtų bijoti ieškoti išorinės pagalbos.

`Deja, kai kurios kultūros pateisina smurtą moterų atžvilgiu. Kodėl krikščionys niekada neturėtų pasiduoti tokiam elgesiui, nepaisant to, ką toleruoja jų kultūra?`
