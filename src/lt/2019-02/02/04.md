---
title:  Draugų pasirinkimas
date:   09/04/2019
---

Vienas iš svarbiausių sprendimų, kurį teks kada nors priimti, yra susijęs su mūsų draugais. Dažniausiai mes nesiekiame susirasti draugų; draugystė paprasčiausiai rutuliojasi natūraliai, mums leidžiant laiką su žmonėmis, kuriems patinka tie patys dalykai, kaip ir mums.

`4. Kokius principus, susijusius su draugų pasirinkimu, randame šiuose tekstuose? Pat 12, 26; 17, 17; 18, 24; 22, 24–25.`

Pat 18, 24 sako, kad jei norime turėti draugų, patys turime būti draugiški. Kartais žmonės patiria vienatvę, bet jų niūrus, neigiamas nusistatymas atstumia aplinkinius. „Net geriausieji iš mūsų turime tų nemielų savybių; ir rinkdamiesi draugus turėtume rinktis tuos, kurie neatitols nuo mūsų, kai sužinos, kad mes nesame tobuli. Reikia abipusio pakantumo. Mes turėtume mylėti ir gerbti vieni kitus, nepaisant netobulumų ir trūkumų, kurių mes negalime nematyti; nes tai yra Kristaus Dvasia. Turėtų būti puoselėjami nuolankumas ir nepasitikėjimas savimi, kantrus jautrumas kitų trūkumų atžvilgiu. Tai sunaikins visą savanaudiškumą ir padarys mus geranoriškais ir kilniais“ (Ellen G. White, Pastoral Ministry, 95 p.).

Viena iš žinomiausių draugysčių yra toji tarp Dovydo ir Jehonatano. Jei Saulius, pirmasis Izraelio karalius ir Jehonatano tėvas, būtų buvęs ištikimas ir paklusnus, jo karalystė būtų gyvavusi keletą kartų, o Jehonatanas galėjo būti jo sosto įpėdinis. Kai Saulius parodė, kad yra nevertas savojo pašaukimo, Dievas išsirinko Dovydą kaip naują Izraelio karalių, tokiu būdu atmesdamas Jehonataną, teisėtą sosto įpėdinį. Čia yra galingas pavyzdys, kaip vieno šeimos nario netinkamas sprendimas (Sauliaus) paveikė kitą šeimos narį (Jehonataną).

Tačiau Jehonatanas nepyko ir nepavydėjo Dovydui. Vietoj to jis nusprendė padėti Dovydui, apsaugodamas jį nuo savo tėvo Sauliaus rūstybės. „Jehonatano širdis prisirišo prie Dovydo širdies. Pamilo Jehonatanas jį kaip save patį“ (1 Sam 18, 1). Koks galingas tikros draugystės pavyzdys.

`„Neapsirikite: ‘Blogos draugijos gadina gerus papročius!‘“ (1 Kor 15, 33) Koks buvo jūsų patyrimas, susijęs su draugais, net tais, kurie nenorėjo jums pakenkti, bet galiausiai vis tiek jums pakenkė? Kaip netinkami sprendimai, susiję su draugyste, gali pakenkti šeimos santykiams?`