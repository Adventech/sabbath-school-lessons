---
title:  Gyvenimo partnerio pasirinkimas
date:   10/04/2019
---

Jei būtina kruopščiai rinktis draugus, būsimą sutuoktinį derėtų rinktis dar atsargiau. Adomas buvo labai palaimintas, kad Dievas sukūrė jo gyvenimo draugę savo rankomis ir iš paties Adomo. Jam pasirinkti buvo lengva, nes Ieva buvo ne tik vienintelė, bet ir tobula moteris. Mums yra šiek tiek sunkiau, nes nė vienas iš mūsų nesame tobulas ir turime rinktis iš daug žmonių.

Kadangi šis sprendimas yra itin svarbus, Dievas nepaliko mūsų be gairių šioje mūsų gyvenimo srityje. Be visų svarbių žingsnių, kuriuos mes tyrinėjome antroje temoje, su santuokos klausimu yra susiję keletas konkretesnių žingsnių (santuokos klausimą atidžiai tyrinėsime 6 temoje). Iš tikrųjų be apsisprendimo tarnauti Viešpačiui, sutuoktinio klausimas visiems beveik visada yra daugiausia padarinių lemsiantis klausimas.

`5. Kokie bendri patarimai, pateikti šiuose tekstuose, galėtų ir turėtų būti taikomi norintiems rasti tinkamą sutuoktinį? Ps 37, 27; 119, 97; 1 Kor 15, 33; Jok 1, 23–25.`

Be tinkamo asmens santuokai ieškojimo, pirmiausia reikia pačiam būti tinkamu asmeniu. „Tad visa, ko norite, kad jums darytų žmonės, ir jūs patys jiems darykite, nes tai ir yra Įstatymas ir Pranašai“ (Mt 7, 12). Kažkas gali rasti potencialų sutuoktinį, turintį visas pageidaujamas savybes, bet jei norinčiajam gerų savybių kitame asmenyje jų pačiam stinga, kils problemų.

Tai nėra nauja, ir tai tikrai matoma ne tik santuokoje, bet gyvenime apskritai. Laiško romiečiams įžangoje Paulius daug dėmesio skiria kalbėdamas apie tuos, kurie smerkia kitus už tai, ką patys smerkiantieji daro, ir yra kalti. Arba, kaip sakė Jėzus: „Kodėl gi matai krislą savo brolio akyje, o nepastebi rąsto savojoje?!“ (Mt 7, 3)

`Kaip dažnai pastebite trokštantys, kad, pavyzdžiui, jūsų sutuoktinis turėtų tų savybių, kurių jums patiems stinga? Pagalvokite apie tai.`