---
title:  Laisva valia, laisvė rinktis
date:   07/04/2019
---

Kai kurie krikščionys tiki, kad Dievas išsirinko dar prieš asmens gimimą, ar jis bus išgelbėtas. Tai reiškia, kad tie, kurie galų gale pražūva amžiams, pražūva dėl to, jog Dievas, savo išmintimi (taip teigia ši teologija), išsirinko, kad šis asmuo pražūtų. Tai reiškia, kad nepriklausomai nuo asmens pasirinkimo, jis yra pasmerktas.

Laimei, septintosios dienos adventistai nepriskiriami šiai teologijai. Vietoj to mes tikime, kad Dievas išsirinko, jog mes visi būtume išgelbėti, ir kad dar prieš sukuriant pasaulį mes esame išsirinkti Jame turėti amžinąjį gyvenimą.

`1. Perskaitykite Ef 1, 1–4; Tit 1, 1–2; ir 2 Tim 1, 8–9. Ką šie tekstai mums sako apie tai, kad Dievas išsirinko mus ir kada mes buvome išsirinkti?`

Kad ir kokia gera būtų ši žinia, kai kurie žmonės vis tiek pražus (Mt 25, 41). Ir taip yra todėl, kad nors Dievas išsirinko mus visus, Jis suteikė žmonėms švenčiausią dovaną – laisvą valią, laisvę rinktis.

`2. Ko Mt 22, 35–37 moko apie laisvą valią?`

Viešpats neverčia mus Jį mylėti. Meilė, kad ji būtų meilė, turi būti teikiama laisvai. Daugeliu atžvilgių galima teigti, kad Raštas yra pasakojimas apie Dievą, tiesiantį rankas pražuvusiems žmonėms ir be prievartos siekiantį laimėti jų širdis sau. Ši tikrovė geriausiai matoma Jėzaus gyvenime ir tarnystėje, ir kaip žmonės, pasinaudodami savo laisva valia, į Jį reagavo. Kai kuriuos Jis traukė; kiti norėjo, kad Jis mirtų.

Taip, Dievas išsirinko mus išgelbėjimui, bet galų gale mes turime apsispręsti priimti šį išgelbėjimą. Neabejotina, iš visų sprendimų, kuriuos turime priimti, pasirinkimas tarnauti Viešpačiui yra pats svarbiausias mums ir tiems, kurie yra paveikiami (pvz., mūsų šeima) mūsų gyvenimo ir priimamų sprendimų.