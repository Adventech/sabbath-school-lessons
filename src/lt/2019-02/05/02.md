---
title:  Mylėti tinkamą moterį
date:   28/04/2019
---

`1. Nurodykite problemas ir padarinius, susijusius su lytiniais santykiais prieš santuoką arba nesantuokiniais santykiais, kaip parašyta Pat 5, 3–14.`

Pamaldus žmogus susilaiko (jei nesusituokęs) ir skiria (jei susituokęs) savo giliausius jausmus ir seksualinį intymumą santuokai. Patarlių knyga kreipiamasi į vyrus, tačiau ta pati su moterimis susijusi mintis yra išreikšta Giesmių giesmėje (palyginkite Gg 4, 12–15). Stiprų neteisėtos meilės potraukį turėtų nusverti šios baisios nuodėmės padariniai. Atsitiktiniams seksualiniams santykiams stinga atsidavimo, todėl jie nėra išties intymūs. Medžiaginiai, fiziniai ir emociniai ištekliai yra švaistomi. Svarbiausia, asmuo turės atsakyti Dievui už sprendimus.

Seksualinis intymumas, viena iš didžiausių Dievo dovanų žmonėms, yra skirtas tik santuokai (Mt 19, 5; 1 Kor 7, 3–4; Hbr 13, 4). Patarlių knygoje drėkinančio ir gausaus vandens simboliai nusako subtilų malonumą ir pasitenkinimą, kuriuos sutuoktiniai turėtų kartu atrasti savo meilėje. Tai priešpriešinama eikvojimui, kurį nulemia neištikimybė. Posakis – „savo jaunystės žmona“ (Pat 5, 18) rodo, kad net ir porai senstant jų įsipareigojimas tęsiasi. Vyras vis dar susižavėjęs („apsvaigęs“ Pat 5, 19) savo žmona.

Puolusius žmones seksualiniai instinktai gali nuvilioti nuo dangiškojo sumanymo seksualumui. Tačiau Dievas taip pat suteikė žmonijai galią mąstyti ir apsispręsti. Šios pagundos, jei nuolat neslopinamos, gali tapti nevaldomos. Tvirtas pasišventimas dieviškam santuokos ir seksualumo sumanymui gali užkirsti kelią neteisėtiems seksualiniams santykiams. Visą gyvenimą trunkanti ištikimybė Dievo sumanytam seksualumui santuokoje yra ne tik išmintingas sprendimas, bet ir teikiantis gausų atlygį.

`Jei pažįstate asmenį, kovojantį su seksualinėmis pagundomis, galinčiomis išardyti santuoką, ką jam patartumėte?`