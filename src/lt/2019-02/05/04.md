---
title:  Pataisymas su meile
date:   30/04/2019
---

`3. Ką Patarlių knyga sako apie vaiko drausminimo ir pataisymo svarbą? Pat 10, 17; 23, 13–14; 29, 1; 29, 15.`

Tėvai kartais drausmina savo vaikus, kad jie suprastų, kas yra socialiai nepriimtinas elgesys, bausdami už nepaklusnumą ar netgi išreikšdami savo nepasitenkinimą dėl užtraukimo gėdos. Bet kokie yra Dievo ketinimai dėl drausmės šiems jauniems Jo šeimos nariams? Patarlių knyga apie drausmę kalba vilties dėl ateities kontekste (Pr 19, 18). Pamaldūs tėvai žino, kad vaikų prigimtis nuodėminga. Vienintelė jėga, galinti jiems padėti, yra Kristus (žr. E. Vait, Ugdymas, 31 p.). Krikščionių tėvų auklėjimo misija, įskaitant drausmę, yra vesti vaikus pas Dievą.

Pagalba gležnam augalui. Per Kristų drausmė laikoma ne bausme, ne valdžios išraiška, bet apvalančiu pataisymu. Dievas sumanė, kad mylintys tėvai, žinodami nuodėmės galią, vestų savo vaikus pas Kristų. Rūpestingi tėvai drausmina maloningai ir tvirtai, suvaldydami ir vesdami vaikus ankstyvuoju laikotarpiu, kaip sodininkas pagelbėja naujai pasodintam medžiui, kol pasireiškia savarankiškumas ir jaunuoliai pradeda pasikliauti Dievu bei bendradarbiauti su dangiškuoju išganymo planu, augant ir bręstant.

`4. Kokia žinia tėvams yra Pat 13, 24; 23, 13–14?`

Po visų pamokymų, tik keletas eilučių pamini „rykštę“ (hebrajiškai – šebet) vaikų drausminimo kontekste. Krikščioniškoje literatūroje tėvams yra populiari sąvoka, kad rykštės naudojimas turėtų būti toks pat, kaip ir dangiškojo Ganytojo, kuris ją naudoja vesdamas savo kaimenę (Ps 23, 4). Kitur Raštas kalba apie kantrų mokymą, nuoseklų pavyzdį, gerą bendravimą ir glaudžius santykius, kad vaikai būtų skatinami keistis (Įst 11, 18–19). Vaiko suvokimas, kad tėvai jį myli, yra gyvybiškai svarbus, jei norima, kad drausmė taisytų ir apsaugotų (Pat 13, 24).

`Drausmei nepasiekus numatyto tikslo, kai ji pernelyg griežta arba neteisingai suprantama, kaip tėvai gali teisingai spręsti su vaikais susijusius klausimus?`