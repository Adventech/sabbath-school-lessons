---
title:  Dvasiniai vienišiai
date:   25/04/2019
---

Jauna moteris, vardu Natali (Natalie), septynerius metus buvo susituokusi, kai, draugės pakviesta, ji apsilankė Septintosios dienos adventistų bažnyčios evangelizaciniame seminare. Įtikinta tuo, ką sužinojo, ji pavedė savo širdį Kristui, patyrė atgimimą ir, nepaisant didelių savo vyro, tėvų ir netgi jos kaimynės prieštaravimų, Natali prisijungė prie Septintosios dienos adventistų bažnyčios. Ji taip pat kiek įmanoma pakoregavo savo gyvenimo būdą dėl naujo tikėjimo.

Galima įsivaizduoti, kad ji susidūrė su daugybe keblumų; viską itin apsunkino jos vyras, teisingai teigdamas: „Tuokdamasis aš šito nesitikėjau. Tu esi visiškai naujas žmogus, ir aš noriu, kad tu būtum tokia, kaip anksčiau“.

Jau daugelį metų jai sunkiai sekasi gyventi tikėjimu. Nors susituokusi, ją galėtume pavadinti „dvasiškai vieniša“.

`6. Kokie padrąsinantys žodžiai užrašyti šiuose tekstuose tiems, kurie gali jaustis dvasiškai vieniši? Iz 54, 5; Oz 2, 21–22; Ps 72, 12.`

Visame pasaulyje mūsų bažnyčioje yra tokių kaip Natali. Šie žmonės, vyrai ar moterys, yra susituokę, bet bažnyčią lanko vieni arba tik su savo vaikais. Galbūt jie susituokė su kito tikėjimo asmeniu. Arba, jiems prisijungus prie bažnyčios, jų sutuoktinis to nepadarė. Arba, susituokę abu buvo bažnyčios nariai, bet vienas dėl kažkokios priežasties nebesilanko ir netgi gali būti priešiškas tikėjimui. Šie vyrai ir moterys į bažnyčią ir šventinius pietus ateina vieni arba vyksta vieni į bažnyčios evangelizacinę veiklą. Jie liūdi negalėdami finansiškai prisidėti prie bažnyčios tarnystės tiek, kiek norėtų, nes jų sutuoktinis tam nepritaria. Nors susituokęs, toks asmuo gali jaustis kaip dvasinis našlys ar našlė.

Mes, turbūt, visi bažnyčioje esame sutikę tokių žmonių, ir jiems reikia mūsų meilės bei paramos.

`Kaip praktiškai mes, kaip bažnyčios šeima, galime padėti dvasiškai vienišiems tarp mūsų?`