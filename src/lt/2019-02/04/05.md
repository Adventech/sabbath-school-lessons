---
title:  Mirtis ir vienatvė
date:   24/04/2019
---

Kažkas kartą paklausė: kalbant apie mirtį, koks skirtumas tarp žmonių ir vištų? Atsakymas toks, kad, skirtingai nuo nugaištančių vištų, mes, žmonės, kurie mirštame, žinome, kad mirsime. Vištos – ne. Ir šis žinojimas dėl artėjančios mirties daro didelę įtaką tam, kaip mes gyvename dabar.

Mums žinoma, kad visi santykiai, įskaitant santuoką, anksčiau ar vėliau pasibaigs dėl mūsų didžiausio priešo – mirties. Nepriklausomai nuo to, kokia artima ši sąjunga, kad ir kokia didelė meilė, gili draugystė, kartu praleistas laikas, mes, žmonės (skirtingai nuo vištų), žinome, kad anksčiau ar vėliau ateis mirtis (nebent Jėzus sugrįš anksčiau), ir tam įvykus visų mūsų santykių nebebus. Toks mūsų likimas nuo pirmosios nuodėmės ir jis toks bus iki Jėzaus sugrįžimo.

Raštas nesako, kuris iš dviejų, Adomas ar Ieva, mirė pirmas, tačiau tai turėjo būti ypač skausminga kitam, ypač todėl, kad mirtis apskritai niekada neturėjo būti gyvenimo dalimi. Jei, kaip tyrinėjome ankstesnėje temoje, vienas nukritęs lapas sukėlė jiems liūdesį, kas galėtų įsivaizduoti, ką jie patyrė mirus sutuoktiniui?

Problema ta, kad mes esame itin pripratę prie mirties, mes tiesiog laikome ją savaime suprantamu dalyku. Bet to žmonės niekada neturėjo patirti. Taigi net iki šios dienos mums tai sunku suprasti ir itin dažnai mes tiesiog negalime to paaiškinti.

`5. Ko šie tekstai mus moko apie mirtį ir apie tai, kaip žmonės su ja kovoja? Iz 57, 1; Apr 21, 4; 1 Tes 4, 17–18; Mt 5, 4; 2 Sam 19, 1; Pr 37, 34.`

Neabejotina, mes visi ne tik susiduriame su mūsų mirties tikrove, mes susiduriame ir su kitų, mylimųjų ar galbūt mūsų artimiausio partnerio mirties tikrove. Taigi anksčiau ar vėliau daugelis iš mūsų susidurs su vienišumo laiku, etapu, kurį lems kito asmens mirtis. Bus sunku, skaudės ​​ir tokiu metu mes galime ir dažnai privalome melsti Dievo pažadų įvykdymo. Galų gale ką šiame nuodėmės, kančios ir mirties pasaulyje mes dar turime?

`Kaip jūsų bažnyčia gali padėti tiems, kurie, jūsų žiniomis, patiria vienišumą dėl mylimojo mirties?`