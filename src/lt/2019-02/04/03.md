---
title:  Nesituokiančiųjų gyvenimas
date:   22/04/2019
---

Jauna moteris pasakojo apie nesituokiančiųjų gyvenimo pranašumus: „Du kartus teko galimybė tarnauti misijos lauke, ir aš nedvejojusi atsiliepiau“. Susituokusiam asmeniui, turinčiam šeimą, prireiktų šiek tiek daugiau laiko priimant tokį sprendimą, nes pastarasis paliečia ne tik jį asmeniškai, bet ir sutuoktinį bei vaikus.

`3. Pasak Pauliaus, kokios yra geros priežastys nesituokti? 1 Kor 7, 25–34.`

Dauguma žmonių mano, kad tuoktis jiems yra Dievo valia. Argi ne Jis sakė: „Negera žmogui būti vienam“? Vis dėlto Rašte yra daug nesituokiančiųjų pavyzdžių, įskaitant didžiausią pavyzdį iš visų – Jėzų Kristų.

Jeremijui buvo liepta nesituokti (Jer 16, 1–3); toks buvo teismas dėl istorinių aplinkybių. Mums nežinoma, ar šis draudimas buvo panaikintas, tačiau akivaizdu, kad nesituokiantis Jeremijas buvo didis pranašas.

Ezechielio šeimyninė padėtis taip pat, atrodo, nebuvo labai svarbi, nors jo žmona staiga mirė. Jam net nebuvo leista gedėti, nes jis turėjo tęsti Viešpaties jam paskirtą tarnystę (Ez 24, 15–18). Pranašas Ozėjas taip pat patyrė palūžusią santuoką, tačiau sugebėjo tęsti tarnystę. Nors šis pasakojimas mums atrodo keistas, Dievas jam liepė imti žmona kekšę, kuri, Dievui žinant, paliks Ozėją dėl kitų vyrų (Oz 1–3). Žvelgdami atgal mes matome, kad Dievas bando parodyti vienapusišką meilę, kuria Jis myli Izraelį ir mus, bet tai Ozėjui turėjo būti labai sunki ir skausminga vaizdinė pamoka.

Kiekviename iš šių pavyzdžių šeimyninė padėtis nebuvo problema. Dievą domino asmens dora, paklusnumas ir gebėjimas pasakyti tai, ką Dievas norėjo, kad asmuo pasakytų. Turime užtikrinti, kad mūsų gyvenimo nenulemia mūsų santuokinės aplinkybės. Daugelis balsų šiandien mums pasakys, kad nesituokiantieji yra nevisaverčiai. Paulius atsakytų: „Nemėgdžiokite šio pasaulio“. Vietoj to aukokite „savo kūnus kaip gyvą, šventą, Dievui patinkančią auką“ (Rom 12, 1–2).

`Kaip praktiškai galite tarnauti nesusituokusiems ir bažnyčios, ir ne bažnyčios nariams?`