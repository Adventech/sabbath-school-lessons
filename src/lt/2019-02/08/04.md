---
title:  Tėvystės džiaugsmas ir atsakomybė
date:   21/05/2019
---

`3. Perskaitykite Ps 127. Kokia yra šios trumpos psalmės pagrindinė žinia? Kokius svarbius principus turėtume įžvelgti sau ir tam, kaip mes gyvename?`

Norint paruošti mėgstamą patiekalą, reikia paisyti recepto. Įdėjus visas reikalingas sudėtines dalis ir atlikus visus veiksmus, dažniausiai bus pasiektas pageidaujamas rezultatas. Tačiau tėvystė nepanaši į gaminimą. Jokie vaikai nėra vienodi, ir net darant viską, kas buvo atlikta su kitais vaikais, jie gali užaugti skirtingi. Tai gali būti susiję su jų lytimi ar jų gimimu, temperamentu ar daugybe kitų priežasčių. Dievas sumanė, kad tėvai auklėtų ir mokytų savo vaikus mylėti ir paklusti Jam (Įst 6, 4–9; Ps 78, 5–7). Dievas nurodė tėvams: „kuriuo keliu eiti, mokyk dar jaunuolį“ (Pat 22, 6), o ne sklandyti virš vaikų, kad jie niekada nepriimtų netikusių sprendimų.

Nors norime, kad mūsų meilūs, bejėgiai mažyliai užaugtų ir taptų savarankiški, sėkmingi suaugę žmonės, mūsų galutinė atsakomybė yra, kad jie pažintų, mylėtų ir tarnautų Jėzui Kristui. Tėvai gali laikytis Įst 6 plano vaikų dvasiniam ugdymui. Yra keturi svarbūs žingsniai: pripažinti, kad „Viešpats yra mūsų Dievas“ (Įst 6, 4), mylėti Jį „visa širdimi“ (Įst 6, 5), paimti „į širdį Jo Žodį“ (Įst 6, 6) ir dalytis su savo vaikais tuo, ką mes apie Jį žinome (Įst 6, 20–23).

Įst 6 toliau dėstomi du svarbūs principai. Pirmasis – „mokyti kartojant“ (Įst 6, 7). Mokymas nurodo į formalųjį ugdymą, o kartojimas reiškia neformalų mokymą. Abiem atvejais Rašto tiesos perdavimas vyksta tėvų ir vaikų santykių kontekste. Formalus mokymas gali vykti šeimos pamaldų metu, kai mes su vaikais tyrinėjame Dievo Žodį. Neformalus mokymas vyksta savaime, kasdieniame gyvenime, ir yra dar svarbesnis. Kasdieniai įvykiai gali tapti veiksmingomis priemonėmis Rašto tiesoms perteikti (Pr 18, 19). Antrasis principas – „prisirišti – užsirašyti“ (Įst 6, 8–9). Dvasinė tiesa turi būti „surišta“ su mūsų elgesiu (ranka) ir nusistatymu (kakta), ir turi būti įrašyta mūsų privačiame (durų stakta) ir viešame (vartai) gyvenime. Ji turi pereiti iš mūsų širdžių į namus ir iš mūsų namų į pasaulį.
