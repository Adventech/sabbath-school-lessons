---
title:  Bevaikė tėvystė
date:   19/05/2019
---

`1. Perskaitykite Pr 18, 11; 30, 1; 1 Sam 1, 1–8 ir Lk 1, 7. Ką šie žmonės turėjo bendro? Kaip Dievas atsiliepė į jų troškimus?`

Vaikai yra palaiminimas. Bet dėl kažkokios priežasties Dievas ne visuomet visus palaimina vaikais. Kai kurie tikisi ir meldžia šeimos, ir Dievas maloniai patenkina jų prašymą, kartais ganėtinai stebuklingai, kaip Saros atveju; kiti, tokie pat ištvermingi savo maldomis Dievo sosto akivaizdoje, susilaukia tik kurtinančios tylos. Kiekvieną kartą matant draugus, šlovinančius Dievą už nėštumą ir besidžiaugiančius savo kūdikiais, žaizda gilėja, kai jie mato savo tuščią lizdą. Net tokie nekalti klausimai, kaip: „Kiek turite vaikų?“, – skaudžiai primena neturintiems vaikų apie nepriklausymą išskirtinių klubui, net jei jie norėtų prisijungti.

Išgyvenusieji tokį patyrimą turėtų žinoti, kad Dievas supranta jų liūdesį. Psalmistas skelbia apie Dievą: „Tu sužymėjai mano klajones, tad supilk mano ašaras į savo ąsotį! Argi jos nėra sužymėtos Tavo knygoje?“ (Ps 56, 9) Nors atrodo, kad Jis tyli: „Kaip tėvas gailisi vaikų, taip Viešpats gailisi pagarbiai Jo bijančiųjų“ (Ps 103, 13).

Tuo tarpu kiti žmonės dėl įvairių priežasčių gali tiesiog apsispręsti neturėti vaikų. Galima suprasti, kad tokiame pasaulyje, kupiname kančių, skausmo, pikto ir galimų nelaimių, kai kurie gali apsispręsti neatvesti į šį pasaulį daugiau žmonių. Kai kuriais atvejais žmonės gali nuspręsti įsivaikinti, užuot turėję savų vaikų; tokiu būdu jie gali auginti jau čia esančius vaikus, dažnai suteikiant jiems galimybę gyventi daug geriau.

Mūsų pasaulis yra sudėtinga vieta, ir mes greičiausiai pateksime į įvairiausias aplinkybes, susijusias su vaikų turėjimu ar neturėjimu. Nesvarbu, kokiose aplinkybėse mes atsidursime dėl vaikų, mes galime gyventi užtikrinti dėl Dievo meilės mums ir Jo troškimo dėl mūsų gerovės. Tuo pačiu metu taip pat turėtume visada prisiminti būti jautrūs tiems žmonėms, kurie dėl tam tikrų priežasčių neturi vaikų.

`Jėzus niekada neturėjo savo vaikų. Ko tai mus gali, jei gali, pamokyti?`
