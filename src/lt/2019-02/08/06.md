---
title:  Kova už savo vaiką palaidūną
date:   23/05/2019
---

`5. Perskaitykite Pat 22, 6. Kaip jūs suprantate šį tekstą? Ar tai – garantija, pažadas ar tikimybė?`

Kartais tėvai daro viską, ką privalo – skiria laiko mokydami savo vaikus deramų dalykų, gyvena laikydamiesi duoto Dievo pažinimo, siunčia juos į geras mokyklas, nuolat lanko bažnyčią, dalyvauja su jais misijose, tačiau jie vis tiek nukrypsta nuo tikėjimo, kurio buvo mokomi. Skausmas yra nepakeliamas, ir susirūpinimas dėl jų išgelbėjimo neleidžia nė akimirkai nurimti. Dėl to nebūtinai yra kalti tėvai. Vaikai turi savo protą ir galiausiai yra patys atskaitingi Dievui už savo elgesį.

Kai kurie žodžius „jis nenukryps nuo jo net kai pasens“ laiko pažadu, garantija, kad tinkamas auklėjimas visada nulemia jų vaiko išgelbėjimą. Bet Patarlių knygoje mums dažnai pateikiami principai, ir ne visada besąlygiški pažadai. Šioje eilutėje galime įžvelgti tai, kad vaikystėje išmoktos pamokos išliks visą gyvenimą. Kiekvienas vaikas pasiekia amžių, kai jis arba priima savo tėvų paveldą kaip savo, arba jo atsisako. Tie tėvai, kurie rūpinosi savo vaikais ir mokė pamaldumo, yra užtikrinti, kad tai, ko jie mokė savo vaikus, visada išliks su jais, ir net jei jų vaikai kada nukryps, jų širdyse pasėtos sėklos visada ragins juos grįžti namo. Buvimas gerais tėvais yra mūsų apsisprendimas; o kokie jie suaugs – vaikų.

Ką turėtų daryti tėvai, kai vaikas nukrypsta? Paveskite savo vaikus Dievui nuoširdžioje maldoje. Jei kas nors ir supranta jūsų skausmą, tai Dievas, kurio vaikai, milijardai jų, nusigręžė nuo Jo, nepriekaištingo Tėvo. Galite palaikyti savo palaidūnus meile ir malda ir būti pasirengę stovėti šalia jų, kai jie grumsis su Dievu.

Pernelyg nesigėdykite prašyti palaikymo ir maldų, nekaltinkite savęs ir nesutelkite viso dėmesio į palaidūną, pamiršdami likusią šeimą. Palaidūno auginimas gali padalyti jūsų namus; tad susivienykite su savo sutuoktiniu ir nustatykite savo vaikui aiškias ribas. Atminkite, Dievas myli jūsų vaiką labiau nei jūs, žvelkite į šviesesnę ateitį ir pripažinkite, kad jūsų vaikas yra vykstantis Dievo darbas.

`Tokiomis aplinkybėmis natūralu save kaltinti. Ir net jei padarėte klaidų, kodėl geriau dėmesį sutelkti į ateitį ir į Dievo pažadus? žr. Fil 3, 13.`
