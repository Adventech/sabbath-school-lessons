---
title:  Pasirengimas senatvei
date:   17/04/2019
---

„Gyvename septynias dešimtis metų, o jei tvirtesni, tai gal ir visas aštuonias. Bet tų metų dauguma – tik triūsas ir vargas; jie greitai prabėga, ir mes išskubame“ (Ps 90, 10). Šie Mozės žodžiai primena mums nenumaldomą laiko tėkmę. Metams bėgant, mes pastebime ir pajaučiame mūsų kūno pokyčius. Mūsų plaukai pražyla arba nuslenka, mes daromės lėtesni, skausmai tampa mūsų kasdieniais draugais. Jei mes esame vedę ir turime vaikų, pastarieji gali turėti savų vaikų, tada galime mėgautis savo anūkais. Ankstesni gyvenimo etapai padėjo mums pasiruošti paskutiniajam.

`5. Perskaitykite Psalmę 71. Ko ši psalmė moko mus ne tik apie pasirengimą senatvei, bet apie gyvenimą apskritai?`

Psalmė 71 yra pagyvenusio žmogaus, patiriančio ateinančius gyvenimo iššūkius, bet kuris yra laimingas, nes jis visada pasitikėjo Dievu, psalmė. Geriausias būdas senti yra pasitikint Juo, kol dar esame jauni. Apskritai, šios psalmės autorius dalijasi trimis svarbiomis išmoktomis pamokomis, jam artinantis prie šio savo gyvenimo etapo.

1) Išsiugdyti gilų, asmeninį Dievo pažinimą. Nuo jo jaunystės (Ps 71, 17) Dievas buvo jo užuovėja (Ps 71, 1. 7) ir jo Gelbėtojas (Ps 71, 2). Dievas yra Uola ir tvirtovė (Ps 71, 3), jo viltis ir pasitikėjimas (Ps 71, 5). Jis kalba apie didžius Dievo darbus (Ps 71, 16–17), Jo jėgą ir galią (Ps 71, 18) ir visus Jo padarytus didžius dalykus (Ps 71, 19). Galų gale jis sako: „Kas Tau gali prilygti?“ (Ps 71, 19) Tie kasdieniniai pokalbiai su Dievu, mums tyrinėjant Jo Žodį ir stabtelint, kad galėtume apmąstyti visa, ką Jis dėl mūsų daro, gilins mūsų patyrimą su Juo.

2) Gerų įpročių ugdymas. Gera mityba, mankštinimasis, vanduo, saulė, poilsis ir kt. padės mums mėgautis gyvenimu ilgiau ir geriau. Atkreipkite ypatingą dėmesį į tai, kaip psalmistas mini pasitikėjimo įpročius (Ps 71, 3), šlovinimą (Ps 71, 6) ir viltį (Ps 71, 14).

3) Išsiugdyti uolumą Dievo misijai. Asmuo šioje psalmėje nesitikėjo senatvėje nieko neveikti. Netgi išėjęs į pensiją jis norėjo toliau šlovinti Dievą (Ps 71, 8) ir pasakoti apie Jį kitiems (Ps 71, 15–18).

`Kokie yra vyresnio amžiaus privalumai? Ką žinote dabar, ko nežinojote jaunesni, kuo galėtumėte pasidalyti su jaunesniais?`