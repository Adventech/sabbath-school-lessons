---
title:  Tolesniam tyrinėjimui
date:   19/04/2019
---

**Tolesniam tyrinėjimui:** 
Skaitydami pasakojimą apie senovės Izraelį dykumoje matome klaidą po klaidos didelių pokyčių akivaizdoje, nepaisant nuostabios Dievo meilės ir galios apreiškimo. Tiesą sakant, prieš Izraeliui pagaliau įžengiant į Pažadėtąjį kraštą ir susiduriant su dar vienu nuostabiu pokyčiu, Mozė sakė: „Jūs matėte savo akimis, ką Viešpats padarė prie Peoro. Viešpats, tavo Dievas, sunaikino iš tavo tarpo kiekvieną, sekusį Peoro Baalą, tuo tarpu jūs, kurie ištikimai laikėtės Viešpaties, savo Dievo, šiandien esate visi gyvi. Žiūrėkite, kaip man Viešpats yra įsakęs, mokau dabar jus laikytis įstatų ir įsakų krašte, į kurį esate pasirengę įžengti ir jį paveldėti. Laikykitės jų ir vykdykite juos, nes tai parodys tautoms jūsų išmintį ir protingumą. Girdėdami apie visus šiuos įstatus, jie sakys: ‘Iš tikrųjų išmintingi ir protingi yra žmonės šios didelės tautõs!‘ Kokia kita didelė tauta turi taip arti savęs esantį dievą, kaip yra Viešpats, mūsų Dievas, kai tik mes Jo šaukiamės? Ir kokia kita didelė tauta turi įstatus ir įsakus, tokius teisius, kaip šis Įstatymas, kurį jums duodu? Tačiau būk atidus ir nuoširdžiai saugokis, kad neužmirštum dalykų, kuriuos matei savo akimis, ir kad neleistum jiems išslysti iš savo širdies per visas gyvenimo dienas. Mokyk jų savo vaikus ir vaikų vaikus“ (Įst 4, 3–9). Labai svarbu, kad mes nepamirštume, ką Viešpats dėl mūsų padarė. Ir geriausias būdas nepamiršti yra mokyti to kitus ir tuos, kurie ateina po mūsų. Taip pat atkreipkite dėmesį, kokia esminė visam tam buvo šeima, mokant šių dalykų vaikus. Ir nuodėmė prie Peoro buvo kažkas, kas gali būti tik žalinga šeimos gyvenimui. „Nusikaltimas, atnešęs Dievo teismą Izraeliui, buvo pasileidimas. Moterų įžūlumas įpainiojant sielas nesibaigė prie Peoro Baalo“ (E. G. White, The Adventist Home, 326 p.).

**Klausimai aptarimui:** 

`1. Klasėje aptarkite kai kuriuos pasiruošimus prieš kiekvieną svarbų gyvenimo etapą –santuoką, tėvystę, senatvę ir panašiai. Kaip pokyčiai paveikė jūsų šeimą? Ką sužinojote, kas gali padėti kitiems, susiduriantiems su tais pačiais etapais?`

`2. Pagalvokite apie Dovydo žodžius Saliamonui, vėlgi, nuodėmės su Batšeba kontekste, didžiulės nelaimės, metusios šešėlį ant viso likusio Dovydo valdymo laikotarpio ir blogam paveikusios jo šeimą. Kaip visame tame mes matome veikiant Dievo malonės tikrovę?`