---
title:  Patarimas žmonoms krikščionėms
date:   27/08/2023
---

Paulius pradeda Ef 5, 21 eilute, jungiančia Ef 5, 1–20 ir Ef 5, 22–33, kurioje jis ragina Bažnyčios narius paklusti vieni kitiems (plg. Mk 10, 42–45; Rom 12, 10; Fil 2, 3–4). Tikintieji turi tai daryti „dėl Kristaus baimės“ (Ef 5, 21). Pirmą kartą Paulius santykius su Kristumi įvardys kaip svarbiausius tikintiesiems.

`1. Ką Paulius turi omenyje ragindamas Bažnyčios narius paklusti vieni kitiems? Kaip suprasti šią mintį? Ef 5, 21.`

Paulius taip pat ragina žmonas krikščiones paklusti „savo vyrams lyg kad Viešpačiui“ (Ef 5, 22), paaiškindamas žmonų paklusnumą savo vyrams (taip pat žr. 1 Pt 3, 1. 5). Kai Paulius sako, kad žmonos turi taip elgtis „lyg kad Viešpačiui“, ar jis turi omeny, jog žmona privalo paklusti savo vyrui taip, tarsi jis būtų Kristus; ar vietoj to Jis turi omenyje, kad Kristus yra tikriausias ir aukščiausias jos paklusnumo dėmesio centras?

Atsižvelgiant į Ef 6, 7, kur vergai raginami paklusti kaip Kristui, o ne žmonėms, ir Kol 3, 18, kur žmonų prašoma paklusti savo vyrams „kaip dera Viešpatyje“, pirmenybė teikiama pastarajam nusistatymui. Žmonos yra tikinčios, kurios galiausiai turi gerbti Kristų aukščiau savo vyrų.

Ir Laiške kolosiečiams, ir Laiške efeziečiams Kristus – ir tik Kristus – įvardijamas kaip Bažnyčios galva, o Bažnyčia – Jo kūnas (Ef 1, 22; Ef 5, 23; Kol 1, 18): „Kristus yra Bažnyčios, savo kūno, galva ir gelbėtojas“ (Ef 5, 23). Laikantis šios analogijos, „vyras yra žmonos galva“ (Ef 5, 23), o Bažnyčios ištikimybė Kristui yra žmonos ištikimybės vyrui pavyzdys. Eilutėje daroma prielaida, kad santuokoje vyrauja meilė, rūpestingumas, kad ji nėra nedarni. Ši eilutė neturėtų būti aiškinama taip, kad šeimoje būtų leidžiamas koks nors piktnaudžiavimas.

Atsižvelgiant į tai, ką perskaitėme, kodėl itin svarbu atsiminti šį patarimą? Jei vyras „šiurkštus, ūmus, audringas, egoistas, atšiaurus ir valdingas, tegul jis niekada nesako, jog vyras yra žmonos galva ir kad ji visame kame jam turi paklusti; nes jis nėra Viešpats, jis nėra vyras tikrąja šio termino prasme“ (E. Vait, „Adventist Home“, 117 p.).