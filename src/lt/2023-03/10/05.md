---
title:  "„Temyli savo žmoną kaip save patį“"
date:   30/08/2023
---

`4. Kokiu nauju argumentu Paulius skatina vyrus švelniai mylėti savo žmonas? Ef 5, 28–30.`												

Pauliaus taisyklės dėl krikščionių šeimų (Ef 5, 21–6, 9) atskleidžia sudėtingą socialinį kontekstą. Ef 5, 28–30 Paulius kreipiasi į vyrus, kurie, vadovaudamiesi to meto per dažnai pasitaikančiu modeliu, galėjo nuspręsti nekęsti savo pačių kūno (žr. Ef 5, 28–29), piktnaudžiauti ir smurtauti prieš savo žmonas. Pauliaus laikų graikų-romėnų pasaulyje „šeimos tėvo“ (lot. pater familias) teisinė galia buvo labai plati. Jis galėjo griežtai bausti ar net nužudyti savo žmoną, vaikus ir vergus neviršydamas savo teisių (nors naudoti tokią galią kraštutiniais būdais vis labiau varžė visuomenės nuomonė).

Ef 5, 25–27 Paulius išsamiai išdėstė aukščiausią meilės pavyzdį, Kristaus meilę Bažnyčiai, pateikdamas drastiškai kitokį pavyzdį vyrams vietoje įprasto. Dabar, prieš pateikdamas naują argumentą, jis dar kartą atkreipia dėmesį į tą nepriekaištingą Pavyzdį, prašydamas krikščionių vyrų elgtis taip pat (Ef 5, 28), kaip Jėzus, kuris „atidavė“ save už nuotaką, Bažnyčią, ir tenkina visus jos poreikius (Ef 5, 25–27). Paulius ragina krikščionis vyrus nusigręžti nuo anuometinių papročių ir siekti prilygti švelniai Kristaus meilei.

Ef 5, 28–30 Paulius prideda naują argumentą, pagrindžiantį krikščionių vyrų meilę savo žmonoms – meilę sau. Paulius siūlo gerai žinomą tiesą: „niekas niekada nėra nekentęs savo kūno“ (bent jau niekas blaiviai mąstantis). Vyrai nekenkia sau ir nemuša savo kūno. Vietoj to, jie jį „globoja ir maitina“ (Ef 5, 29). Siekdamas užkirsti kelią šiurkštumui ir smurtui prieš krikščiones žmonas, Paulius ragina vyrus krikščionis susitapatinti su savo žmonomis. Paulius tvirtina, kad jie yra vienas kūnas, kenkimas jai reiškia savęs žalojimą, ir dauguma sveikos nuovokos žmonių to nedaro.

Grįžtant prie Jėzaus pavyzdžio, Paulius teigia, kad pats Kristus švelniai rūpinasi savimi, brangindamas tikinčiuosius, kurie yra Jo kūnas (Ef 5, 29–30). Derinkite savo elgesį žmonos atžvilgiu, sako Paulius, pagal tai, kaip elgiatės su savimi ir, galiausiai, kaip Kristus elgiasi su jumis.

`Paulius pateikia Jėzaus pavyzdį ir žmonoms, ir vyrams. Ko galite pasimokyti iš Jėzaus apie meilę šeimos ratui?`