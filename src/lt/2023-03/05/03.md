---
title:  Sutaikymas - Dievo dovana per Kryžių
date:   24/07/2023
---

„Jis yra mūsų sutaikymas, iš abejų padaręs viena, sugriovęs viduryje stovinčią pertvarą... viename kūne kryžiumi abejus sutaikė su Dievu“ (Ef 2, 14–16).

`2. Kaip Paulius apibūdina kryžių ir Kristaus darbo poveikį šiose Laiško efeziečiams eilutėse? Kaip apibendrintumėte tai, ką Paulius sako apie kryžių ir kaip jis keičia mūsų santykius? (žr. Ef 1, 7–8; Ef 4, 32; Ef 2, 13–14; Ef 2, 16; Ef 5, 2. 25).`

Šios savaitės įsimintinos eilutės kontekste Ef 2, 11–22 kryžius tikintiesiems suteikia tris turtus: (1) pagonys, kurie buvo tolimi Dievui ir Jo tautai, yra „tapę artimi“ (Ef 2, 13) abiem, dabar būdami Dievo sūnūs ir dukterys bei įtikėjusiųjų žydų broliai ir seserys (Ef 2, 19); (2) priešiškumas (gr. echthran, susijęs su echthros – priešas) tarp įtikėjusiųjų žydų ir pagonių yra „sugriautas“ (Ef 2, 16). Kristaus kryžius panaikina tai, kas atrodė nuolatinė priešiškumo ir karo būsena, kada žydai ir pagonys buvo prisiekę priešai (Ef 2, 17); (3) vietoj priešiškumo atsiranda sutaikymas. Kristaus tikslas – viename kūne kryžiumi abejus sutaikyti su Dievu (Ef 2, 16; plg. Kol 1, 19–22).

Kaip atrodo sutaikymas? Koks jausmas būti susitaikiusiems? Įsivaizduokite didelį motinos ir dukters susvetimėjimą, įsivyravusį per daugelį metų. Įsivaizduokite, kad ši pagieža ištirpsta malonėje ir atleidime, o po to – judviejų susivienijimas. Tai yra sutaikymas. Pastarasis patiriamas tą akimirką, kai vienas bažnyčios narys atmeta atskyrimą lemiančią problemą ir pripažįsta kitą bažnyčios narį mylimu broliu ar seserimi, kuris priima tai, kas buvo pasiūlyta. Sutaikymas nėra mechaninis ar teisinis, bet tarpasmeninis terminas, kuriuo švenčiamas nutrūkusių santykių pataisymas. Paulius tiki, kad Kristaus darbas ant kryžiaus turi įtakos ne tik pavienių asmenų, bet ir žmonių grupių santykiams. Jis tiki, kad sutaikymas ateina į mūsų gyvenimą ir sunaikina mūsų susiskaldymą, išsklaido mūsų kivirčus ir atnaujina mūsų bendrystę bei vienas kito supratimą.

`Kokiais būdais gali tekti taikyti čia pristatytus principus, kad susitaikytumėte su kuo nors kitu? Kaip ketinate tai daryti?`