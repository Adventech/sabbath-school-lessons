---
title:  Tapę artimi Kristuje
date:   23/07/2023
---

`1. Palyginkite Ef 2, 1–3, ankstesnį pagonių praeities aprašymą, su Ef 2, 11–12. Ką Paulius akcentuoja naujai aprašydamas jų praeitį?`

Pagonys, kurie įtikėjo Kristų ir yra Jo „kūno“, Bažnyčios, nariai, kadaise buvo visiškai atskirti nuo Izraelio ir Dievo teikiamo išganymo. Paulius mano, kad jiems svarbu atsiminti (Ef 2, 11) šią praeitį. Tada jie buvo „be Kristaus“, Pateptojo, Izraelio Mesijo. Jie buvo „svetimi Izraelio bendruomenei“ [valstybei ar žmonėms]. Ir jie buvo „tolimi pažado sandoroms“, nežinoję išgelbėjimo pažadų, kuriuos Dievas davė per išganymo istoriją. Svetimi Izraeliui ir per jį siūlomam išgelbėjimui reiškė, kad jie kažkada buvo „be vilties ir be Dievo pasaulyje“ (Ef 2, 12).

Be to, praeityje pagonys buvo įsivėlę į didžiulę nesantaiką tarp jų ir žydų. Paulius supranta šią įsisenėjusią neapykantą, nurodydamas vieną jos požymį – pravardžiavimą. Žydai, paniekindami pagonis, pastaruosius vadino „neapipjaustytaisiais“, o pagonys, paniekindami žydus, pastaruosius vadino „apipjaustytaisiais“ (Ef 2, 11). 

Tačiau Ef 2, 13 kalbama apie kažką radikaliai skirtinga. Paulius rašė: „Bet dabar Kristuje Jėzuje jūs, kadaise buvusieji toli, esate tapę artimi dėlei Kristaus kraujo“.

Kai Paulius apibūdino įtikėjusius pagonis kaip kadaise tolimus, jis atkartoja Iz 57, 19: „Ramybė, ramybė tolimiems ir artimiems! – sako VIEŠPATS, – Aš jį pagydysiu!“ (plg. Ef 2, 17–18) Kristuje ir per Jo kryžių tikintieji pagonys tapo artimi viskam, kam anksčiau buvo tolimi – Dievui, vilčiai ir jų broliams bei seserims žydams. Čia yra Pauliaus numanoma galinga gera naujiena – Kristaus kryžius gali išgydyti nesantaiką tarp žydų ir pagonių, o tai reiškia, kad čia gali būti išspręstos visos mūsų nesantaikos ir nesutarimai. Ši geroji naujiena ragina susimąstyti apie mūsų pačių gyvenime ir bažnyčioje esantį susiskaldymą ir pamąstyti apie kryžiaus galią tai pakeisti.

`Iš kokios būklės Jėzus jus atpirko? Kodėl jums gali būti svarbu reguliariai prisiminti, kokie buvote, kai Jis jus rado, ir kur galėtumėte būti dabar, jei Jis jūsų nebūtų radęs?`