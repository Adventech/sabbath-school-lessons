---
title:  Vergija Šventajame Rašte ir istorijoje
date:   05/09/2023
---

`3. Perskaitykite patarimus vergams ir jų šeimininkams šiose eilutėse: Ef 6, 5–9; Kol 3, 22–4, 1; 1 Kor 7, 20–24; 1 Tim 6, 1–2; 1 Pt 2, 18–25. Kaip juos apibendrintumėte?`
														
Pauliaus raginimai vergų šeimininkams krikščionims ir supratimas, kad krikščionys vergai sėdėjo kartu su jų šeimininkais krikščionimis Efezo namų bažnyčiose, stulbina. Vergija graikų-romėnų pasaulyje gali labai skirtis nuo vėlesnės vergijos Naujajame pasaulyje. Ji nebuvo orientuota į vieną etninę grupę. Miesto, namų vergams kartais buvo suteikiama galimybė mokytis ir jie galėjo dirbti architektais, gydytojais ir filosofais. Šie namų vergai kartais tapdavo laisvi po tam tikro tarnystės laikotarpio, nors dauguma vergų netapdavo laisvi. Bandant parodyti tokius skirtumus, keliuose naujausiuose Rašto vertimuose Ef 6, 5–8 graikiškas terminas doulos („vergai“) verčiamas – tarnai.

Tačiau tokios išimtys pasitaikydavo netolygiai, vergams kaimo vietovėse nuolat sunkiai triūsiant. Nesvarbu, kur vergai dirbo, jie buvo visiškai pavaldūs šeimininkui, kuriam taip pat priklausė jų sutuoktiniai bei vaikai. Buvusio vergo Publilijaus Siro rauda yra įsimintina: „Gražu mirti, užuot būti sumenkintu vergu“. Atsižvelgiant į tokią tikrovę, pirmenybė turėtų tekti žodžiui doulos – „vergai“, ypač todėl, kad šiems vergams šeimininkai galėdavo grasinti (Ef 6, 9).

Vergovė visada buvo Pauliaus pasaulyje. Jis ją suprato ne kaip socialinis reformatorius, o kaip tikintiesiems patariantis ganytojas, kaip priimti esamą tikrovę ir naujai pažvelgti į individualaus tikinčiojo pasikeitimą, kurio padariniai vėliau galėtų plačiau paveikti visą visuomenę: „Jo tikėjimas nebuvo susijęs su vergų išlaisvinimu Romos imperijoje. Greičiau jis rašė apie naują, brolybe pagrįstą bendrystę, kurios pagrindas yra įsūnystė Dievui. ... Pauliui socialinė revoliucija turėjo įvykti Bažnyčioje, Kristaus kūne, vietos lygmeniu ir krikščionių namų bažnyčioje bei šeimoje“ (Scot McKnight, The Letter to Philemon (Grand Rapids, MI: Eerdmans Publishing Company, 2017, 10 p.).

`Viena iš didžiausių krikščioniškos istorijos dėmių yra tai, kaip kai kurie naudojosi šiomis su vergija susijusiomis Rašto eilutėmis jai pateisinti. Kokią gąsdinančią žinią turėtume įžvelgti dėl atsargumo tyrinėjant Dievo Žodį?`