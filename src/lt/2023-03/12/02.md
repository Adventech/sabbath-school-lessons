---
title:  Kovos šūkis
date:   10/09/2023
---

`1. Ištyrinėkite skambią šio Pauliaus laiško pabaigą Ef 6, 10–20. Ką Pauliaus kovos šūkis reiškia mums šiandien, kaip besigrumiantiems didžiojoje kovoje?`

Paulius baigia Laišką efeziečiams kvietimu kovai, ragindamas tikinčiuosius užimti savo poziciją Bažnyčios kovoje su blogiu (Ef 6, 10–20). Jis pradeda visapusišku raginimu – „būkite tvirti Viešpatyje“ (Ef 6, 10), pakartotinai skatindamas apsiginkluoti „visais Dievo ginklais“ (Ef 6, 11). Šį raginimą jis grindžia nurodydamas tikslą („kad galėtumėte išsilaikyti prieš velnio klastas“ (Ef 6, 11)) ir pateikdamas loginį išaiškinimą – grumtynes su galingomis, dvasinėmis blogio jėgomis (Ef 6, 12). Tada Paulius vėl pakartoja kovos šūkį. Tikintieji turi imtis „visų Dievo ginklų“, kad išsilaikytų tvirti mūšyje (Ef 6, 13), susijuosti diržu, apsivilkti šarvais, apsiauti batais, pasiimti skydą, šalmą ir kalaviją (Ef 6, 14–17). Paulius kviečia tikinčiuosius, apsiginklavusius ir pasiruošusius stoti į kovą, daryti tai, ką galėjo daryti kareiviai senoviniame mūšio lauke – melstis (Ef 6, 18–20).

Atkartodamas Senojo Testamento kovos šūkius ar padrąsinančias kovos išvakarių kalbas, Paulius dėsto apie Bažnyčios misiją karinio konflikto ir ginklų kalba. Paulius tai parodo savo pirmuoju, visa apimančiu įsakymu: „Pagaliau būkite tvirti Viešpatyje ir Jo galybės jėga“ (Ef 6, 10).

Kovos šūkiai Senajame Testamente (pvz., Įst 20, 2–4; Ts 7, 15–18; 2 Met 20, 13–20; 2 Met 32, 6–8; Neh 4, 14–15) pabrėžia mintį, kad Izraelio sėkmė mūšyje nepriklauso nuo pačios tautos ginklų ar priešus pranokstančios kariuomenės pranašumo. Atvirkščiai, pergalę užtikrina priklausomybė nuo Dievo Artumo ir galios. Sėkmę užtikrino ne pasitikėjimas savimi, o tvirtas pasikliovimas Dievo galia ir Jo rūpesčiu. Paulius drąsiai naudoja šias temas ragindamas tikinčiuosius: 1) aktyviai vykdyti Bažnyčios misiją; (2) paisyti to, kas neregima, tačiau daro įtaką jų gyvenimui ir liudijimui; (3) suvokti dieviškąjį rūpestingumą vardan jų sėkmės; ir (4) visada atsižvelgti į tikinčiųjų vienybės ir bendradarbiavimo svarbą.

`Ko Pauliaus įspėjimas, kad kovojame ne su kūnu ir krauju, o su antgamtiniais priešais, turėtų mokyti mus apie vienintelę pergalės viltį?`