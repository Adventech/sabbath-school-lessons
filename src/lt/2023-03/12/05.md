---
title:  Išsilaikyti senovės mūšio lauke
date:   13/09/2023
---

`4. Perskaitykite Ef 6, 10–20 ir kiekvieną kartą atkreipkite dėmesį, kaip Paulius vartoja tam tikrą veiksmažodžio „išsilaikyti“ formą. Kodėl ši mintis jam itin svarbi?`

Turime suprasti Pauliaus karinę metaforą senovės mūšio lauko kontekste. Ką reiškė „išsilaikyti“ (Ef 6, 11. 13–14)? Ar šis veiksmažodis rodo tik gynybinę laikyseną? Mūšio kalbose, įtrauktose į Tukidido, vieno iš didžiųjų klasikinių karo literatūros autorių, raštus, pabrėžiami trys vienas po kito einantys būtini darbai, norint laimėti mūšį: (1) kariai turi „artintis prie priešo“, o tai reiškia, kad jie turi žygiuoti pasitikti savo priešų; (2) tada jie turi pulti ir „tvirtai laikytis“ arba „neužleisti pozicijos“, kovodami rankomis su savo priešais; (3) Galiausiai būtina „nugalėti priešą“ (žr. Thucydides, The Peloponnesian War [New York: E. P. Dutton, 1910], 4.10.1–5).

Svarbiausia senovinio mūšio akimirka buvo antrajame iš šių trijų darbų, kai dvi priešingos kariaunos susiimdavo „baisiame lūžtančios bronzos, medžio ir kūnų nedarniame skambėjime“, kurią senovės autorius Ksenofontas vadina „baisiu susirėmimu“ (Victor Davis Hanson, The Western Way of War (New York: Oxford University Press, 1989), 152 p.). Išsilaikyti šią strateginę akimirką buvo didelis senovės mūšio iššūkis. Artimoje kovoje kiekviena pusė ieškos progos „stumtis į priekį“.

Pauliaus raginimas ginkluotis atspindi kovą, kai susigrūdusiems kareiviams tekdavo „šimtai smūgių“ (Victor Davis Hanson, The Western Way of War, 152 p.). Tai patvirtina Bažnyčios kovos su priešais nusakymas imtynių rungtimi (Ef 6, 12; žr. V dalį) ir intensyvios veiksmažodžio „išsilaikyti“ formos pavartojimas 13 eilutėje: „kad galėtumėte piktąją dieną pasipriešinti“.

Tai nėra atsipalaidavusi pozicija! „Išsilaikyti“ reiškia energingai įsitraukti į kovą, naudotis visais artimos kovos ginklais – tai akivaizdu iš karinių simbolių, pateiktų ankstesniame Pauliaus raginime gyventi viena dvasia, visiems kaip vienam kovojant „už Evangelijos tikėjimą“ (Fil 1, 27).

`Perskaitykite Hbr 12, 4. Kaip ši eilutė padeda suprasti, ką reiškia išsilaikyti Viešpatyje? Koks taip pat yra bendruomeninis šios pozicijos pobūdis?`