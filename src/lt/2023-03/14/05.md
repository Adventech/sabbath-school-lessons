---
title:  Tikėjimo vienybė
date:   27/09/2023
---

`4. Efeziečiams 4 Paulius prašo tikinčiųjų nebesielgti vienaip, bet elgtis kitaip. Kaip?`

Efeziečiams 4 prasideda ir baigiasi raginimais rūpintis vieni kitais kaip Bažnyčios nariais (Ef 4, 1–3. 32). Šiais raginimais Paulius tvirtai palaiko idėją, kad turėtume puoselėti vienybę Bažnyčioje. Jis pradeda: vienas kūnas, viena Dvasia, viena viltis, vienas Viešpats (Jėzus Kristus), vienas tikėjimas, vienas krikštas, vienas Dievas ir Tėvas (Ef 4, 4–6). Mus sieja ši dvasinė tikrovė. Tiesą sakant, mes esame vieningi.

Nors vienybė yra teologinė tikrovė, jai būtinas mūsų sunkus darbas. Mes visada turėtume uoliai sergėti „Dvasios vienybę“ (Ef 4, 3). Vienas iš būdų, kaip kiekvienas iš mūsų galime tai padaryti, būti aktyvia Kristaus kūno dalimi (Ef 4, 7–16). Kiekvienas narys yra talentinga kūno dalis ir turėtų prisidėti prie jo sveikatos (Ef 4, 7. 16). Ir visi turėtų gauti naudos iš apaštalų, pranašų, evangelistų, ganytojų ir mokytojų darbo (Ef 4, 11–12). Jie, kaip raiščiai ir sausgyslės, atlieka vienijančią funkciją, padeda mums kartu augti Kristuje, kuris yra kūno Galva (Ef 4, 13. 15).

Anuomet Paulius taip pat jiems sakė: „kad nebebūtume maži vaikai, siūbuojami ir nešiojami bet kokio mokymo vėjelio, žmonių apgaulės, jų gudrumo, vedančio į klystkelius“ (Ef 4, 14), žodžiai, aiškiai rodantys, kad ankstyvoji Bažnyčia susidūrė su tam tikromis vidinėmis kovomis dėl „žmonių apgaulės“.

Pauliui artinantis prie paskutinio savo raginimo – „būkite malonūs, gailestingi, atlaidūs vieni kitiems“ (Ef 4, 32), jis prašo tikinčiuosius vengti savo buvusio kietaširdiškumo (Ef 4, 17–24), pykčio bei šiurkščios kalbos, pastarąją pakeičiant tokia kalba, kuri ugdo ir duoda malonę (Ef 4, 25–31).

Šį skyrių apie vienybę pakankamai lengva skaityti, kai viskas ramu. Sudėtingiau ir svarbiau jį skaityti, kai įsipainiojame į kokį nors konfliktą. Ar šiandien atmenate, kad būtina patirti Kristaus kūno vienybę, už kurią Jis mirė?

`Kaip galime prisidėti prie mūsų bažnyčios vienybės tiek vietos, tiek pasauliniu lygiu? Kodėl svarbu daryti tai, ką galime?`