---
title:  Palaiminti Kristuje
date:   24/09/2023
---

Kažkas Laišką efeziečiams palygino su Naujojo Testamento Alpėmis. Paulius, mūsų alpinizmo vadovas, veda mus staigia įkalne Efeziečiams 1. Nuo viršukalnės atsiveriantis vaizdas greitai užgniaužia kvapą ir verčia stebėtis.

`1. Apmąstykite Efeziečiams 1. Kas jus ypač įkvepia? Kokias viršūnes matote?`

Ef 1, 3–14 yra tarsi žemėlapis viršukalnėje, parodantis viršūnes horizonte, Pauliui nukreipiant mus į mūsų palaimintą vietą didžiame išgelbėjimo plano kraštovaizdyje. Peizažas apima visą išganymo istorijos laikotarpį nuo amžinybės praeities per Dievo malonės kupinus darbus Kristuje iki amžinybės ateities. Tikinčiųjų atpirkimas atspindi Dievo iniciatyvą, kurios buvo imtasi „prieš pasaulio sutvėrimą“ (Ef 1, 4), kuri dabar įgyvendinama mūsų gyvenime (žr. Ef 1, 7–8. 13–14). Ši „prieš pasaulio sutvėrimą“ sumanyta strategija bus visiškai įgyvendinta „amžių pilnatvei atėjus“ (Ef 1, 9–10). Tada „visa, kas yra danguje ir žemėje“, bus suvienyta Kristuje, ir išsipildys Dievo planas „amžių pilnatvei“ (Ef 1, 10). Tuomet mes visiškai patirsime slėpiningą Dievo planą (Ef 1, 9). Šiuo metu galime būti tikri, kad išganymas Kristuje, kuriame esame, yra svarbi plataus Dievo plano atpirkti visam dalis.

Buvimas viršukalnėje įkvepia padėkai. Ef 1, 15–19 Paulius dėkoja Dievui melsdamasis, kad tikintieji patirtų Dievo jiems suplanuotą išgelbėjimą. Vėl tenka stačiai kopti, kai jis parodo mums prisikėlusį, užžengusį, išaukštintą Kristų, kuris amžinai valdo visas įsivaizduojamas galybes (Ef 1, 20–23).

Kristuje Jėzuje išreikštos Dievo malonės dėka šiandien galime gyventi kalno viršūnėje!

`Ef 1, 4 moko, kad Kristus išsirinko mus „Jame prieš pasaulio sutvėrimą, kad būtume šventi ir nesutepti Jo akivaizdoje“. Pagalvokite, ką tai reiškia. Išrinkti Jame dar prieš pasaulio sutvėrimą! Kokią didžią viltį tai turėtų suteikti jums, atsižvelgiant į Dievo troškimą jus išgelbėti?`