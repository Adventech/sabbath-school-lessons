---
title:  Esame atpirkti bendruomenei
date:   25/09/2023
---

`2. Skaitydami Efeziečiams 2, pasistenkite atsakyti į šį klausimą: ką Dievas padarė dėl mūsų per savo Sūnų Jėzų Kristų?`

„Bet Dievas...“ Šie žodžiai turbūt yra labiausiai vilties kupini žmonijai žinomi žodžiai. Ef 2, 1–10 Paulius aprašo niūrią šio laiško klausytojų praeitį. Nors visos žmonijos vargų dalininkai, jie buvo linkę maištauti prieš Dievą, jų gyvenime dominavo nuodėmė ir šėtonas (Ef 2, 1–3). „Bet Dievas, apstus gailestingumo“. O ką Dievas padarė dėl jų ir dėl mūsų? 1. Jis prikėlė mus gyventi su Kristumi – Kristaus prisikėlimas yra ir mūsų prisikėlimas. 2. Jis pasodino mus danguje Kristuje – Kristaus užžengimas į dangų yra ir mūsų užžengimas (Ef 2, 4–7). Mes nesame tik visatos platybes keičiančių Kristaus gyvenimo įvykių stebėtojai! Dievas imasi šių nuostabių darbų ne dėl mūsų nuopelnų, bet dėl savo malonės (Ef 2, 8–9), ir Jo valia yra, kad tikintieji gyventų solidariai su Jėzumi ir darytų gerus darbus (Ef 2, 10).

Jei Ef 2, 1–10 moko, kad gyvename solidariai su Jėzumi, tai Ef 2, 11–22 moko, kad gyvename solidariai su kitais kaip Jo Bažnyčios dalis. Jėzaus mirtis teikia ir vertikalią naudą, nulemiančią tikinčiojo santykius su Dievu (Ef 2, 1–10), ir horizontaliąja, sutvirtinančią mūsų santykius su kitais (Ef 2, 11–22). Kryžiumi Jėzus griauna visa, kas skiria pagonių tikinčiuosius nuo žydų, įskaitant piktnaudžiavimą Įstatymu, siekiant padidinti pertvarą (Ef 2, 11–18). Jėzus taip pat stato – nuostabią, naują šventyklą, sudarytą iš tikinčiųjų. Pagonys, kadaise nepriimtini garbinimui šventose Šventyklos vietose, dabar prisijungia prie įtikėjusių žydų ir tampa viena. Mes taip pat tampame Dievo Bažnyčios dalimi, „šventykla Viešpatyje“ (Ef 2, 19–22).

Dievo malonės dėka jums tenka privilegija šiandien gyventi solidariai su Jėzumi ir bendratikiais.

Ef 2, 8–10 turėjo įtakos daugelio atsivertimui. Martynas Liuteris šiose eilutėse rado malonę, kuri užkariavo jo širdį, taip pat pagrindė keletą esminių Reformacijos teiginių: išganymas suteikiamas tik tikėjimu, tik malone, tik per Kristų ir tik Dievo garbei. 1738 m., praėjus aštuoniolikai dienų po atsivertimo Londono „Aldersgate“ gatvėje, Džonas Veslis pamokslavo Oksfordo universitete, pateikdamas „skelbimą iš širdies“ ir „naujo judėjimo manifestą“. Rašto eilutė? Ef 2, 8. (žr. A. Skevington Wood, „Strangely Warmed: The Wesleys and the Evangelical Awakening“, Christian History [magazine], vol. 5, no. 1 [1984]).