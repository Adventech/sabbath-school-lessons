---
title:  Mūšio lauko malda
date:   21/09/2023
---

Baigdamas raginimą kovai, Paulius skatina tikinčiuosius, kaip karius, nuolat melstis užtariant „visus šventuosius“ (Ef 6, 18) ir už jį kaip įkalintą pasiuntinį (Ef 6, 19–20). Šis kvietimas maldai gali būti laikomas karinės simbolikos išplėtimu, nes kreipimasis į Dievą (arba dievus) maldoje buvo įprasta praktika senovės mūšio lauke. Cituojant biblinį pavyzdį, atsižvelgdamas į Jahazielio raginimą, Juozapatas ir „visas Judas bei visi Jeruzalės gyventojai puolė kniūbsti prieš VIEŠPATĮ, pagarbindami VIEŠPATĮ“ (2 Met 20, 18). Nors malda nėra septintas ginklas, ji yra neatsiejama Pauliaus raginimo kovai ir karinės metaforos dalis.

Pirmajame iš dviejų maldos prašymų Paulius ragina šio laiško klausytojus uoliai, skubiai ir atkakliai melstis už „visus šventuosius“ (Ef 6, 18). Kad Bažnyčiai sektųsi kovoje su blogio jėgomis, ji turės priklausyti nuo Dievo per Dvasios įkvėptą maldą.

Antrasis Pauliaus prašymas melstis skirtas jam pačiam – „ir mane“ (Ef 6, 19). Jis prašo melstis, kad Dievas suteiktų jam deramą žinią („būtų man duota“) tinkamu laiku („kai atveriu lūpas“), perteiktą tinkamu būdu („drąsiai skelbti“) ir, svarbiausia, – „Evangelijos slėpinį“ (Ef 6, 19). Šie paskutiniai žodžiai nusako tai, ką galėtume pavadinti „vieša paslaptimi“ – Dievo įsikišimą per Kristų atperkant pagonis ir žydus (žr. Ef 3, 1–13), sukuriant vieną naują žmoniją (Ef 2, 15; taip pat žr. Ef 2, 11–22) kaip ženklą visa apimančiam planui visa „suvienyti Kristuje“ (Ef 1, 10).

`6. Perskaitykite šiuos Naujojo Testamento raginimus melstis. Kuris jus įkvepia labiausiai? Kodėl? Lk 18, 1–8; Fil 4, 6; Kol 4, 2; 1 Tes 5, 16–18.`

Kodėl tikintieji itin dažnai raginami nuoširdžiai ir atkakliai melstis? Pauliaus karinė metafora siūlo du atsakymus: (1) dvasinės kovos su daugybe antgamtinių priešų grėsmė yra baisi ir reali; (2) su dvasine stiprybe ir pergale susiję Dievo pažadai iliustruojami kariniais Pauliaus vaizdiniais (Ef 6, 10–17). Nuoširdi, atkakli malda suteikia mums galimybę atidžiai įsiklausyti į šiuos pažadus, švęsti juos ir dėkoti Dievui už Jo malonės išteklius.