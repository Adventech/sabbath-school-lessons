---
title:  Apsivilkti teisumo šarvais
date:   18/09/2023
---

`2. Kaip Paulius įsivaizduoja kovai su blogiu besiruošiančius tikinčiuosius? Ef 6, 14; taip pat žr. 1 Pt 4, 1; 1 Pt 5, 8; Rom 8, 37–39.`

Pauliaus įspėjimas dėl nuožmios kovos (Ef 6, 13) paruošia skaitytojus paskutiniam jo raginimui išsilaikyti (ketvirtajam, plg. Ef 6, 11. 13) ir ginkluotis (Ef 6, 14–17). Paulius mini susijuosimą tiesa (plg. Iz 11, 5). Senovinius, palaidus drabužius prieš darbą ar mūšį reikėjo surišti aplink juosmenį (plg. Lk 12, 35. 37; Lk 17, 8). Paulius įsivaizduoja tikintįjį su šarvais kaip romėnų legionierių, pradedant odiniu kariniu diržu su dekoratyvinėmis diržo plokštelėmis ir sagtimi. Ant diržo kabėjo daugybė odinių dirželių su metaliniais diskais, kartu sudarant „prijuostę“, kuri atspindėjo rangą, siekiant vizualinio efekto. Diržo pagrindinė funkcija – surišti drabužius ir išlaikyti kitus daiktus vietoje.

Tiesa nepriklauso tikintiesiems; tai Dievo dovana (plg. išgelbėjimas Ef 2, 8). Vis dėlto tai nėra abstrakti, tolima vertybė be jokio keičiančio poveikio jų gyvenimui. Jie privalo susijuosti Dievo tiesa, patirti ir naudoti šią dangaus dovaną. Tai ne jie turi Dievo tiesą, bet Dievo tiesa juos valdo ir saugo.

Toliau Paulius ragina tikinčiuosius apsivilkti „teisumo šarvais“ (plg. 1 Tes 5, 8). Kaip ir tiesa, teisumas yra dieviškos kilmės, nes yra Jehovos ginklų dalis, Jam atliekant dangaus kario vaidmenį (Iz 59, 17). Pauliaus laikais kareivių šarvai būdavo daromi iš mažų, supintų geležinių žiedų, mažų, persidengiančių bronzinių ar geležinių žvynų arba sutvirtintų persidengiančių geležinių juostų. Tokie šarvai apsaugodavo gyvybiškai svarbius organus nuo priešo smūgių. Analogiškai tikintieji turi patirti dvasinę apsaugą, kurią teikia Dievo globojanti teisumo dovana. Laiške efeziečiams Paulius teisumą sieja su šventumu, gerumu ir tiesa (Ef 4, 24; Ef 5, 9), pastaruosius laikant savybe, leidžiančia teisingai ir gerai elgtis su aplinkiniais, ypač su Bažnyčios nariais.

`Kaip jūs patyrėte, kad gerumas, šventumas ir tiesa gali būti apsauga?`