---
title:  Kaip Dievas mus gelbsti
date:   15/07/2023
---

### Šios savaitės tyrinėjimui skaitykite:
Ef 2, 1–10; Ef 5, 14; Rom 5, 17; Ef 5, 6; 2 Tim 1, 7.

> <p>Įsimintina eilutė:</p>
> „Bet Dievas, apstus gailestingumo, iš didžios meilės, kuria mus pamilo, mus, mirusius nusikaltimais, prikėlė gyventi su Kristumi“ (Ef 2, 4–5).

1987 m. spalio 14 d. aštuoniolikos mėnesių Džesika (Jessica McClure) žaidė savo tetos kieme ir įkrito į apleistą beveik septynių metrų gylio šulinį. Jos padėtis pritraukė žiniasklaidą iš viso pasaulio į Midlandą, Teksasą. Pasaulinė auditorija stebėjo „Mažylę Džesiką“ miegančią, verkiančią, dainuojančią ir šaukiančią mamą. Jie stebėjo, kaip gelbėtojai vamzdžiais tiekė gryną orą į šulinį.

Galiausiai, praėjus penkiasdešimt aštuonioms valandoms po to, kai Džesika įkrito, pasaulinė publika stebėjo, kaip ji buvo išvaduota iš dvidešimties centimetrų skersmens gręžinio vamzdžio, kalinusio ją daugiau nei dvi dienas. Fotografo Skoto Šo (Scott Shaw) Pulitzerio premiją laimėjusi nuotrauka įmažino šią akimirką – gelbėjimo kabelis perkerta susirūpinusius Džesikos gelbėtojų veidus, žiūrinčius į dramos centru esantį ryšulį, mažylę Džesiką.

Niekas taip neprikausto dėmesio kaip gera gelbėjimo istorija, o Paulius Ef 2, 1–10 pateikia mums iš arti ir asmeniškai visų laikų didžiausios gelbėjimo misijos vaizdą – Dievo pastangas atpirkti žmoniją. Istorijos dramatiškumą sustiprina žinojimas, kad ne tik žiūrime, kaip buvo išgelbėtas kažkas kitas, bet esame ir savo pačių išgelbėjimo liudininkai.