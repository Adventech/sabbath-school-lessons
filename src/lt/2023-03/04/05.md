---
title:  Dabar amžinai palaiminti malone
date:   19/07/2023
---

4. Palyginkite Dievo išgelbėjimo planą Ef 1, 3–4 su amžinaisiais šio plano rezultatais, aprašytais Ef 2, 7. Kokie yra esminiai Dievo išganymo plano elementai ir tikslai?

Diplomų įteikimo ceremonija yra nuostabi šventė, nesvarbu, ar tai darželis, ar doktorantūros studijos. Studijų baigimas žymi svarbų pasiekimą, perėjimą į kitą gyvenimo ar karjeros etapą. Mums, tikintiesiems, svarbu suprasti gilią Evangelijos tiesą – mums malonė niekada nesibaigia. Nebūna šventės, mums įgijus malonės daktaro laipsnį arba pasibaigus malonės poreikiui mums.

Paulius patvirtina šią tiesą Ef 2, 7, pabrėždamas ją plačia chronologija. Dievas praeityje darbavosi Kristuje, norėdamas mus atpirkti, taip sutapatindamas mus su savo Sūnumi Jėzumi Kristumi, kad dabar esame Jo prisikėlimo, žengimo į dangų ir išaukštinimo dalininkai (Ef 2, 4–6). Tačiau Dievo planas nesibaigia malonės kupina praeitimi ir gailestingumo kupina dabartimi. Dievo planas, nuo neatmenamų laikų įsišaknijęs dangaus susirinkimuose (Ef 1, 4), tęsiasi amžinai į ateitį. Jis apima visus ateinančius amžius (Ef 2, 7). Jo planas amžinai ateičiai remiasi tuo pačiu principu kaip ir Jo darbai praeityje ir dabartyje – malonės principu. „Ateinančiais amžiais“ Dievas tikisi parodyti beribį savo malonės lobį „savo gerumu mums Kristuje Jėzuje“ (Ef 2, 7).

Paulius Dievo malonę laiko neaprėpiamos vertės lobiu arba turtu (plg. Ef 1, 7; Ef 3, 8), iš kurio tikintieji gali semtis ir patenkinti bet kokius poreikius. Šis Dievo dosnumas mums tampa iškalbingu, nesenstančiu ir kosminiu Jo malonės parodymu.

> <p></p>
> „Atėjęs gyventi su mumis, Jėzus turėjo apreikšti Dievą ir žmonėms, ir angelams. ... Tačiau šis apreiškimas buvo duotas ne tik Jo žemiškiems vaikams. Mūsų mažytis pasaulis yra vadovėlis apie Visatą. Nuostabus Dievo malonės tikslas, atperkančios meilės paslaptis – tai tema, į kurią ‘geidžia pažvelgti net angelai’, ir gilinsis į ją per nesibaigiančius amžius. Ir atpirktieji, ir niekada nenusidėjusios būtybės Kristaus kryžiuje atras savo mokslą ir savo giesmę. Bus regima, kad šlovė, kuria spindi Jėzaus veidas, yra pasiaukojančios meilės šlovė“ (E. Vait, Su meile iš Dangaus, 2011, p. 13).