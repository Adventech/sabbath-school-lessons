---
title:  Kadaise mirę ir šėtono apgauti
date:   16/07/2023
---

`1. Perskaitykite Ef 2, 1–10. Kokia čia pagrindinė Pauliaus mintis mums apie tai, ką Jėzus padarė dėl mūsų?`

Paulius jau aprašė krikščionims suteiktą išganymą (Ef 1, 3–14, 15–23) ir trumpai papasakojo tikinčiųjų Efeze istoriją (Ef 1, 13). Ef 2, 1–10 Paulius dabar išsamiau papasakos jų atsivertimo istoriją, daugiau dėmesio skirdamas asmeniniam gyvenimui. Jis priešpastato jų nuodėmingą būtį praeityje (Ef 2, 1–3) Dievo išganymo palaiminimams, kuriuos nusako kaip dalyvavimą Kristaus prisikėlime, žengime į dangų ir išaukštinime (Ef 2, 4–7), jis švenčia šio išganymo pagrindą – Dievo malonė ir kūrybingas Jo darbas (Ef 2, 8–10).

Šios trys dalys tvarkingai apibendrintos Ef 2, 5 frazėmis: (1) „mus, mirusius nusikaltimais“; (2) Dievas „prikėlė gyventi su Kristumi“; (3) „jūs juk esate išgelbėti malone“.

Ef 2, 1–2 Paulius pabrėžia liūdną šio laiško klausytojų būties prieš atsivertimą tikrovę, pažymėdamas, kad jie buvo dvasiškai mirę, įprastai gyvenę „savo nusikaltimais ir nuodėmėmis“ (Ef 2, 1), pavergti šėtono (Ef 2, 2). Kadangi Paulius rašo gyviems žmonėms, jis vadina juos kadaise mirusiais perkeltine prasme (plg. Ef 5, 14). Tačiau jų padėtis iš tikrųjų buvo siaubinga, nes kadaise jie buvo atskirti nuo Dievo, gyvybės Šaltinio (plg. Kol 2, 13; Rom 5, 17; Rom 6, 23).

Apmąstydamas savo klausytojų praeitį, Paulius įvardija dvi išorines jėgas, kurios buvo juos pavergusios. Pirmoji iš jų yra „šio pasaulio“ papročiai (Ef 2, 2) – Efezo visuomenės papročiai ir elgesys pavertė šių žmonių gyvenimą maištu prieš Dievą.

Šėtonas apibūdinamas dviem būdais kaip antroji išorinė jėga, kuri anksčiau buvo juos pavergusi. Jis yra viešpataujantis ore kunigaikštis (Ef 2, 2), nes „ore“ (arba „danguose“) reiškia antgamtinių jėgų, įskaitant piktąsias, vietą (plg. Ef 1, 3; Ef 3, 10; Ef 6, 12). Be to, jis yra aktyvus žemėje, nes yra dvasia, veikianti „neklusnumo vaikuose“ (Ef 2, 2).

`Ko šios eilutės moko apie didžiosios kovos tikrovę? Tuo pat metu kaip galime pasisemti paguodos ir vilties žinodami, kad Jėzus laimėjo ir kad dabar galime dalytis Jo pergale?`