---
title:  Dabar prikelti ir išaukštinti kartu su Kristumi
date:   18/07/2023
---

„Bet Dievas, apstus gailestingumo, iš didžios meilės, kuria mus pamilo“ (Ef 2, 4). Čia Paulius dviem galingais žodžiais – „Bet Dievas“ – pereina nuo liūdno šio laiško skaitytojų praeito gyvenimo portreto (Ef 2, 1–3) prie naujos, vilties kupinos tikrovės, žyminčios jų, kaip tikinčiųjų, gyvenimą (Ef 2, 4–10).

`3. Kokia prasme tikintieji dalyvauja Kristaus prisikėlime, užžengime į dangų ir išaukštinime? Kada vyksta šis dalyvavimas? Ef 2, 6–7.`

Jau tyrinėjome, kad Laiškas efeziečiams yra persmelktas Kristaus, pabrėžiantis tikinčiųjų solidarumą su Kristumi. Ef 2, 5–6 Paulius išplečia šią temą panaudodamas tris veiksmažodžius, kad atskleistų stulbinančią tiesą, jog Dievo valia tikintieji patys dalyvauja svarbiuose išganymo istorijos įvykiuose, kurių centre yra Mesijas – Jėzus.

Tikintieji yra: (1) kartu prikelti su Kristumi; (2) kartu su Kristumi išgelbėti (kurį Paulius tikriausiai vartoja norėdamas nusakyti tikinčiųjų dalyvavimą Kristaus užžengime į dangų); 3) kartu su Kristumi pasodinti „danguje“, o tai reiškia, kad tikintieji dalyvauja Kristaus užimame visatos soste. Jie yra išaukštinti kartu su Jėzumi.

Norėdami suvokti Pauliaus argumentų galią, turime atsigręžti į Ef 1, 19–23 ir prisiminti, kad per savo mirtį, prisikėlimą, užžengimą į dangų ir išaukštinimą Kristus įgijo pergalę prieš visas piktas ir dvasines galias, net tas, kurios kadaise viešpatavo tikinčiųjų gyvenime. Per Jėzaus prisikėlimą, užžengimą į dangų ir išaukštinimą šios galios, nors vis dar aktyvios ir keliančios grėsmę žmogaus būčiai, buvo išstumtos. Visa pasikeitė. Tikrovė pasikeitė. Tikintieji nėra tik šių įvykių stebėtojai, bet yra asmeniškai ir glaudžiai su jais susiję. Tai, kad mes kartu su Jėzumi esame prikelti ir išaukštinti, atveria mums visiškai naujas galimybes. Mes turime teisę nusigręžti nuo demonų pavergtos būties ir pereiti prie dvasinės galybės Kristuje (2 Tim 1, 7).

`„Dievas juk davė mums ne baimės dvasią, bet galybės, meilės ir savitvardos dvasią“ (2 Tim 1, 7). Kaip šiandien tyrinėtos eilutės padeda suprasti, ką čia rašė Paulius?`