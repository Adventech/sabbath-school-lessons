---
title:  Graitai ir pigiai nupirkti
date:   23/08/2023
---

Paulius užbaigia Ef 5, 1–20 dviem raginimais: E 5, 15–17 ir Ef 5, 18–20, skyrių baigdamas nuolatiniu dėmesiu seksualiniam tyrumui. Pirmasis: „Rūpestingai žiūrėkite, kaip jūs elgiatės, kad nebūtumėte tartum neišmanėliai“ (Ef 5, 15), pakartojamas taip: „Nebūkite neprotingi, bet supraskite, kokia yra Viešpaties valia“ (Ef 5, 17). Tarp jų yra raginimas gerai išnaudoti laiką (Ef 5, 16).

`4. Apsvarstykite Pauliaus raginimus gyventi taip, kad atsispindėtų maldinga, įžvalgi išmintis (Ef 5, 15–17). Kuo skiriasi gyventi ne kaip neišmanėliams, bet išmintingiems? Be to, ką reiškia gerai naudoti laiką?`
														
Laiške efeziečiams Paulius ne kartą vartojo įprastą Senojo Testamento metaforą – „vaikščioti“, nusakančią tai, kaip žmogus gyvena (Ef 2, 2. 10; Ef 4, 1. 17; Ef 5, 2. 8). Čia jis naudoja šią metaforą, kad paskatintų sąmoningai mokinystei. Kaip tenka atidžiai stebėti žingsnius einant nelygiu ar tamsu keliu, taip tikintieji turėtų „rūpestingai žiūrėti“, kaip elgiasi (Ef 5, 15). Kadangi Ef 5, 15 lygiagrečiai atspindi Ef 5, 17, galime čia paieškoti apibrėžimo, ką reiškia gyventi išmintingai. Mes neieškome išminties savyje. Būti išmintingam reiškia siekti toliau savų ribų, „suprasti, kokia yra Viešpaties valia“ (Ef 5, 17).

Paulius taip pat skatina sąmoningai mokinystei ryškiu simboliu. Rašydamas – „gerai naudojantys laiką“ (Ef 5, 16), Paulius vartojo veiksmažodį exagorazō (plg. Kol 4, 5). Paimtas iš turgaus, tai yra intensyvi veiksmažodžio „pirkti“ forma, reiškianti „greitai ir pigiai nupirkti“, kai laukiame Kristaus sugrįžimo. „Laikas“ graikiškai čia yra žodis kairos, apibūdinantis progos akimirką. „Laikas“ iki pabaigos yra daug žadantis laikotarpis, kurį reikia išnaudoti visiškai. Tai taip pat sudėtingas metas, „nes dienos yra piktos“ (Ef 5, 16; plg. Ef 6, 13; Gal 1, 4), o šio pasaulio keliai pavaldūs „kunigaikščiui, viešpataujančiam ore“ (Ef 2, 2).

Tikintieji, laukdami Kristaus sugrįžimo, gyvena sunkiu metu, kurį Paulius nusako kaip pavojingą, bet naudingą turgų. Jie turi būti tokie pat dėmesingi išnaudodami likusį laiką, kaip ir pigių pasiūlymų medžiotojai per trumpą išpardavimą, kada siūlomos didelės nuolaidos. Nors mes negalime nusipirkti išganymo, simbolis vis tiek tinkamas – nedelsdami imkite tai, kas jums pasiūlyta Kristuje.