---
title:  "„Verčiau tebūna dėkojimas“"
date:   20/08/2023
---

`1. Kokia prasme Paulius nori, kad tikintieji būtų „Dievo sekėjai“? žr. Ef 5, 1–2`
														
Paulius ragina tikinčiuosius Efeze gyventi meile – šis pašaukimas yra svarbus šiai daliai (žr. Ef 5, 8. 15). Gyvenimas meile (žr. Ef 5, 2) turi būti panašus į paties Kristaus meilę mums (plg. Ef 4, 32), išreikštą Jo atperkančia Auka. Paulius tvirtina keturis su šia Auka susijusius dalykus: 1. Ją skatina ir Dievo Tėvo (Ef 5, 1), ir paties Kristaus (Ef 5, 2) meilė; 2. Tai pavadavimas, kada Kristus miršta vietoje mūsų. Kristus nėra pasyvi auka, nes Jis paaukojo save už mus; 3. Atitinkant Senojo Testamento šventyklos tarnystės simboliką, Kristaus mirtis taip pat yra Auka Dievui; 4. Dievas priima šią Auką, nes tai yra kvapioji auka Dievui (Ef 5, 2; plg. Iš 29, 18; Kun 2, 9; Fil 4, 18).

Tada Ef 5, 3–5 išreiškiamas susirūpinimas dėl seksualinės etikos. Jauniems atsivertėliams Efeze gresia pavojus pamiršti krikščionišką pašaukimą ir vėl būti įtrauktiems į seksualinį elgesį, kuris paneigtų jų krikščionišką liudijimą (plg. 1 Kor 5, 1–11; 1 Kor 6, 12–20; 2 Kor 12, 21).

Viena vertus, pirmojo amžiaus graikų-romėnų pasaulis demonstravo moralinį sugedimą ir ištvirkimą, aprašytą kitur Naujajame Testamente (žr. 1 Kor 6, 9; Gal 5, 19; Ef 4, 17–19; Kol 3, 5). Pavyzdžiui, turtuolių pokyliuose nuolat būdavo rodomas elgesys, kurį Paulius smerkia Ef 5, 3–14: girtavimas, kvaila šneka, nepadorios pramogos ir ištvirkavimas. Be to, miestų centrai užtikrino anonimiškumą ir leistinumą, o tai skatino amoralų seksualinį elgesį. Kita vertus, daug toje visuomenėje gyveno dorai ir tarnavo kaip griežtos moralės gynėjai. Kai Naujajame Testamente pateikiami ydų ar dorybių sąrašai ir namų taisyklės (pvz., Ef 5, 21–6, 9; Kol 3, 18–4, 1), jų autoriai atspindi platesnio graikų-romėnų pasaulio temas. Šis pasaulis, kartu ištvirkęs ir doras, padeda paaiškinti Pauliaus raginimus vengti amoralaus elgesio, kuriam pasiduoda pagonys, trokštant, kad tikintieji elgtųsi apdairiai ir taip pelnytų gerą vardą tarp pašaliečių.

`Kaip Pauliaus žodžiai, susiję su seksualiniu elgesiu, dera jūsų kultūrai, kad ir kur jūs gyventumėte?`