---
title:  "„Pabusk, kuris miegi“"
date:   22/08/2023
---

`3. Perskaitykite Ef 5, 11–14. Kokį galingą įspėjimą čia pateikia Paulius ir kaip jis taikytinas mūsų dabartinėms aplinkybėms?`
														
Norint suprasti Ef 5, 11–14, naudinga atkreipti dėmesį, kad Paulius ne kartą pakaitomis pateikia du raginimus: 1) gyventi garbinant Dievą kaip šviesos vaikams (Ef 5, 8; taip pat žr. Ef 5, 1–2. 4. 9–11. 13–14); 2) negyventi amoraliai, prieštaraujančiai Dievui, neprisidėti prie „nevaisingų tamsos darbų“ (Ef 5, 11; taip pat žr. Ef 5, 3–5. 7–8. 12).

Norint suprasti Ef 5, 11, galima lygiagrečiai skaityti raginimus Ef 5, 8–10. Tikintieji turi gyventi netikinčiųjų akivaizdoje kaip „šviesa Viešpatyje“ ir „šviesos vaikai“ (Ef 5, 8). Visų šių darbų esmė – aiškiai parodyti, kad „šviesos vaisiai reiškiasi visokeriopu gerumu, teisumu ir tiesa“ (Ef 5, 9). Taigi Paulius pasisako už Dievo gerumo rodymo strategiją. Tikintieji turi atskleisti nevaisingus tamsos darbus, parodydami teisingą alternatyvą, kad visi matytų.

Tuo tarpu iššūkį metančią, poetišką 13–14 eilučių kalbą galime laikyti drąsiu Pauliaus teiginiu, kad tikintieji, rodydami šviesos vaisius (Ef 5, 9), gali laimėti pasauliečius tikėjimui Kristumi: „Bet visa, kas atskleista, šviesa padaro regima, o kas padaryta regima, yra šviesa“ (Ef 5, 13–14). Kai apšviečiamas dekadentiškas (vertybių  nuosmukis) gyvenimas, pasauliečiai gali pamatyti savo elgesį tokį, koks jis yra (jis tampa regimas) – be ateities, nusipelnantis rūstybės (Ef 5, 5–6) ir patirti pasikeitimą iš tamsos į šviesą („o kas padaryta regima, yra šviesa“), tą pasikeitimą, kurį Pauliaus laiško skaitytojai iš Efezo patyrė patys kaip tikintieji (Ef 5, 8).

Ką turėtume įžvelgti Ef 5, 14 poemoje ar giesmėje, kur vartojama su mirusiųjų prisikėlimu paskutiniaisiais laikais susijusi kalba (plg. Ef 2, 1. 5), kad išgirstume raginimą pabusti iš dvasinio miego ir patirti perkeičiantį Kristaus Artumą? Kadangi Iz 60, 1–3, kurias, regis, atspindi Paulius, yra skirtos Dievo tautai Izraeliui, Ef 5, 14 giesmę / poemą galime laikyti galingu kreipimusi į krikščionis pažadinti savo kaip misionierių, Kristaus šviesos atspindėtojų vaidmenį tamsiame pasaulyje (plg. Fil 2, 14–16; Mt 5, 16).

`Kaip jūsų gyvenimo būdas gali atskleisti tamsos darbus ir parodyti juos tokius, kokie jie yra?`