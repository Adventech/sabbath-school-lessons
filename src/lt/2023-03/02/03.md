---
title:  "Brangus atpirkimas; gausus atleidimas"
date:   03/07/2023
---

Nuodėmė buvo tamsi, vyraujanti jėga Pauliaus laiško skaitytojų gyvenime. Dėl to, kaip jie gyveno anksčiau, Paulius galėjo juos apibūdinti kaip vaikščiojančius mirusius – „mirusius nusikaltimais ir nuodėmėmis“ (Ef 2, 1), bet „vaikščiojančius“ arba gyvenančius taip, kaip jiems įsakė šėtonas (Ef 2, 1–3). Pavergti nuodėmės ir šėtono, jie neturėjo galimybės išsivaduoti. Jiems reikėjo išgelbėjimo. Dievas tai padarė savo maloningais darbais Kristuje, o Paulius aukština du naujus Dievo malonės palaiminimus tikinčiųjų gyvenime – atpirkimą ir atleidimą.

`2. Perskaitykite Ef 1, 7–8. „Atpirkimas“ yra dažnai Naujajame Testamente vartojama mintis. Palyginkite šios minties vartojimą Kol 1, 13–14; Tit 2, 13–14; Hbr 9, 15. Kas bendra šioms eilutėms ir Ef 1, 7–8?`	

Graikų kalbos žodis, Ef 1, 7 išverstas „atpirkimą“, yra apolutrōsis, kuris pirmiausia buvo vartojamas išperkant vergą arba sumokant kainą už belaisvį. Galima išgirsti aidint vergų prekeivio, parduodančio savo „prekes“, balsą ir šaltą vergo pančių džerškėjimą. Kai Naujajame Testamente kalbama apie atpirkimą, jis pabrėžia didelę vergų išlaisvinimo kainą.

Mūsų laisvė kainuoja labai daug: „Kuriame turime atpirkimą Jo krauju“ (Ef 1, 7). Atpirkimo idėja taip pat garsina maloningą Dievo dosnumą sumokant didelę mūsų laisvės kainą. Dievas suteikia mums laisvę ir orumą. Mes nebesame pavergti!

„Būti išpirktam reiškia, kad su manim bus elgiamasi kaip su asmeniu, o ne su daiktu. Tai reiškia tapti dangaus piliečiu, o ne žemės vergu“ (Alister E. McGrath, What Was God Doing on the Cross? (Grand Rapids, MI: Zondervan, 1992), 78 p.).

Atkreipkite dėmesį, kad mintis, jog Dievas sumoka šėtonui atpirkimo kainą, yra viduramžiška, o ne biblinė. Dievas šėtonui nieko neskolingas ir nieko nemoka.

Golgotos nauda taip pat apima mūsų „nuodėmių atleidimą“ (Ef 1, 7). Ant kryžiaus Kristus prisiėmė mūsų praeities ir ateities nuodėmių kainą, „ištrynė mus kaltinantį skolos raštą ir panaikino jį, prismeigdamas prie kryžiaus“ (Kol 2, 14). Atlikdamas šį atpirkimo ir atleidimo per Kristų darbą, Dievas veikia kaip mūsų maloningas Tėvas, „Jis dosniai apdovanojo mus savo malone“ (Ef 1, 7–8).

`Ką jums reiškia tai, kad dėka Kristaus atperkančios aukos jums yra atleista ir esate atpirktas? O jei jautiesi to nevertas? (Užuomina: esate nevertas; tai ir yra kryžiaus esmė.)`