---
title:  Šventoji Dvasia - paženklinimas ir paveldėjimo laidas
date:   06/07/2023
---

`5. Ef 1, 13–14 Paulius trumpai nupasakoja šio laiško skaitytojų atsivertimą. Kokie žingsniai yra šiame pasakojime?`

Dėstydamas apie Šventosios Dvasios svarbą tikinčiųjų gyvenime, Paulius naudoja du Dvasios simbolius arba metaforas. Jis pirmiausia nusako Šventąją Dvasią kaip paženklinimą, nurodydamas ženklinantį Dvasios buvimą, atsirandantį nuo atsivertimo akimirkos. Senovėje ženklinimai buvo naudojami įvairioms funkcijoms: įstatymų ir sutarčių kopijų autentiškumui patvirtinti, talpyklos turinio nepriekaištingumui ar kiekiui patvirtinti (pvz., Ez 28, 12) arba sandoriams (pvz., Jer 32, 10–14. 44), sutartims, laiškams (pvz., 1 Kar 21, 8), testamentams ir įvaikinimams paliudyti. Antspaudas reiškė nuosavybės teisę ir apsaugą. Šventosios Dvasios buvimas tikinčiųjų gyvenime paženklina juos kaip priklausančius Dievui ir patvirtina Dievo pažadą juos apsaugoti (plg. Ef 4, 30). Jie buvo „paženklinti pažadėtąja Šventąja Dvasia“ (Ef 1, 13).

„Paulius aiškiai teigia, kad nuo tos akimirkos, kai žmogus pašvenčia savo gyvenimą Jėzui ir tiki Jį, Šventoji Dvasia paženklina tokį tikintįjį Kristuje atpirkimo dienai. Nuostabi išlaisvinanti ir raminanti tiesa! Dievo Dvasia paženklina (graikų kalboje – sphragizō) Kristaus sekėjus išganymo antspaudu, kai jie įtiki“ (Jiří Moskala, „Misinterpreted End-Time Issues: Five Myths in Adventism, Journal of the Adventist Theological Society 28, no. 1, 2017, p. 95).

Antrasis simbolis, kurį Paulius naudoja Šventajai Dvasiai, yra „laidas“. Šventoji Dvasia yra mūsų paveldėjimo garantas, nurodantis į tą akimirką, kai bus suteiktas visas paveldas (plg. 2 Kor 1, 22; 2 Kor 5, 5).

Žodis, išverstas „laidas“ (arrabōn), buvo hebrajų pasiskolintas žodis, plačiai vartojamas Naujojo Testamento laikų graikų kalboje, nusakant „pirmąją įmoką“ arba „užstatą“, po kurio mokėtojas privalo atlikti papildomus mokėjimus.

Atkreipkite dėmesį, kad tikintieji nemoka šio pradinio įnašo, bet gauna jį iš Dievo. Brangus Šventosios Dvasios buvimas tikinčiųjų gyvenime, sako Paulius, yra pirmoji įmoka viso išganymo ir atpirkimo paveldo, kuris atiteks sugrįžus Kristui. Mūsų darbas – dėkinga ir nuolankia širdimi priimti tai, kas mums pasiūlyta Jėzuje.