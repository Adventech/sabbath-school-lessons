---
title:  Gyventi Jo Didybės Šlovėje
date:   05/07/2023
---

„Jame esame tapę paveldėtojais, iš anksto paskirti sutvarkymu To, kuris visa veikia pagal savo valios nutarimą, kad būtume Jo didybės šlovei mes, kurie nuo seno turėjome viltį Kristuje“ (Ef 1, 11–12).

Atrodo, kad tikintieji Efeze prarado aiškų supratimą, kas jie yra kaip krikščionys, nusiminė (žr. Ef 3, 13). Remdamasis tuo, ką jis tvirtino anksčiau (Ef 1, 3–5), Paulius nori dar kartą patvirtinti jų, kaip krikščionių, tapatybę. Tikintieji nėra atsitiktinių, įvairių savavališkų dievybių ar astralinių galių sprendimų aukos. Jie yra Dievo vaikai (Ef 1, 5) ir per Kristų gali gauti daug palaiminimų, pagrįstų giliais Dievo pamokymais ir amžinais sprendimais. Būtent Dievo tikslas, nutarimas ir valia (Ef 1, 11) yra juose įgyvendinami pagal dar platesnį Dievo planą suvienyti visa Kristuje (Ef 1, 10). Jie gali užtikrintai pasitikėti savo padėtimi Dievo akyse ir Jo teikiamų palaiminimų veiksmingumu. Jų gyvenimas turėtų būti Ef 1, 3–14 žinia: „Garbė Dievui, mūsų Viešpaties Jėzaus Kristaus Tėvui!“

`4. Palyginkite su paveldėjimu susijusias mintis Ef 1, 11. 14. 18. Jūsų nuomone, kodėl ši mintis svarbi Pauliui?`	

Ar kada nors sulaukėte palikimo dėl kažkieno mirties? Galbūt giminaitis paliko jums vertingo turto ar nemažą pinigų sumą. Pauliaus nuomone, dėl Jėzaus mirties krikščionims atiteko paveldėjimas iš Dievo (Ef 1, 14) ir jie tapo „paveldėjimu“ Dievui (Ef 1, 18).

Senajame Testamente Dievo tauta kartais laikoma Jo „paveldu“ arba dalimi (Įst 9, 29; Įst 32, 9; Zch 2, 12). Šis buvimas ar tapimas Dievo paveldu yra akivaizdus Ef 1, 18 ir tikėtina, kad tokią šio žodžio reikšmę reikia taikyti Ef 1, 11 (tuomet vertimas būtų: „Jame esame tapę paveldu“). Kaip pagrindinį krikščioniškosios tapatybės elementą, Paulius nori, kad tikintieji žinotų savo vertę Dievui. Jie ne tik gavo paveldėjimą iš Dievo (Ef 1, 14; Ef 3, 6; plg. Ef 5, 5), bet jie yra Dievo paveldas.

`Kuo skiriasi gauti kažką darbu arba paveldėti? Kaip ši mintis padeda mums suprasti, kas mums duota Jėzuje?`