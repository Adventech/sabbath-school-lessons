---
title:  Didis Dievo planas su Kristumi centre
date:   04/07/2023
---

`3. Koks yra Dievo planas, „amžių pilnatvei atėjus“, ir koks jo užmojis? Ef 1, 9–10.`

Paulius nusako Dievo planą trimis pažymėjimais. Tai yra (1) Jo valios slėpinys, (2) Jo nutarimas ir (3) sumanymas atėjus laiko pilnatvei. Koks yra visuotinis, galutinis Dievo planas? Visa, visur suvienyti Jėzuje.

Paulius šį planą nusako vaizdingai (graikų k. anakephalaiōsasthai), visa „suvienyti Kristuje kaip galvoje“. Senovėje apskaitininkai „sudėdavo“ stulpeliu surašytus skaičius ir sumą užrašydavo stulpelio viršuje. Jėzus vadovauja galutiniam paskutiniųjų laikų Dievo planui. Šis planas su Kristumi centre buvo sumanytas „prieš pasaulio sutvėrimą“ (Ef 1, 4) ir yra toks platus, kad apima visą laiką („amžių pilnatvei atėjus“) ir erdvę („visa, kas yra danguje ir žemėje“). Paulius skelbia vienybę Kristuje kaip didį, dievišką tikslą visatai.

Kalbėdamas apie Dievo planą „amžių pilnatvei atėjus“ (Ef 1, 10), Paulius dalijasi šį laišką persmelkiančia tema. Dievas pradeda savo planą suvienyti visa, kurio šaknys yra Jėzaus mirtis, prisikėlimas, užžengimas į dangų ir išaukštinimas (Ef 1, 15–2, 10), įkurdamas Bažnyčią ir sujungdamas skirtingas žmonijos dalis – žydus ir pagonis (Ef 2, 11–3, 13).

Tokiu būdu Bažnyčia parodo piktosioms jėgoms, kad Dievo planas vykdomas ir jų skaldanti valdžia baigsis (Ef 3,10). Kitur parašyta: „Nes pas jus nukrito velnias, kupinas baisaus įniršio, žinodamas mažai beturįs laiko“ (Apr 12, 12).

Pauliaus laiško pabaiga prasideda uoliu raginimu vienytis (Ef 4, 1–16) ir tęsiasi ilgu raginimu vengti elgesio, kenkiančio vienybei, ir vietoj to ugdyti solidarumą su bendratikiais (Ef 4, 17–6, 9). Paulius baigia žadinančiu Bažnyčios, kaip vieningos kariuomenės, veržliai skelbiančios ramybę Kristaus vardu, įvaizdžiu (Ef 6, 10–20).

`Kaip galite pripažinti ir švęsti, kad atpirkimas, kurį patyrėte Kristuje Jėzuje, yra neatsiejama didingo, Dievo ištirto ir galutinio plano suvienyti visa Kristuje, dalis?`