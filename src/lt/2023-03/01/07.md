---
title:  Tolesniam tyrinėjimui
date:   30/06/2023
---

Pasakojimas apie egzorcistus, netinkamai naudojusius Jėzaus ir Pauliaus vardus (Apd 19, 13–20; žr. I dalį), padeda paaiškinti, kodėl Paulius Laiške efeziečiams tiek daug kalbėjo apie galią. Kai kurie naujai įtikėjusieji, pripažinę aukščiausiąją Jėzaus valdžią, metė savo brangias kerų knygas į ugnį. Dėl aptiktų apie 250 papirusų, susijusių su kerais, taip pat kitų radinių, turime daug apeigų, kerėjimų, formulių, prakeikimų ir t.t. pavyzdžių, panašių į tuos, kurie greičiausiai buvo aprašyti šiose kerų knygose. Ištisi tomai tikintiesiems patarė, kaip atlikti tokias apeigas, siekiant įtikinti dievus, deives ir dvasines galias daryti viską, ko jie paprašys.

Lukas pasakoja, kad šie tomai buvo verti 50 000 sidabro drachmų arba 50 000 darbo dienų atlygio. (Šiandien, jei kvalifikuotam darbuotojui mokama 80 JAV dolerių per dieną, tai sudaro 4 mln. JAV dolerių!) Ši detalė parodo šių tomų svarbą kasdieniam šių žmonių gyvenimui. „Prireikė aukščiausią galią turinčio Dievo įsikišimo, kad jie įsitikintų ir iš esmės atgailautų dėl nuolatinio amuletų, kerų, užkalbėjimų ir tradicinių dvasinių galių įgijimo priemonių naudojimo“ (Clinton E. Arnold, Ephesians (Grand Rapids, MI: Zondervan, p. 2010), 34). 

Mes suprantame, kad Laiškas efeziečiams buvo parašytas tikintiesiems, kuriems reikėjo nurodymų, „ką daryti besitęsiančių grėsmingų kosminių ‘jėgų’ įtakos ir atakų akivaizdoje“ (Clinton E. Arnold, Power and Magic: The Concept of Power in Ephesians (Grand Rapids, MI: Baker Books, 1992), p.165). Pauliaus atsakymas yra Laiškas efeziečiams, kuriame jis įvardija Kristų kaip tą, kuris buvo išaukštintas virš visų galių (Ef 1, 20–23), ir pabrėžia stiprybės, kurią Dievas teikia tikintiesiems, pranašumą (Ef 2, 15–19, Ef 3, 14–21, Ef 6, 10–20).

**Klausimai aptarimui:** 
 
`1. Kokios galios ar autoritetai yra aktyvūs mūsų pasaulyje ir jūsų gyvenime šiandien? Kaip pasireiškia šios galios, viliojančios tikinčiuosius jas gerbti, užuot pasišventus visiška ištikimybe išaukštintam Kristui?`

`2. Atsižvelgdamas į Dievo laiko pilnatvės planą suvienyti visa Kristuje, Paulius išreiškia viltį dėl ateities. Perskaitykite, kaip jis vartojo žodį „viltis“ Ef 1, 18; Ef 2, 12 ir Ef 4, 4. Kodėl jis tikėjo, kad yra vilties ateičiai?`

`3. Kaip Paulius toliau pateiktose Laiško efeziečiams eilutėse išdėstė didžią, būsimą Kristaus sugrįžimo viltį? Ef 1, 13–14; Ef 1, 21; Ef 2, 7; Ef 4, 30; Ef 5, 5. Ką ši viltis mums šiuo metu reiškia?`