---
title:  Laiškas efeziečiams - Kristumi persmelktas laiškas
date:   29/06/2023
---

`8. Kaip Paulius paskelbia savo laiško temą? Ef 1, 9–10.`

Kaip galima apibendrinti Laiško efeziečiams skirtą žinią? Iš kalėjimo Paulius išdėstė Dievo planą, sutelktą į Kristų, atėjus laiko pilnatvei ir Bažnyčios vaidmenį šiam planui. Dievas veikė Kristuje, kad pradėtų savo planą – „visa, kas yra danguje ir žemėje, iš naujo suvienyti Jame“ (Ef 1, 10), ir tai padarė subūręs Bažnyčią, sudarytą iš vienos naujos žmonijos – žydų ir pagonių (Ef 2, 14). Tikintieji yra pašaukti darbuotis laikydamiesi šio dangaus plano, parodydami piktosioms jėgoms, kad galutinis Dievo tikslas yra įgyvendinamas (Ef 3, 10).

Kaip skelbia Ef 1, 9–10, vienybė, kurią Dievas sumanė, yra sutelkta Kristuje. Tad nestebina tai, kad Laiškas efeziečiams yra persmelktas Kristaus, šlovinant Dievo darbus Kristuje ir prieigą prie dvasinių išteklių, siūlomų tikintiesiems Kristuje. Paulius daugiau nei trisdešimt kartų vartojo žodį – „Kristuje“ ir panašius posakius, ir visur aukštino Jėzų. Skaitydami šį laišką atkreipkite dėmesį į tai ir į Pauliaus skirtą dėmesį Jėzui.

Paulius siekė atgaivinti tikinčiųjų Efeze dvasinį pasišventimą, primindamas jiems, kad jie yra Bažnyčios dalis, kuri yra Dievo plano suvienyti visa Kristuje esmė. Jam vartojant žodį „bažnyčia“ (gr. ekklēsia), jis turi omenyje „visuotinę“ Bažnyčią arba Bažnyčią apskritai (o ne vietinę bendruomenę). 

Pagrindinė jo strategija – kalbėti apie Bažnyčią, ir jis tai daro naudodamasis ryškiomis metaforomis, iš kurių keturias jis išplėtoja:
1. Bažnyčia kaip kūnas (Ef 1, 22–23; Ef 2, 16; Ef 3, 6; Ef 4, 1–16. 25; Ef 5, 23. 29–30).
2. Bažnyčia kaip statinys/šventykla (Ef 2, 19–22).
3. Bažnyčia kaip nuotaka (Ef 5, 22–27).
4. Bažnyčia kaip kariai (Ef 6, 10–20).

Kiekviena iš šių metaforų savaip atskleidžia Dievo tikslą ir ketinimus Jo Bažnyčiai.

`Bažnyčioje, kurios narys esate, Septintosios dienos adventistų bažnyčioje, Dievas suburia transnacionalinę, daugiakalbę, daugiarasę, tarpkultūrinę bendruomenę (Apr 14, 6–7), kuri nurodo į Jo vykdomą planą visa suvienyti Jėzuje (Ef 1, 9–10). Kaip galime bendradarbiauti didingame Dievo plano įgyvendinime?`