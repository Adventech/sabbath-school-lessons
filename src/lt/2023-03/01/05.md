---
title:  Laiškas efeziečiams jų laiku
date:   28/06/2023
---

`6. Kaip Paulius pradeda ir baigia savo laišką tikintiesiems Efeze? Ką sužinome apie jo giliausius troškimus jiems? žr. Ef 1, 1–2; Ef 6, 21–24.`

Laiško pradžioje Paulius nurodo save autoriumi (Ef 1, 1). Beveik laiško viduryje Paulius vėl įvardija save: „Kristaus Jėzaus kalinys dėl jūsų – pagonių“ (Ef 3, 1), o tai parodo asmeninį apmąstymą apie jo kaip apaštalo darbą (Ef 3, 1–13). Laiško pabaigoje jis vėl užsimena apie savo įkalinimą (Ef 6, 20) ir baigia asmeniniais žodžiais (Ef 6, 21–22). Nors kai kurie neigia, kad šį laišką parašė Paulius, svarbu pažymėti, kad šio laiško autorystė akivaizdžiai tenka Pauliui. Dauguma krikščionių deramai pripažįsta Paulių jo autoriumi.

`7. Kaip Paulius nerimauja dėl to, kokį poveikį jo įkalinimas turės tikintiesiems Efeze? žr. Ef 3, 13.`

Panašu, kad Laiško efeziečiams laikas ir aplinkybės sutampa su kitais laiškais, kuriuos Paulius rašė iš kalėjimo, pavyzdžiui, Laiškas kolosiečiams (žr. ypač Kol 4, 7–8) ir Laiškas Filemonui. Be to, atrodo, kad nuo Pauliaus tarnystės Efeze praėjo nemažai laiko (Ef 1, 15; Ef 3, 1–2). Paulius tikriausiai parašė Laišką efeziečiams Romos kalėjime apie 62 m.

Laiške efeziečiams Paulius ne itin aiškina savo auditorijos aplinkybes Efeze. Jo dėmesio sritis plati. Jis apima didžiulį laikotarpį, pradedant Dievo sprendimu, priimtu „prieš pasaulio sutvėrimą“ (Ef 1, 4), ir plačiai apmąsto didžias Dievo išganymo Kristuje temas. Tokiu būdu laiške pademonstruojamas išaukštintas, literatūrinis stilius, su ilgais sakiniais, pasikartojančiais posakiais ir išplėtotomis metaforomis. Paulius galėjo naudoti tokį stilių ir kitur (pvz., Rom 8, 31–39), tačiau jis sutelktas Laiške efeziečiams, kuriame daug šlovinimo, maldos ir garbinimo (Ef 1, 3–14; Ef 1, 15–23; Ef 3, 14–21), čia tai pat pateiktos kruopščiai parengtos retoriškos eilutės (pvz., Ef 4, 1–16; Ef 5, 21–33; Ef 6, 10–20).