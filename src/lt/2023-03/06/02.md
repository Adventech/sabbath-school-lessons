---
title:  Paulius- įkalintas apaštalas pagonims
date:   30/07/2023
---

`1. Perskaitykite Efeziečiams 3 ir nustatykite vieną ar dvi pagrindines temas. Ką svarbaus pabrėžia Paulius?`	

Efeziečiams 3 pateikiama įdomi struktūra. Paulius pradeda skyrių šiais žodžiais: „Todėl aš, Paulius, esu Kristaus Jėzaus kalinys dėl jūsų – pagonių“ (Ef 3, 1). Tada jis nukrypsta ir pabrėžia tai, kas, pasirodo, yra ilgas jo kaip apaštalo pagonims darbas (Ef 3, 2–13). Po to jis grįžta prie savo pradinių minčių kartodamas – „Dėl to“ (Ef 3, 14), o 14–21 eilutėse pateikia savo maldos ataskaitą.

Ef 3, 1 Paulius įvardija save – „Kristaus Jėzaus kalinys“, taip įrodinėdamas, kad nors jis įkalintas Romoje ir atrodo esąs pavaldus Romos imperijos valdžiai, per jį įgyvendinamas gilesnis dieviškasis tikslas. Jis nėra Romos kalinys, bet „Kristaus Jėzaus kalinys“! (plg. Ef 4, 1)

Pauliaus „vargų“ (Ef 3, 13), o vėliau ir grandinių (Ef 6, 20) paminėjimas rodo, kad jam nėra taikomas gana patogus namų areštas (plg. Apd 28, 16), bet jis kali. Būti kalėjime pirmame amžiuje ir Romos požemyje buvo ypač sudėtinga. Romos imperijoje nebuvo gerai įrengtų kalėjimų su sanitarinėmis patalpomis ir reguliariomis maitinimo paslaugomis. Tiesą sakant, imperijai kalėjimų reikėjo mažai, nes įkalinimas nebuvo naudojamas kaip bausmės priemonė. Žmonės buvo įkalinami tik tol, kol laukė teismo ar mirties bausmės. Buvo tikimasi, kad kaliniai apsirūpins patys, mat jie buvo priklausomi nuo giminaičių ir draugų, parūpinant jiems maistą ir pan. 

Pauliaus nerimas tikriausia yra susijęs su emociniu jo įkalinimo poveikiu tikintiesiems, nes įkalinimas buvo didžiulė socialinė gėda tos kultūros garbės kontekste. Jis galėjo bijoti, kad kai kas paklaus: „Kaip Paulius gali būti išaukštinto Kristaus apaštalas ir pasiuntinys bei būti paniekintu kaliniu? Taigi jis savo įkalinimą laiko Dievo plano dalimi, padėdamas tikintiesiems tai suvokti. Jis kenčia dėl jų („dėl jūsų“), o tai, kas atrodo gėda, iš tikrųjų pasirodys garbe dėl jų (Ef 3, 13).

`Kaip galime išmokti pasitikėti Dievu ir Jo valia labai sunkiomis aplinkybėmis?`