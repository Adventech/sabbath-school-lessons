---
title:  Bažnyčia - Dievo išminties apreiškėja
date:   01/08/2023
---

`3. Ką Paulius sako apie Dievą ir Jo darbus Ef 3, 7–13?`
														
Paulius vėl tvirtina esąs „tarnu dėl Dievo malonės dovanos“ (Ef 3, 7; plg. Ef 3, 1–2). Pastaroji, kaip ir pati Evangelija, suteikiama ne dėl gavėjo nuopelnų, bet Dievo malone. Paulius tai pabrėžia, apibūdindamas save kaip mažiausią iš visų šventųjų (Ef 3, 8).

Pauliaus savivokos pažanga, pastebima jo laiškuose, pastaruosius skaitant eilės tvarka, labai įdomi. Jis anksti pretenduoja į Dievo paskirto apaštalo statusą (Gal 1, 1). Tačiau vėliau jis prisistato kaip „mažiausias iš apaštalų“, „nevertas vadintis apaštalu“ (1 Kor 15, 9). Laiške efeziečiams jis mato save kaip „mažiausią iš visų šventųjų“ (Ef 3, 8). Galiausiai jis apibūdina save kaip didžiausią arba pirmą iš nusidėjėlių (1 Tim 1, 15).

Galbūt ši Pauliaus mintis gali padėti paaiškinti šią garsiąją E. Vait ištrauka: 
> <p></p>
> „Juo arčiau jūs prieisite prie Jėzaus, juo daugiau pamatysite savo klaidų. Jūsų regėjimas taps aštresnis, ir jūsų silpnybės išryškės, sugretintos su Jo tobulumu“ (Kelias pas Kristų, p. 66). 

Tada Paulius tęsia. Ef 3, 10 jis rašė: „kad dabar per Bažnyčią taptų žinoma kunigaikštystėms ir valdžioms danguje daugeriopa Dievo išmintis“. Kas yra šios kunigaikštystės ir valdžios danguje? Kaip Bažnyčia joms skelbia daugeriopą Dievo išmintį? Nors Ef 3, 10 neaprašoma šių jėgų prigimtis, atrodo tinkamiausia jas laikyti piktomis, išsamiau aprašytomis Ef 6, 11–12. Jei taip, tuomet Bažnyčios sudėtis, vienijanti žydus ir pagonis, kadaise atskiras žmonijos dalis, tampa žinia šioms demoniškoms „kunigaikštystėms ir valdžioms danguje“ dėl Dievo plano ateičiai „visa, kas yra danguje ir žemėje, iš naujo suvienyti Kristuje“ (Ef 1, 10). Joms pranešta, kad Dievo valia yra vykdoma, o jų pražūtis užtikrinta. Pati vieningos Bažnyčios prigimtis rodo galutinį jų pralaimėjimą.

`Jei jūsų bendruomenė rimtai paisytų Pauliaus „darbo aprašymo“ Bažnyčiai Ef 3, 10, kaip tai galėtų pakeisti jūsų ir jūsų bažnyčios narių tarpusavio santykius?`