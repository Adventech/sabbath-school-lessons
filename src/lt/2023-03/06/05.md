---
title:  Kristus mūsų širdyse
date:   02/08/2023
---

`4. Palyginkite ankstesnį Pauliaus maldos prašymą Ef 1, 16–19 su jo prašymu tikintiesiems Ef 3, 14–19. Kuo šie du prašymai panašūs?`
														
Ef 3, 14–15 vertime slypi svarbus žodžių žaismas. Kai Paulius sako, kad klaupiasi prieš „Tėvą, nuo kurio kiekviena tėvystė danguje ir žemėje turi vardą“, jis naudojasi fonetiniu graikiško žodžio, reiškiančio tėvą, patēr, ryšiu ir graikiško termino šeimai – patria. Laiške efeziečiams Paulius švenčia visapusišką Dievo išganymo planą, apimantį visa (Ef 1, 9, 10) visais laikais (Ef 1, 21). Čia jis teigia, kad „kiekviena tėvystė danguje ir žemėje turi vardą“ dėl Tėvo. Kiekviena šeima (patria) savo vardą gavo iš Tėvo (patēr). Tai labai gera žinia!

Apmąstykite šią mintį – jūsų šeima, nepaisant jos netobulumų ir trūkumų, priklauso Dievui. Jūsų šeima nepriklauso žiauraus likimo gniaužtams, bet yra rūpestingo Dievo rankose. Dievas myli netobulas šeimas. Joms tenka dieviškas vardas. Jos paženklintos Jo nuosavybės žyme.

Ef 3, 16–19 Paulius prašo Dievą suteikti tikintiesiems gausų dvasinį patyrimą, paženklintą vidinės stiprybės Dvasios buvimu (Ef 3, 16), artumo su Kristumi, kuris taip pat nusakomas kaip gyvenantis viduje (Ef 3, 17), ir tvirtą, saugią dvasinę tapatybę (įsišaknijusią ir įsitvirtinusią meilėje (Ef 3, 17)).

Pauliui siekiant šlovinti Dievą už gausius tikintiesiems suteiktus palaiminimus, jis apima ne tris, o keturis matmenis – plotį, ilgį, aukštį ir gylį (Ef 3, 18). Jis aiškiai nenurodo, kam šie matmenys taikomi, nors jie akivaizdžiai nusako kažką milžiniško. Tai įdomus galvosūkis tyrinėjantiems Raštą. Ar šie matmenys nusako Dievo išmintį (plg. Job 11, 5–9, naudojant keturis matmenis), Dievo galią (plg. Ef 3, 16–17) ar, galbūt, dvasinę Ef 2, 19–22 šventyklą (plg. Ez 43, 13–16, kuriai naudojami keturi matmenys; Am 7, 7–8; Apr 11, 1–2)? Galbūt geriausia būtų matyti šias keturias dimensijas, apibūdinančias neaprėpiamą „Kristaus meilę“ (Ef 3, 19), skaitant frazę „suvokti... koks yra plotis ir ilgis, ir aukštis, ir gylis“ (Ef 3, 18), lygiagrečiai kitai frazei – „pažinti Kristaus meilę“ (Ef 3, 19; plg. Rom 8, 35–39). Kad ir kaip suprastume jo žodžius, jie yra gera naujiena.