---
title:  Šventosios Dvasios įžvalgos patyrimas
date:   10/07/2023
---

„Nesiliauju dėkojęs už jus, minėdamas jus savo maldose, idant mūsų Viešpaties Jėzaus Kristaus Dievas, garbės Tėvas, suteiktų jums išminties ir apreiškimo Dvasią ir jūs galėtumėte Jį pažinti“ (Ef 1, 16–17).

Kalbėdamas apie savo maldas, Paulius nurodo vieną pagrindinį prašymą, kurį jis pateikia prieš Dievo sostą. Jis jau pastebėjo, kad Šventoji Dvasia atėjo į tikinčiųjų gyvenimą jų atsivertimo metu (Ef 1, 13–14). Dabar Paulius meldžia naujo Dvasios palaiminimo, suteikiant reikiamą dvasinę įžvalgą, būtiną gilesniam Jėzaus pažinimui („Jį pažinti“, Ef 1, 17).

`2. Kokiomis trim temomis Paulius meldžiasi, kad Šventoji Dvasia suteiktų tikintiesiems ypatingos įžvalgos? žr. Ef 1, 17–19.`	

Kai Paulius meldžia, kad jie pažintų viltį, į kurią jie yra pašaukti (Ef 1, 18), jis meldžiasi, kad jie būtų budrūs dėl praeities darbų, kurių Dievas jau ėmėsi dėl jų išgelbėjimo (Ef 1, 3–9. 11–13), ir šlovingos ateities, kurią Jis jiems numatė (Ef 1, 10. 14).

Melsdamasis, kad jie suprastų šventųjų garbingo paveldo turtą (Ef 1, 18), jis primena Senojo Testamento mintį dėl tikinčiųjų kaip Dievo paveldo (Įst 9, 29; Įst 32, 9; Zach 2, 12; plg. Ef 1, 11). Jis nori, kad jie žinotų, jog jiems teko ne tik paveldas iš Dievo, bet kad ir jie yra Dievo paveldas, ir Paulius nori, kad jie suprastų, kokie jie brangūs Dievui.

Kai Paulius meldžia dvasinės įžvalgos dėl nepalyginamos Jo galybės didybės mums, tikintiems (Ef 1, 19), jis tiki, kad Šventoji Dvasia suteikia naują supratimą apie Dievo galios didybę ir įgyvendina ją jų patyrimu.

Visose šiose maldose Paulius nori, kad šie žmonės patys patirtų tai, kas jiems duota Jėzuje.

`Kaip galite geriau patirti nepalyginamą Jo galybės didybę mums, tikintiems? Ką tai reiškia kasdieniame gyvenime?`