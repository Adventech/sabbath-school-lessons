---
title:  V. Šeštojo antspaudo atplėšimas
date:   31/01/2019
---

Penktasis antspaudas parodo Dievo tautą kenčiančią neteisybę priešiškame pasaulyje, besišaukiančią Dievo įsikišimo. Atėjo laikas Dievui įsikišti ir atsiliepti į savo tautos maldas.

`8. Perskaitykite Apr 6, 12–14 kartu su Mt 24, 29–30 ir 2 Tes 1, 7–10. Kas čia atskleidžiama?`

Kosminiai šeštojo antspaudo ženklai yra tie, kuriuos Jėzus pranašavo Mt 24, 29–30, kurie turėjo išsipildyti „didžiojo sielvarto“ pabaigos laikotarpiu Viduramžiais (Apr 7, 14) kaip antrojo atėjimo skelbėjai. Saulė, mėnulis, „žvaigždės“ (meteorai) ir dangus čia suprantami tiesiogiai. Žodžių lyg, tarsi vartojimas nurodo į simbolinę analogiją daiktui ar įvykiui – saulė juoda kaip ašutinis maišas, mėnulis paraudo lyg kraujas, žvaigždės krito žemėn, tarytum figmedis mestų neprinokusias figas, dangus atitrūko tarsi ritinys. Vakarų pasaulio krikščionys žemės drebėjimą Lisabonoje 1755 m., tamsiąją 1780 m. gegužės 19 d., patirtą Niujorko rytuose ir Naujosios Anglijos pietuose, ir įspūdingą 1833 m. lapkričio 13 d. meteorų lietų virš Atlanto vandenyno pripažino su Kristaus atėjimu susijusios pranašystės išsipildymu. Tai savo ruožtu atvedė prie daugybės atgimimų, žinomų kaip Antrasis didysis pabudimas.

Perskaitykite Apr 6, 15–17; 19, 11–21. Taip pat perskaitykite Iz 2, 19; Oz 10, 8 ir Lk 23, 30. Vaizdiniai nusako panikuojančius žmones iš visų gyvenimo sričių, besistengiančius pasislėpti nuo Kristaus atėjimo sukrėtimo baimės. Jie prašo uolų ir kalnų juos paslėpti ir apsaugoti nuo „Sėdinčiojo soste veido ir nuo Avinėlio rūstybės“ (Apr 6, 16). Atėjo laikas teisingumui, kai Kristus ateina būti „garbingas savo šventuosiuose“ (2 Tes 1, 10). Jų pabaiga aprašyta Apr 19, 17–21.

Vaizdas baigiasi baimės kupinu retoriniu nedorųjų klausimu: „atėjo didi Jų rūstybės diena, ir kas gali ištverti?“ (Apr 6, 17; taip pat žr. Nah 1, 6; Mal 3, 2). Atsakymas į šį klausimą pateiktas Apr 7, 4, tą dieną ištverti galės paženklintieji Dievo žmonės.

`„Kas gali ištverti Jo atėjimo dieną?“ (Mal 3, 2) Ką jūs atsakytumėt į šį klausimą ir kokiomis biblinėmis priežastimis galite pagrįsti šį atsakymą? Atsakymus pristatykite klasėje sabatą.`
