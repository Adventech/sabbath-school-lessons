---
title:  IV. Penktojo antspaudo atplėšimas
date:   30/01/2019
---

`6. Perskaitykite Apr 6, 9–10. Kas čia vyksta?`

Žodis siela Rašte reiškia visą žmogų (Pr 2, 7). Dievui ištikimų žmonių mirtį ir persekiojimą čia simbolizuoja aukojamas kraujas, išlietas žemiškos šventyklos aukuro papėdėje (Iš 29, 12; Kun 4, 7). Dievo tauta kentė neteisybę ir mirtį dėl ištikimybės Evangelijai. Jie šaukiasi Dievo, prašydami įsikišti ir juos išteisinti. Šios eilutės yra apie žemėje įvykdytą neteisybę; jos nieko nesako apie mirusiųjų būklę.

`7. Perskaitykite Apr 6, 11 kartu su Įst 32, 43 ir Ps 79, 10. Kaip dangus reagavo į kankinystę patiriančios Dievo tautos maldas?`

Kankiniams šventiesiems buvo duoti balti drabužiai, simbolizuojantys Kristaus teisumą, kuris veda į tai, kad jie išteisinami – Jo dovana tiems, kurie priima Jo malonę (Apr 3, 5; 19, 8). Tada jiems buvo pasakyta, kad jie turės palūkėti, kol jų broliai, kurie išgyvens panašų patyrimą, pasieks pilnatvę. Svarbu pastebėti, kad Apr 6, 11 tekste graikų kalba nėra žodžio „skaičiaus“. Apreiškimo knyga nekalba apie tai, kad reikia pasiekti tam tikrą nužudytų šventųjų skaičių iki Kristaus grįžimo, bet kalba apie jų charakterio tobulumą. Dievo tauta padaroma tobula Kristaus teisumo drabužiu, o ne jos pačios nuopelnais (Apr 7, 9–10). Kankiniai šventieji nebus prikelti ir nuteisinti iki Kristaus antrojo atėjimo ir tūkstantmečio pradžios (Apr 20, 4). 

Nors penktasis antspaudas istoriškai susijęs su viduramžių laikotarpiu, per kurį milijonai buvo nukankinti dėl ištikimybės, jis taip pat atkreipia dėmesį į per istoriją kankinystę patiriančią Dievo tautą, nuo Abelio laikų (Pr 4, 10) iki to meto, kai Dievas pagaliau atkeršys už savo tarnų kraują (Apr 19, 2).

`„Kaip ilgai, Valdove?“ – buvo Dievo tautos kančių šauksmas per visą istoriją. Kam neteko susidurti su teisingumo stoka šiame gyvenime? Kokią paguodą įžvelgiate penktame antspaude, žinant, kad vieną dieną teisingumas tikrai bus įvykdytas?`
