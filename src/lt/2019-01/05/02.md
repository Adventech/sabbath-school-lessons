---
title:  I. Pirmojo antspaudo atplėšimas
date:   27/01/2019
---

`1. Perskaitykite Apr 6, 1–8 kartu su Kun 26, 21–26 ir Mt 24, 1–14. Atkreipkite dėmesį į bendrus pagrindinius žodžius šiose eilutėse. Ką jūs sužinojote apie pirmųjų keturių antspaudų reikšmę remdamiesi šiomis paralelėmis?`

Septynių antspaudų įvykiai turi būti suprantami Senojo Testamento Sandoros prakeikimų kontekste, apibūdintuose kalavijo, bado, maro ir laukinių žvėrių terminais (Kun 26, 21–26). Ezechielis juos vadina keturiais mirtinais Dievo teismais (Ez 14, 21). Tai buvo drausminiai teismai, kuriais Dievas, siekdamas pažadinti savo tautą dėl jos dvasinės būklės, ją baudė, kai ji tapo neištikima Sandorai. Panašiai keturi raiteliai yra tai, ką Dievas naudoja norėdamas išlaikyti savo tautą nemiegančią, jai laukiant Jėzaus sugrįžimo.

Tarp pirmųjų keturių antspaudų ir Mt 24, 4–14 yra paralelių, kai Jėzus paaiškino, kas pasaulyje įvyks. Keturi raiteliai – tai priemonė, kuria Dievas išlaiko savo tautą teisingame kelyje, primindamas jai, kad šis pasaulis, koks jis yra dabar, nėra jų namai.

Nors simboliškai, Apr 6, 1–2 taip pat kalba ir apie nugalėjimą. Tai atkreipia dėmesį į Apr 19, 11–16, kur Kristus vaizduojamas ant balto žirgo ir vadovaujantis dangaus pulkams paskutiniame pasaulio istorijos mūšyje. Kaip tyrumo simbolis, balta spalva dažnai sietina su Kristumi ir Jo sekėjais. Žirgo raitelis laiko kalaviją ir jam suteikiamos diademos, primenančios Dievo vaizdavimą Senajame Testamente, jojantį žirgu su lanku ar kalaviju rankose, nugalintį savo tautos priešus (Hab 3, 8–13; Ps 45, 4–5). Graikų kalboje žodis, nusakantis raitelio diademas, yra stephanos, o tai pergalės vainikas (Apr 2, 10; 3, 11). Šis raitelis yra užkariautojas.

Pirmojo antspaudo vaizdai nusako Evangelijos skelbimą, prasidėjusį per Sekmines, kai Kristus pradėjo plėsti savo karalystę. Vis dar yra daugybė teritorijų, kurias būtina laimėti ir daugeliui žmonių tapti Jėzaus sekėjais, kol su Kristaus atėjimo šlove išsipildys galutinė pergalė.

Pranašysčių kontekste, pirmojo antspaudo simboliai atitinka laišką Efezo bažnyčiai; jame aprašytas apaštališkas laikotarpis, kurio metu Evangelija sparčiai plinta visame pasaulyje (Kol 1, 23).

`Kodėl visada turime prisiminti, kad Kristuje mes esame laiminčioje pusėje, nepriklausomai nuo esamų mūsų aplinkybių?`
