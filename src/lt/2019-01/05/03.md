---
title:  II. Antrasis ir trečiasis antspaudai
date:   28/01/2019
---

`2. Perskaitykite Apr 6, 3–4. Atsižvelgiant į ugniaspalvio žirgo ir raitelio aprašymą, kas čia kalbama apie Evangeliją?`

Ugnies spalva yra kraujo spalva. Raitelis turi didelį kalaviją ir jam leista atimti iš žemės taiką, o tai atveria žmonėms galimybę vieniems kitus žudyti.

Antrasis antspaudas nusako Evangelijos atmetimo padarinius. Kristui vykdant dvasinę kovą per Evangelijos skelbimą, blogio jėgos stipriai priešinasi. Neišvengiamai kyla persekiojimas. Raitelis nežudo. Vietoje to jis atima iš žemės taiką, ir dėl to neišvengiamai kyla persekiojimas (žr. Mt 10, 34).

`3. Perskaitykite Apr 6, 5–6 kartu su Kun 26, 26 ir Ez 4, 16. Atsižvelgiant į juodo žirgo ir raitelio aprašymą, kokia tikrovė yra susijusi su Evangelijos skelbimu?`

Raitelis ant juodo žirgo turi svarstykles maistui sverti. Skelbiama: „Kviečių stuopa už denarą, trys miežių stuopos už denarą, bet aliejui ir vynui nedaryk žalos!“ (Apr 6, 6) Toje pasaulio dalyje grūdai, aliejus ir vynas buvo elementarūs gyvenimo poreikiai (Įst 11, 14). Valgyti duoną atsargiai sveriant grūdus reiškė didžiulį nepriteklių arba badą (Kun 26, 26; Ez 4, 16). Jono dienomis denaras buvo dienos užmokestis (Mt 20, 2). Normaliomis sąlygomis už kasdienį darbo užmokestį buvo galima nusipirkti visų tai dienai būtinų šeimai dalykų. Tačiau badas labai pakeltų įprastą kainą. Trečiojo antspaudo kontekste, visos dienos uždarbio pakanka tik maistui vienam asmeniui. Kad išsimaitintų maža šeima, už dienos užmokestį bus įsigyjama trys miežių stuopos, pigesnis ir prastesnis maistas neturtingiesiems.

Trečio antspaudo kontekstas nurodo į tolesnius Evangelijos atmetimo padarinius. Jei baltas žirgas simbolizuoja Evangelijos skelbimą, juodas žirgas – Evangelijos nebuvimą. Grūdas Rašte simbolizuoja Dievo Žodį (Lk 8, 11). Evangelijos atmetimas neišvengiamai sukelia Dievo Žodžio badą, panašų į tą, kurį pranašavo Amosas (Am 8, 11–13).
