---
title:  IV. Antrojo angelo žinia
date:   06/03/2019
---

Nors pirmojo angelo žinia ragina žmones bijoti ir atiduoti pagarbą gyvajam Dievui, antras angelas skelbia paskutiniųjų laikų Babilono kaip netikros religinės sistemos kritimą.

`4. Perskaitykite Apr 14, 8 kartu su Apr 18, 2 ir Iz 21, 9. Žodžio „krito“ pasikartojimas užtikrina dėl Babilono žlugimo. Kodėl Babilonas apibūdintas kaip jau kritęs, nors tai įvyks ateityje?`

Babilonas čia vadinamas didžiu miestu. Priežastis ta, kad Babilono simbolis Apreiškimo knygoje yra įsišaknijęs istoriniame Babilone kaip velniškoje jėgoje, kuri priešinosi Dievui ir engė Jo tautą. Iz 14, 12–15 Babilonas sutapatinamas su šėtonu ir jo bandymu prilygti Dievui. Paskutiniųjų laikų Babilonas Apreiškimo knygoje yra šėtoniškos trejybės pavadinimas kartu su kitomis netikromis religijomis (Apr 17, 5). Šie tarnaus šėtonui priešindamiesi Dievo tautai (žr. Apr 13, 11–18). Ši atsimetusi religinė sąjunga parodys senovės Babilono puikybę, išaukštindama save virš Dievo ir siekdama užimti Jo vietą šiame pasaulyje. Antrojo angelo žinia užtikrina Dievo tautai, kad ši nedora sistema kris, kaip senasis Babilonas.

`5. Perskaitykite Apr 14, 8 kartu su Apr 17, 2; 18, 3. Kaip Babilonas apgirdo pasaulį savo paleistuvingu vynu? Kas yra šis vynas?`

Babilonas yra apkaltinamas už tai, kad apgirdė visas tautas savo paleistuvingu įniršio vynu. Jeremijas rašė apie tai, kad Babilonas nugirdo žemės tautas (Jer 51, 7). Apreiškimo 17 paskutiniųjų laikų Babiloną nusako kaip ištvirkėlę, apgirdžiusią žmones savo paleistuvingu vynu (žr. Apr 17, 2). Tai nurodo į Apreiškimo 13, kur šėtoniškoji trejybė verčia pasaulio žmones garbinti žvėrį ir jo atvaizdą (Apr 13, 11–18).

Babilono vynas reiškia klaidamokslius ir netikrą evangeliją, kurią siūlo ši atsimetusi religinė sistema. Girti žmonės negali mąstyti. Žmonėms dvasiškai apgirtus nuo Babilono vyno, Babilonas sugebės kontroliuoti jų sąžinę ir suvilios juos garbinti žvėrį ir priimti žvėries ženklą. Kai jų apgirtimas pasibaigs, jie supras savo sprendimus ir elgesį, tačiau bus per vėlu (Apr 17, 15–17).

`Ar būtina gyventi Babilone, kad apgirstume nuo Babilono vyno? Kokiu būdu žmogus gali gerti Babilono vyną?`
