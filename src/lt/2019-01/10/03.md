---
title:  II. Pirmojo angelo žinia. 1 dalis
date:   04/03/2019
---

`2. Perskaitykite Apr 14, 7 kartu su Mok 12, 13–14. Ką reiškia „bijoti Dievo“? Kaip dievobaimingumo samprata yra susijusi su Evangelija ir kaip Evangelija yra susijusi su Dievo įsakymų laikymusi? (Taip pat žr. Rom 7, 7–13.) Koks yra ryšys tarp Dievo bijojimo ir Jo garbinimo?`

Raginimas „bijoti Dievo ir atiduoti Jam pagarbą“ (Apr 14, 7) yra skelbiamas amžinosios Evangelijos kontekste. Suvokimas, ką Kristus atliko dėl mūsų išgelbėjimo, lemia teigiamą atsaką Jo atžvilgiu.

Apreiškimo knygoje Dievo bijojimas ir garbės Jam atidavimas yra susieti (Apr 11, 13; 15, 4). Dievobaimingumas žymi teisingus santykius su Dievu (Job 1, 8), Dievo garbinimas reiškia paklusnumą Jam.

Bijoti Dievo nereiškia jausti Jo grėsmę, bet paisyti Jo ir suteikti Jam prideramą vietą mūsų gyvenime. Dievo tauta paskutiniaisiais laikais yra tie, kurie bijo Dievo (žr. Apr 11, 18; 19, 5). Bijantieji Dievo šlovina Jį paklusnumu (Įst 5, 29; Mok 12, 13) ir atspindi Dievo charakterį (Pr 22, 12).

Paskata bijoti Dievo ir atiduoti Jam pagarbą yra ta, kad „atėjo Jo teismo valanda“ (Apr 14, 7). Čia minimas teismas vyksta iki Kristaus atėjimo, t.y. prieš Antrąjį atėjimą. Šio teismo tikslas – užbaigti mūsų apsisprendimą, ar mes iš tiesų tarnaujame Dievui (šį apsisprendimą parodo mūsų darbai). Pasibaigus šiam teismui nulemiamas kiekvieno asmens likimas (Apr 22, 11), ir Jėzus ateis atlyginti kiekvienam asmeniui pagal jo darbus (Apr 22, 12).

Teismas Apreiškimo 14 yra Evangelijos dalis. Tiems, kurių santykiai su Dievu yra tinkami, teismas yra gera žinia; tai reiškia išteisinimą, išgelbėjimą ir laisvę. Tačiau tai yra bloga žinia neištikimiesiems. Artėjančio teismo žinia yra raginimas jiems gręžtis į Dievą ir atgailauti, nes Dievas nenori, „kad kuris pražūtų, bet kad visi atsiverstų“ (2 Pt 3, 9).

`Kaip jūs galėtumėte stovėti vieni teisme? Kokį nuosprendį garantuotų jūsų darbai? Ką jūsų atsakymas jums sako apie Evangelijos poreikį ir kodėl ji yra itin glaudžiai susijusi su pirmojo angelo žinia?`
