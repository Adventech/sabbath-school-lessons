---
title:  I. Trijų angelų žinia
date:   03/03/2019
---

Prieš pabaigą Dievas siunčia įspėjimus, simboliškai pavaizduotus trimis skelbiančiais angelais, lekiančiais dangumi. Graikų kalbos žodis – angelas (angelos) reiškia „pasiuntinį“. Rašte angelai dažnai simbolizuoja Dievui tarnaujančius asmenis (Mal 2, 7; Mt 11, 10). Apreiškimo knyga leidžia manyti, kad trys angelai yra Dievo tauta, kuriai patikėta pasidalyti su pasauliu paskutiniųjų laikų žinia.

`1. Perskaitykite Apr 14, 6 kartu su Mt 24, 14. Pirmoji angelo žinia vadinama amžinąja Evangelija (Apr 14, 6). Ką tai mums sako apie pirmojo angelo žinios turinį ir tikslą? Kodėl ši žinia svarbi viskam, kuo tikime?`

Ši pirmoji paskutiniųjų laikų žinia yra Evangelija. Pastaroji yra gera naujiena apie Dievą, kuris gelbėja žmones atsižvelgdamas į tai, ką Jėzus Kristus dėl jų atliko. Pirmojo angelo žinia yra amžinoji Evangelija, nes ji yra nuolatinių Dievo pastangų atkurti puolusią žmoniją dalis, planas, sumanytas dar prieš mūsų būtį (2 Tim 1, 9; Tit 1, 2). Evangelija apima ir išgelbėjimą, ir teismą. Ją priimantiems Evangelija yra gera naujiena apie išganymą, bet tai taip pat yra įspėjimas dėl teismo tiems, kurie atmetė Evangelijos suteiktą viltį.

Trys angelai nusakyti kaip „šaukiantys galingu balsu“ (Apr 14, 7. 9). Žinia yra skubi ir svarbi; visi turi ją išgirsti, nes ji susijusi su amžinu žmonių likimu. Kaip tokia, ji turi būti paskelbta visoms tautoms, gentims, kalboms ir žmonėms. Tai ypač aktualu dėl to, kad paskutiniaisiais laikais žvėris turės šėtono suteiktą valdžią „visoms gentims, tautoms, kalboms ir giminėms“ (Apr 13, 7). Kai klastinga šėtono veikla taps pasauline, pasaulinis bus ir Evangelijos skelbimas paskutiniaisiais laikais.

Trijų angelų žinią skelbia Dievo tauta, kuri priešinasi demoniškoms dvasioms, tarsi varlėms, išeinančioms iš šėtoniškosios trejybės nasrų (Apr 16, 13–14). Jų žinia prieštarauja trijų angelų žiniai. Taigi paskutiniaisiais laikais pasauliui bus pristatytos dvi prieštaraujančios žinios, kiekvienos iš jų tikslas – laimėti žmonių žemėje ištikimybę.

`Kaip septintosios dienos adventistai, mes esame pašaukti laimėti pasaulį Evangelija. Kaip jūs (taip, jūs!) padedate tai padaryti? Ką dar galėtumėte daryti?`
