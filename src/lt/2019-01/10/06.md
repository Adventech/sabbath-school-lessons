---
title:  V. Trečiojo angelo žinia
date:   07/03/2019
---

`6. Kaip Apr 14, 12 nusako Dievui ištikimus žmones?`

Priešingai nei šie žmonės, Apr 14, 9–10 perspėja dėl likimo tų, kuriems tenka Dievo rūstybė. Senajame Testamente Dievo pykčio išliejimas simboliškai apibūdinamas kaip iš taurės geriamas vynas (Jer 25, 15–16). Teismo griežtumas garbinantiems žvėrį yra išreikštas kaip geriamas Dievo įniršio vynas, neatmieštas, įpiltas taurėje. Senovėje žmonės dažnai vyną praskiesdavo vandeniu, kad jis mažiau svaigintų. Kad nepraskiestas vynas svaigintų labiau, jis buvo maišomas su žolelėmis ir prieskoniais. Maišytas nepraskiestas vynas simbolizuoja Dievo visos rūstybės išliejimą, nemaišant jos su gailestingumu (žr. Ps 75, 9).

`7. Perskaitykite Apr 14, 10–11 kartu su Apr 20, 10–15. Kaip Iz 34, 8–10 ir Jud 7 nušviečia žodžius: „jų kentėjimų dūmai rūks per amžių amžius“?`

Kankinimas ugnimi ir siera reiškia visišką sunaikinimą. Ugnis ir siera yra teismo priemonė (Pr 19, 24; Iz 34, 8–10). Sunaikinimo dūmai yra gerai žinomas Rašto simbolis. Izaijas pranašavo Edomo sunaikinimą ugnimi ir siera: „be perstojo kils dūmų debesys. Žemė per kartų kartas bus tuščia, per amžių amžius niekas per ją neis“ (Iz 34, 10). Judas nusako Sodomos ir Gomoros likimą kaip kentėjimą „amžinos ugnies bausmes“ (Jud 7). Šiuose tekstuose nekalbama apie begalinį deginimą, nes nė vienas iš šių miestų šiandien nedega. Amžini yra padariniai, o ne deginimas. Apreiškimo knygos „amžina ugnis“ reiškia sunaikinimą; deginimas bus pakankamai ilgas, kad visiškai sunaikintų, kol galiausiai nebeliks kam degti.

`Nors mes galime būti dėkingi už didžią tiesą, kad pragaro liepsnos nekankina pražuvusiųjų amžinai, bausmė vis tiek išlieka baisi. Ką tai turėtų mums pasakyti apie mums pavestą šventą užduotį įspėti kitus apie tai, kas ateina?`
