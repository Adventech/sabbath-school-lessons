---
title:  I. Patmas
date:   06/01/2019
---

`1. Perskaitykite Apr 1, 9. Ką Jonas pasako mums apie aplinkybes, kuriomis jis gavo Apreiškimo knygos regėjimus?`

Patmas buvo nederlinga, uolėta sala Egėjo jūroje; ji buvo 16 kilometrų ilgio ir beveik 10 kilometrų pločio plačiausioje jos vietoje. Romėnai ją naudojo kartu su kitomis aplinkinėmis salomis ištremtiems politiniams nusikaltėliams bausti. Ankstyvieji krikščionių autoriai, gyvenę palyginti artimu Apreiškimo knygos parašymo laikotarpiu, teigė, kad romėnų valdžia ištrėmė Joną į Patmą dėl jo ištikimybės Evangelijai. Senyvas apaštalas Patme tikrai patyrė visus įkalinimo sunkumus. Tikriausiai su juo buvo elgiamasi kaip su nusikaltėliu, surakinant grandinėmis, neduodant pakankamai maisto ir priverčiant atlikti alinantį darbą, kol negailestingi romėnų sargybiniai mojavo botagu.

>„Į Patmą, pliką, uolėtą salą Egėjo jūroje, Romos valdžia tremdavo nusikaltėlius; tačiau Dievo tarnui ši niūri vieta tapo dangaus vartais. Čia, atskirtas nuo gyvenimo verpeto ir aktyvaus savo ankstesnių metų darbo, jis bendravo su Dievu, Kristumi bei dangaus angelais ir gavo nurodymus ateities bažnyčiai“ (E. Vait, Apaštalų darbai, 424 p.).

`2. Kokios kitos Rašto asmenybės patyrė sunkumus, nepaisant jų ištikimybės (o gal būtent dėl ištikimybės) Dievui? Žr. Dan 3, 16–23; Apd 7, 54–60.`

Kristaus sekėjai niekada neturėtų pamiršti, kad jiems atsidūrus panašiose į Jono aplinkybėse jie nėra palikti vieni. Tas pats Jėzus, atėjęs pas Joną, patiriantį sunkumus Patme, su vilties ir padrąsinančiais žodžiais, vis dar yra su savo tauta, kad palaikytų ją sudėtingomis aplinkybėmis.

Kaip mes galime atskirti kentėjimus dėl Kristaus ir kentėjimus dėl kitų priežasčių, įskaitant mūsų netinkamus sprendimus? Arba, kaip dėl to, kai, atrodo, kenčiama apskritai dėl nevertos kančių priežasties? Kaip mes galime išmokti pasitikėti Viešpačiu bet kokiomis aplinkybėmis?
