---
title:  II. Viešpaties dieną
date:   07/01/2019
---

`3. Perskaitykite Apr 1, 10 kartu su Iš 31, 13; Iz 58, 13 ir Mt 12, 8. Pasak šių eilučių, kokia diena Rašte aiškiai nurodyta kaip Viešpaties? Kiek reikšminga ši diena buvo Jonui jo sunkumuose?`

> „Šlovės Viešpats pasirodė ištremtajam apaštalui būtent sabatą. Patme sabatą Jonas šventė lygiai taip pat, kaip tada, kai skelbė žmonėms Judėjos miestuose ir miesteliuose. Jis pareiškė savo teises į tuos brangius pažadus, kuriuos buvo gavęs tos dienos atžvilgiu“ (E. Vait, Apaštalų darbai, 431 p.).

Pats tekstas aiškiai rodo, kad apaštalas Jonas regėjimą patyrė septintą dieną – sabatą. Nors laukiame būsimų įvykių, net Kristaus antrojo atėjimo (palyginkite su Apr 1, 7), taip pat žinomo kaip „Viešpaties diena“ (Iz 13, 6–13; 2 Pt 3, 10), Jonas kalbėjo apie metą, kai jis pats patyrė šiuos ateities įvykių regėjimus, ir tai įvyko sabatos metu, Viešpaties dieną. 

Neabejotina, jam kenčiant šis regėjimas sabatos dieną Jonui turėjo parodyti, koks bus gyvenimas be kančių, kurį jis ir visų amžiaus grupių tikintieji patirs po Antrojo atėjimo. Tiesą sakant, žydų mąstyme sabata laikoma olam haba, „ateities pasauliu“.

> „Sabata, kurią Dievas padarė Edene, buvo... brangi Jonui vienatvės saloje... Kokia tai buvo sabata vienišam tremtiniui, visada brangiam Kristaus akyse, bet dabar dar daugiau išaukštintam nei anksčiau! Jis niekada nebuvo tiek daug išmokęs iš Jėzaus. Niekada jis nebuvo girdėjęs tokios išaukštintos tiesos“ (Ellen G. White Comments, The SDA Bible Commentary, vol. 7, 955 p.).

Palyginkite du ketvirtojo dekalogo įsakymo variantus – Iš 20, 11 ir Įst 5, 15. Šie tekstai kreipia dėmesį į septintą dieną sabatą kaip paminklą pasaulio sukūrimui ir išvadavimui, primenant mums, kad Dievas mus sukūrė ir atpirko. Kaip mes, kiekvieną sabatą, galime geriau išlaikyti savo akiratyje realybę, kad Dievas yra mūsų Kūrėjas ir mūsų Atpirkėjas? Pagalvokite ir apie tai: kokia nauda, jei Jis būtų mūsų Kūrėjas, bet nebūtų mūsų Atpirkėjas?
