---
title:  III. Susidūrimas su Kristumi Patme
date:   08/01/2019
---

`4. Perskaitykite Apr 1, 12–18. Palyginkite Jono nusakytą Kristų su dangiška būtybe Dan 10, 5–6. Kaip Jėzus pasirodo regėjime? Ką Jis daro?`

Jonas mato Jėzų vilkintį kunigo drabužiais, vaikščiojantį tarp žibintuvų. Regėjimas atspindi senovės izraelitų šventyklą, kurioje žibintai teikė šviesą (žr. 1 Kar 7, 49).

Jėzus, vaikščiojantis tarp žibintuvų, rodo Dievo pažadą senovės Izraeliui, kad Jis vaikščioja tarp jų kaip jų Dievas (Kun 26, 12). Apreiškimo knygoje žibintuvai simbolizuoja septynias Azijos bažnyčias, kurioms Apreiškimo knyga buvo nusiųsta pirmiausia (Apr 1, 20). Simboliškai vaikščiodamas tarp žibintuvų Jėzus įvykdo Izraeliui duotą pažadą. Jis nuolat bus su savo tauta, kol atves juos į amžinus namus.

Be to, Jėzaus kaip kunigo tarp žibintuvų vaizdavimas kyla iš apeigų Jeruzalės šventykloje. Paskirtas kunigas kasdien turėjo prižiūrėti, kad šventojoje dalyje žibintai nuolat degtų. Jis prižiūrėdavo ir pripildydavo gęstančius žibintus, pakeisdavo žibintų dagtis, užpildydavo nauju aliejumi ir iš naujo uždegdavo. Tokiu būdu kunigas susipažindavo su kiekvieno žibinto aplinkybėmis. Taip pat ir Jėzus asmeniškai susipažįsta ne tik su šių bažnyčių, bet visų poreikiais ir aplinkybėmis.

`5. Perskaitykite Apr 2, 2. 9. 13. 19; 3, 1. 8. 15. Ką žodis „žinau“ sako apie Jėzaus susipažinimą su Dievo tautos aplinkybėmis ir poreikiais tose bažnyčiose?`

Jėzus susitapatino su šiais Dievo titulais – „pirmasis ir paskutinysis“ (žr. Iz 44, 6; 48, 12). Graikų kalboje žodis „paskutinysis“ tai – eschatos, iš kurio kilęs žodis eschatologija („paskutinieji laikai“). Tai rodo, kad eschatologijos dėmesys yra Jėzus Kristus, kuris taria paskutinį žodį dėl paskutiniųjų įvykių. Jis yra „Gyvasis“ ir turi „mirties ir mirusiųjų pasaulio raktus“ (Apr 1, 18). Raktai – tai galios ir valdžios simbolis. Jo ištikimiems sekėjams nereikia bijoti, nes Jis prižiūri net mirusiuosius. O jei taip yra su mirusiaisiais, argi ne labiau su gyvaisiais? žr. Mt 22, 32.
