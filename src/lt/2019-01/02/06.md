---
title:  V. Laiškas Efezo bažnyčiai
date:   10/01/2019
---

Efezas buvo sostinė ir didžiausias Romos provincijos miestas Azijoje, stovėjęs greta pagrindinių prekybos kelių. Kaip pagrindinis Azijos uostas, tai buvo labai svarbus komercinis ir religinis centras. Mieste buvo gausu viešų pastatų, šventyklų, teatrų, gimnastikos salių, pirčių ir viešnamių. Miestas buvo žinomas ir dėl burtininkavimo bei meno. Miestas taip pat buvo žinomas dėl amoralumo ir prietarų. Vis dėlto įtakingiausia krikščioniška bažnyčia provincijoje buvo būtent Efeze.

`7. Perskaitykite Apr 2, 1–4 ir Jer 2, 2. Kaip Jėzus prisistato šiai bažnyčiai? Už kokias puikias savybes Jėzus pagiria šią bažnyčią? Dėl ko Jėzus išreiškia ir susirūpinimą?`

Savo pirmosiomis dienomis efeziečiai buvo žinomi dėl jų ištikimybės ir meilės (Ef 1, 15). Nors patyrė spaudimą tiek iš bažnyčios išorės, tiek iš vidaus, krikščionys Efeze liko tvirti ir ištikimi. Jie buvo uolūs ir įsitvirtinę doktrinose; iš tikrųjų jie netoleravo netikrų mokytojų. Tačiau, nors nariai pabrėžė doktrinas ir ortodoksišką elgesį, jų meilė Kristui ir broliams bei seserims menko. Nors žmonės buvo tvirti ir ištikimi, dėl meilės stokos jų darbai buvo šalti ir pagrįsti Įstatymo raidės prisilaikymu.

`8. Perskaitykite Apr 2, 5–7. Kokius tris dalykus Jėzus ragina bažnyčią daryti, kad ji atgaivintų pirmąją meilę ir pasišventimą Kristui bei broliams ir seserims? Kaip šie trys dalykai yra nuosekliai susiję?`

Pranašystės požiūriu padėtis Efezo bažnyčioje atitinka bendras bažnyčios aplinkybes ir dvasinę būklę pirmame amžiuje. Pirmajai bažnyčiai buvo būdinga meilė ir ištikimybė Evangelijai. Tačiau pirmam amžiui baigiantis bažnyčia pradėjo netekti savo pirmos meilės ir tokiu būdu atitolo nuo Evangelijos paprastumo ir tyrumo.

`Įsivaizduokite save bendruomenės, kurios meilė menksta, dalimi. Nariai gali ir nedaryti kažkokios žinomos nuodėmės. Viena vertus jie net daro tai, kas teisinga; tačiau jie kenčia nuo formalizmo ir šaltumo. Kaip Jėzaus patarimas čia gali išlaisvinti bažnyčią iš tokių aplinkybių?`
