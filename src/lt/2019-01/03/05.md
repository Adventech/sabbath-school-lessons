---
title:  IV. Kristaus žinia Sardams
date:   16/01/2019
---

Sardų istorija buvo šlovinga. Tačiau atėjus Romos laikams šis miestas prarado savo prestižą. Nors vis dar buvo turtingas, jo šlovė buvo siejama su praeities istorija, o ne su esama tikrove. Miestas buvo pastatytas ant stačios kalvos viršūnės, todėl buvo nepasiekiamas. Piliečiai jautėsi itin saugūs, tad miesto sienos buvo saugomos nerūpestingai.

`6. Perskaitykite Apr 3, 1–6 kartu su Mt 24, 42–44 ir 1 Tes 5, 1–8. Kokius tris dalykus Jėzus ragina daryti Sardų krikščionis, kad išgytų iš jų dvasinės būklės? Kaip Jėzaus įspėjimas budėti atitinka istorinį miesto vaizdą?`

Nors Sardų bažnyčioje Jėzus pripažįsta keletą krikščionių ištikimais, dauguma iš jų yra dvasiškai mirę. Bažnyčia nėra kaltinama jokia akivaizdžia nuodėme ar atsimetimu (kaip Pergamas ir Tiatyrai), bet dvasiniu miegu.

Žinia Sardų bažnyčiai akivaizdžiai taikytina protestantų dvasinėms aplinkybėms po reformacijos, nes bažnyčia palengva pasidavė negyvam formalizmui ir dvasinio pasitenkinimo būklei. Dėl didėjančios racionalizmo ir sekuliarizmo įtakos susilpnėjo dėmesys gelbstinčiai Evangelijos malonei ir pasišventimui Kristui, o to vietą užėmė racionalizmas bei sausi filosofiniai argumentai. Bažnyčia šiuo laikotarpiu, nors atrodė gyva, iš tiesų buvo dvasiškai mirusi.

Šis laiškas taip pat taikytinas kiekvienai krikščionių kartai. Kai kurie krikščionys nuolat šlovingai kalba apie savo ištikimybę Kristui praeityje. Deja, tie patys krikščionys negali pasidalyti esamais savo patyrimais su Kristumi. Jų religija yra formali, trūksta tikros širdies religijos ir tikro pasišventimo Evangelijai.

Nuolat prisimenant didžią išgelbėjimo tikėjimu Kristuje tiesą, ar galėtume pasakyti, kuo mūsų darbai nėra „tobuli“ Dievo akivaizdoje? Ką tai reiškia ir kaip mes galime juos „tobulinti“? žr. Mt 5, 44–48.