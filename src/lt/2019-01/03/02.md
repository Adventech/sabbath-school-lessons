---
title:  I. Kristaus pranešimai Smirnai ir Filadelfijai
date:   13/01/2019
---

Jėzaus antras ir šeštas pranešimai buvo skirti Smirnos ir Filadelfijos bažnyčioms. Šios dvi bažnyčios nesulaukė Jėzaus priekaištų.

Smirna buvo gražus ir turtingas miestas, bet ir imperatoriaus garbinimo centras. Atsisakymas paklusti šiam įpareigojimui galėjo privesti prie teisinio statuso netekties, persekiojimo ir netgi kankinystės.

`1. Perskaitykite Apr 2, 8–11. Kaip Jėzaus prisistatymas šiai bažnyčiai yra susijęs su bažnyčios aplinkybėmis? Kokia buvo bažnyčios padėtis? Dėl ko Jėzus įspėjo šią bažnyčią?`

Pranešimas Smirnos bažnyčiai taip pat taikytinas po apaštališko laikotarpio bažnyčiai, kai Romos imperija žiauriai persekiojo krikščionis. Apr 2, 10 minimos dešimt dienų nurodo į dešimtmetį trukusį persekiojimo laikotarpį, pradėtą Diokletiano 303 m. po Kristaus, kuris tęsėsi iki 313 m. po Kristaus, kai Konstantinas Didysis išleido Milano įsakymą, suteikusį krikščionims religinę laisvę.

Šeštoji bažnyčia, į kurią Jėzus kreipėsi, buvo Filadelfija („broliška meilė“). Šis miestas stovėjo greta prekybinio imperijos kelio, jungiančio visas dalis į rytus ir į vakarus nuo provincijos. Filadelfija buvo įkurta kaip graikų kalbos ir kultūros skatinimo centras Lidijos ir Frygijos apylinkėse.

`2. Perskaitykite Apr 3, 7–13. Kaip Jėzaus prisistatymas šiame pranešime susijęs su šios bažnyčios aplinkybėmis? Ką Jėzaus žodžiai „turi nedaug jėgų“ (Apr 3, 8) sako apie bažnyčios būklę? Kokius pažadus Jėzus duoda šiai bažnyčiai?`

Pranešimas šiai bažnyčiai taikytinas didžiam protestantizmo atgimimui aštuonioliktame ir devynioliktame amžiuje. Iš tikrųjų, atsižvelgiant į gautą šviesą, jie stengėsi išlaikyti „Mano žodį“ (Apr 3, 8). Šio laikotarpio bažnyčios varomoji jėga buvo troškimas skelbti Evangeliją visam pasauliui. Dėl to Evangelija gausiai išplito, ko nebuvo nuo Sekminių.