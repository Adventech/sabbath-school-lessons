---
title:  V. Krikščionys Laodikėjoje
date:   17/01/2019
---

Paskutinioji bažnyčia, į kurią kreipėsi Jėzus, buvo Laodikėjoje, turtingame mieste, stovėjusiame pagrindiniame prekybos kelyje. Šis miestas buvo žinomas dėl vilnos apdirbimo pramonės, bankų (turinčių didžiulį aukso kiekį) ir medicinos mokyklos, gaminusios tepalą akims. Gerovė padarė piliečius pasitenkinusiais. Apie 60 m. po Kristaus žemės drebėjimui sugriovus miestą, piliečiai atsisakė Romos pagalbos tvirtindami, kad jie turėjo viską, ko reikėjo atstatymo darbui atlikti. Kadangi mieste trūko vandens, jis buvo tiekiamas akveduku iš Hierapolio karšto vandens šaltinių. Kadangi Hierapolis buvo toli nuo Laodikėjos, vanduo pasidarydavo drungnas.

`7. Perskaitykite Apr 3, 14–17 kartu su Oz 12, 9. Atkreipkite dėmesį į panašumus tarp miesto istorinių savybių ir šios bažnyčios įvertinimo. Kaip miesto pasitenkinimo dvasia persmelkė Laodikėjos krikščionis?`

Jėzus nepeikė krikščionių Laodikėjoje už kokią nors rimtą nuodėmę, ereziją ar atsimetimą. Jų problema buvo pasitenkinimas, vedęs į dvasinį snaudulį. Kaip vanduo, pasiekdavęs miestą, jie buvo nei šalti, nei karšti, bet drungni. Jie tvirtino esantys turtingi ir nieko nestokojantys; tačiau jie buvo skurdžiai, nuogi ir akli dėl jų dvasinės būklės.

Laodikėjos bažnyčia tinkamai atspindi dvasinę bažnyčios būklę šios žemės istorijos pabaigoje. Tai parodoma žodinėmis sąsajomis su Apr 16, 15 dėl pasiruošimo paskutinei krizei, parodant, kad Laodikėjos bažnyčia buvo paskutiniųjų laikų bažnyčios pavyzdys. Paskutinė bažnyčia gyvuos didelių politinių, religinių ir pasaulietinių perversmų metu ir susidurs su iššūkiais, su kuriais nesusidūrė jokia ankstesnė karta. Tačiau ši bažnyčia yra apsirūpinusi ir patiria su autentiškumu susijusių sunkumų. Kristaus įspėjimas jai yra reikšmingas visiems, kurie yra Jo bažnyčios dalis paskutiniaisiais laikais.

Jėzus užtikrina laodikiečius, kad Jis juos myli ir kad Jis nepasiduos (Apr 3, 19). Jis užbaigia savo paraginimą pavaizduodamas save kaip mylimąjį Gg 5, 2–6, stovintį prie durų ir beldžiantį, laukiantį, kol Jį įsileis (Apr 3, 20). Kiekvienam, atveriančiam duris ir Jį įsileidžiančiam, žadama draugiška vakarienė su Juo. Šio kvietimo nevalia praleisti.

`Perskaitykite Apr 3, 18–22. Ką Jėzus patarė laodikiečiams? Ką simbolizuoja auksas, balti drabužiai ir tepalas akims (žr. 1 Pt 1, 7; Iz 61, 10; Ef 1, 17–18)? Ką visa tai sako mums, septintosios dienos adventistams, save laikantiems Laodikėjos bažnyčia?`