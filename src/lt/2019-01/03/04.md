---
title:  III. Kristaus žinia Tiatyrams
date:   15/01/2019
---

Palyginti su kitais miestais, Tiatyrai neturėjo jokios politinės ar kultūrinės reikšmės senovės istorijoje, apie kurią žinotume šiandien. Šis miestas buvo ganėtinai žinomas dėl prekybos. Norėdami užsiimti verslu ar dirbti žmonės privalėjo priklausyti prekybos gildijoms. Nariai turėjo lankytis gildijų šventėse ir dalyvauti šventyklų apeigose, kurios dažnai buvo amoralios. Nepaklūstantieji būdavo išvaromi iš gildijų ir sulaukdavo ekonominių sankcijų. Šio miesto krikščionys turėjo pasirinkti kompromisus arba ištikimybę Evangelijai. 

`5. Perskaitykite Apr 2, 18–29. Kaip Jėzus prisistato šiems žmonėms (taip pat žr. Dan 10, 6)? Už kokias savybes Jėzus pagyrė šią bažnyčią ir kokios bėdos ją vargino?`

Kaip ir Pergamo bažnyčiai, Tiatyrų bažnyčiai grėsė kompromisas su pagoniška aplinka. „Jezabelė“ nurodo į karaliaus Ahabo žmoną, kuri vedė Izraelį į atsimetimą (1 Kar 16, 31–33). Jėzus ją vadina dvasine suvedžiotoja. Toleravusieji jos mokymą su ja ištvirkavo dvasine prasme.

Tiatyrų bažnyčioje apibūdintos aplinkybės taikytinos bažnyčios būklei viduramžių laikotarpiu. Pavojus bažnyčiai atsiranda ne tik iš išorės, bet ir iš tų, kurie teigė, kad galią gauna iš Dievo. Tuo laikotarpiu papročiai pakeitė Raštą, žmogiškoji kunigystė ir šventosios relikvijos pakeitė Kristaus kunigystę, o darbai laikyti išganymo priemone. Netoleravusieji sugedusios institucinės [šaltos] bažnyčios įtakos susidūrė su persekiojimu ir net mirtimi. Daug amžių (žr. Dan 7, 25) Evangelija buvo pamiršta.

`Pagalvokite apie Apr 2, 25: „Tiktai laikykitės to, ką turite, iki ateisiu“. Ką šie žodžiai mums reiškia tiek bendrai, tiek asmeniškai? Ką mes turime iš Jėzaus, ko turime laikytis?`