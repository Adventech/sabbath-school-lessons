---
title:  III. Tūkstantmetis
date:   26/03/2019
---

`3. Perskaitykite Apr 20, 1–3 kartu su Jer 4, 23–26. Kokia yra žemės būklė per tūkstantmetį,? Kaip šėtonas yra surištas grandine?`

1000 metų (arba tūkstantmetis) prasideda nuo Kristaus sugrįžimo. Šiuo metu šėtonas ir jo puolę angelai yra surišami. Grandinė yra simbolis, nes dvasinės būtybės negali būti fiziškai surištos. Šėtoną suriša aplinkybės. Negandos nualino ir nuniokojo žemę, atvedė ją į chaotišką būklę, primenančią žemę prieš pasaulio sukūrimą (Pr 1, 2). Tokios būklės žemė per tūkstantmetį yra tarsi šėtono kalėjimas. Kadangi nėra žmonių, kuriuos galima gundyti ir kuriems galima kenkti, šėtonas ir jo demonai tegali apmąstyti jų maišto prieš Dievą padarinius.

`4. Perskaitykite Apr 20, 4–15. Kur yra šventieji tūkstantmečio laikotarpiu?`

Apreiškimo knyga rodo, kad Dievo tauta tūkstantmetį praleis danguje, kur jiems Kristus paruošė vietą. Jonas mato, kad jie sėdi sostuose kaip karaliai ir kunigai, teisdami pasaulį. Jėzus pažadėjo mokiniams: „sėdėsite dvylikoje sostų, teisdami dvylika Izraelio giminių“ (Mt 19, 28). Paulius rašė, kad šventieji teis pasaulį (1 Kor 6, 2–3).

Šis teismas yra susijęs su Dievo sprendimais. Per visą istoriją šėtonas kėlė abejones dėl Dievo charakterio ir Jo santykių su kūriniais. Tūkstantmečio metu Dievas leis atpirktiesiems susipažinti su istorijos įrašais, kad jie rastų atsakymus į visus klausimus, susijusius su Jo sprendimais dėl pražuvusiųjų, taip pat klausimus, susijusius su Jo vadovavimu jų gyvenime. Tūkstantmečio pabaigoje į visus klausimus, susijusius su Dievo teisingumu, yra amžiams atsakyta. Dievo tauta neabejotinai pamatys, kad šėtono kaltinimai buvo nepagrįsti. Dabar ji yra pasirengusi liudyti Dievo teisingumo įvykdymą paskutiniame teisme.

`Kas iš mūsų neturi klausimų, sunkių klausimų, į kuriuos šiuo metu, atrodo, nėra atsakymų? Ką mums apie Dievo charakterį sako tai, kad vieną dieną Jis mums pateiks visus atsakymus?`