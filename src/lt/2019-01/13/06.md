---
title:  V. Naujoji Jeruzalė
date:   28/03/2019
---

Dabar Jonas apibūdina naujosios žemės sostinę, Naująją Jeruzalę. Nors tai tikra vieta, kur gyvena tikri žmonės, Naujoji Jeruzalė ir gyvenimas joje yra nenusakomi žemiškais žodžiais (žr. 1 Kor 2, 9).

`6. Perskaitykite Apr 21, 9–21. Kokios yra Naujosios Jeruzalės išorės detalės?`

Naujoji Jeruzalė vadinama sužadėtine, Avinėlio žmona. Apr 19, 7–8 ši metafora yra taikoma Dievo tautai. Naujoji Jeruzalė yra ta vieta, kur Kristus galiausiai bus viena su savo tauta.

Miestą supa aukšta siena su dvylika vartų – po trejus vartus kiekvienoje iš keturių pusių, leidžiančių patekti iš bet kurios pusės. Tai rodo miesto universalumą. Naujojoje Jeruzalėje Dievo artybė pasiekiama visiems, neribotai.

Toliau miestas nusakytas kaip tobulas kubas; tai yra 12 000 stadijų ilgio, pločio ir aukščio. Kubą sudaro 12 kraštų. Taigi miestas yra 144 000 uolekčių, o tai simbolizuoja per visus amžius išgelbėtos Dievo tautos visumą (Apr 7, 4). Senojo Testamento šventykloje šventų švenčiausioji vieta buvo tobulas kubas (1 Kar 6, 20). Taigi Naujoji Jeruzalė yra ne tik tarsi šventykla, bet ir šventų švenčiausioji vieta. Žemiškoje šventykloje tik vyriausiasis kunigas galėjo įeiti į šventų švenčiausiąją vietą. Naujojoje Jeruzalėje ši garbė suteikta visiems atpirktiesiems.

`7. Perskaitykite Apr 21, 21–22, 5. Kokios vidinės miesto detalės primena Edeno sodą? Kuo reikšmingas teiginys, kad mieste nebebus nieko prakeikto (Apr 22, 3)?`

Didžiausia Naujosios Jeruzalės detalė – tai gyvybės vandens upė, tekanti iš Dievo sosto (žr. Pr 2, 10). Skirtingai nei Babilono upė, prie kurios Dievo tauta sėdėjo kaip belaisviai, ilgėdamiesi Jeruzalės (Psalmė 137), prie gyvybės vandens upės Naujojoje Jeruzalėje visais šimtmečiais klajojusi Dievo tauta atras namus.

Abejose upės pusėse – gyvybės medis, kurio lapai tinka „tautoms gydyti“ (Apr 22, 2). Šis gydymas nereiškia ligų, nes naujojoje žemėje ligų nebus. Tai reiškia, kad gydomos visos žaizdos, kurias sukėlė kliūtys, per visą istoriją skyrusios žmones. Visų amžių ir visų tautų atpirktieji dabar priklauso vienai Dievo šeimai.