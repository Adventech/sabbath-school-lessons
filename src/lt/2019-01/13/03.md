---
title:  II. Harmagedonas baigiasi
date:   25/03/2019
---

`2. Perskaitykite Apr 19, 11–16. Ką Kristaus vardas – „Dievo Žodis“ (Apr 19, 13), ir tai, kad kalavijas eina iš Jo burnos, sako apie paskutinio mūšio prigimtį?`

Čia mes matome Kristaus antrojo atėjimo vaizdavimą, pažado, kurio tikintieji visais amžiais laukė, įvykdymą. Atkreipkite dėmesį į kalbą – visiška pergalė. Jėzus nugalėjo šėtoną danguje; Jis nugalėjo šėtoną dykumoje; Jis nugalėjo jį ant kryžiaus; ir Jis nugalės jį sugrįždamas. 

> <p></p>
> „Greitai rytuose pasirodo mažas, maždaug pusės žmogaus plaštakos dydžio, tamsus debesėlis. Tai debesis, supantis Išgelbėtoją ir iš tolo atrodantis apgaubtas tamsos. Dievo tauta žino, kad tai Žmogaus Sūnaus ženklas. Iškilmingoje tyloje jie žvelgia į jį, artėjantį prie žemės, vis šviesėjantį ir didėjantį, kol pagaliau virsta dideliu baltu debesiu, kurio branduolyje – šlovė, panaši į viską praryjančią ugnį, o virš Jo – Sandoros vaivorykštė. Jėzus plaukia pirmyn kaip galingas Nugalėtojas. Dabar Jis ateina ne kaip Skausmų vyras išgerti karčią gėdos ir vargo taurę. Jis ateina kaip žemės ir dangaus Nugalėtojas teisti gyvųjų ir mirusiųjų. ‘Ištikimasis ir Teisusis. Jis teisingai teisia ir kovoja‘. Jį lydi dangaus galybių pulkai (Apr 19, 11. 14). Didžiulė, nesuskaičiuojama minia šventųjų angelų, giedančių dangiškus himnus, lydi Jį kelyje. Atrodo, kad dangaus skliautą užpildė spindintys šviesuliai – mirijadų mirijadai ir tūkstančių tūkstančiai. Nė vieno žmogaus plunksna negali aprašyti šio reginio; nė vienas mirtingasis savo protu negali suvokti Jo grožio ir didingumo“ (E. Vait, Didžioji kova, 2017, 555 p.).

2 Tes 1, 8–10 Paulius paprasčiausiai pateikia kitą galutinės Kristaus pergalės Jėzaus antrojo atėjimo metu vaizdą, kai sunaikinamos visos pasaulietinių ir religinių sąjungų galios, o Jo tauta yra išvaduojama amžiams.
 
`Apreiškimo 19 minimi du pokyliai, vienas 9 eilutėje, o kitas 17–18 eilutėse. Viename pokylyje valgote, kitame esate valgomas. Sunku įsivaizduoti ryškesnį kontrastą tarp to, ką nulemia didžioji kova kiekvienam žmogui. Ko šie vaizdai turėtų mokyti mus apie būtinybę rimtai priimti mūsų tikėjimą ir misiją, kurioje mūsų tikėjimas ragina mus dalyvauti?`