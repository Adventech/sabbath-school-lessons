---
title:  IV. Naujas dangus ir nauja žemė
date:   27/03/2019
---

Sunaikinus nuodėmę, žemė bus pakeista į namus atpirktiesiems. Kokie jie bus?

Apr 21, 1 Jonas regėjo „naują dangų ir naują žemę“. Žydai tikėjo, kad yra trys dangūs: dangus [žemės atmosfera], žvaigždėta visata ir vieta, kur gyvena Dievas (žr. 2 Kor 12, 2). Apr 21, 1 regima žemės atmosfera. Užteršta žemė ir dangus negali išlikti Dievo artybėje (Apr 20, 11). Žodis naują (graikiškai – kainos) nusako naują savybę, o ne kilmę ir laiką. Ši planeta bus apvalyta ugnimi ir atkurta pradinei būklei (2 Pt 3, 10–13).

Ypač įdomu, kad pirmas Jono regėtas dalykas naujojoje žemėje yra tai, jog nebėra jūros. Tai, kad prieš žodį „jūros“ Jonas pavartojo žymimąjį artikelį, rodo, jog jis tikriausiai turėjo galvoje Patmą supančią jūrą, kuri tapo atskyrimo ir kančios simboliu. Jūros nebuvimas naujojoje žemėje apaštalui reiškia skausmo ir kančios nebuvimą.

`5. Perskaitykite Apr 21, 2–8 ir Apr 7, 15–17. Kokių yra paralelių tarp naujosios žemės ir Edeno sodo, aprašyto Pr 2?`

Gyvenimas be kentėjimų ir mirties naujojoje žemėje yra užtikrintas Dievo buvimu tarp Jo tautos. Šis buvimas apsireiškia Naujojoje Jeruzalėje – Dievo padangtėje (Apr 21, 3), kur Dievas apsigyvens tarp savo tautos. Dievo buvimas gyvenimą atkurtoje žemėje paverčia tarsi šventykloje.

Dievo buvimas garantuoja laisvę nuo kančių: nėra ašarų, mirties, liūdesio, aimanos ar sielvarto, visų nuodėmės padarinių. Nes, sunaikinus nuodėmę, „kas buvo pirmiau, praėjo“ (Apr 21, 4).

Šią idėją aiškiai išsakė Marija ir Morta, kai jų brolis Lozorius mirė: „Viešpatie, jei būtum čia buvęs, mano brolis nebūtų miręs“ (Jn 11, 21). Seserys žinojo, kad mirties negali būti Kristaus artybėje. Tuo pačiu būdu nuolatinis Dievo buvimas naujojoje žemėje užtikrins laisvę nuo skausmo ir kančių, kuriuos dabar patiriame šiame gyvenime. Tai didi viltis, kuri pažadėta mums Kristuje, Jo krauju užantspauduota viltis.

`Kodėl šis naujo gyvenimo naujame pasaulyje pažadas yra itin svarbus visiems tikintiesiems? Kokia būtų nauda iš mūsų tikėjimo be šio pažado?`