---
title:  III. Simbolinė Apreiškimo knygos kalba
date:   01/01/2019
---

`3. Perskaitykite Apr 13, 1; Dan 7, 1–3 ir Ez 1, 1–14. Koks vienas bendras dalykas būdingas visiems šiems regėjimams?`

Apr 1, 1 toliau sako: „Per savo pasiųstą angelą Jis padarė jį žinomą savajam tarnui Jonui.“ Čia knygoje mes randame labai svarbius žodžius – padarė jį žinomą. Taip išverstas graikų kalbos žodis semainō, reiškiantis „parodyti simboliais“. Šis žodis vartojamas Senojo Testamento vertime į graikų kalbą (Septuagintoje), kuriame Danielius paaiškino karaliui Nebukadnecarui, kad parodydamas statulą iš aukso, sidabro, bronzos ir geležies Dievas apreiškė karaliui „kas įvyks ateityje“ (Dan 2, 45). Vartodamas tą patį žodį Jonas mums sako, kad Apreiškimo knygos vaizdiniai ir įvykiai jam buvo parodyti regėjime simboliais. Vedamas Šventosios Dvasios Jonas tiksliai užrašė šiuos simbolius, kaip matė juos regėjimuose (Apr 1, 2).

Taigi kalba, kuria užrašytos Apreiškimo knygos pranašystės, neturi būti aiškinama pažodžiui. Paprastai skaitant Raštą tekstas turi būti suprantamas tiesiogiai (nebent tekstas nurodo į numatomą simboliką), bet skaitant Apreiškimo knygą, nebent tekstas dėmesį atkreipia į tiesioginę reikšmę, mes ją turime suprasti simboliškai. Nors pranašaujami vaizdiniai ir įvykiai yra tikri, jie paprastai buvo išreiškiami simboline kalba.

Atsižvelgdami į tai, kad didžioji dalis Apreiškimo knygos yra simbolinio pobūdžio, mes apsisaugosime nuo pranašiškos žinios iškraipymo. Bandydami nustatyti knygoje vartojamų simbolių reikšmę, turime būti atsargūs, kad tekstui nesuteiktume tos reikšmės, kuri kyla iš žmogiškos vaizduotės ar dabartinių šių simbolių reikšmių. Vietoj to derėtų tyrinėti Raštą ir jo puslapiuose esančius simbolius, kad suprastume Apreiškimo knygos simbolius.

Tiesą sakant, norėdami išsiaiškinti Apreiškimo knygos simbolių reikšmę turime prisiminti, kad dauguma jų buvo iš Senojo Testamento. Atvaizdavęs ateitį praeities kalba Dievas norėjo įtikinti mus, kad Jo veiksmai, susiję su išganymu, ateityje bus labai panašūs į Jo išganymo veiksmus praeityje. Ką Jis padarė dėl savo tautos praeityje, Jis dėl jos darys ir ateityje. Siekdami išsiaiškinti Apreiškimo knygos simbolius ir vaizdinius, turime pradėti dėmesį skirdami Senajam Testamentui.
