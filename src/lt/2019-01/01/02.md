---
title:  I. Knygos pavadinimas
date:   30/12/2018
---

`1. Perskaitykite Apr 1, 1–2. Kuo svarbus visos knygos pavadinimas? Ko šis pavadinimas mus moko, apie ką yra ši knyga?`

Apr 1, 1 nurodo, kad knygos pavadinimas yra „Jėzaus Kristaus Apreiškimas“. Žodis apreiškimas yra kilęs iš graikų kalbos žodžio apokalupsis (apokalipsė), reiškiančio „apreiškimą“ arba „atskleidimą“. Apokalipsė yra Jėzaus Kristaus atskleidimas; pastarasis yra iš Jėzaus ir apie Jėzų. Nors apreiškimas atėjo iš Dievo per Jėzų Kristų (žr. Apr 22, 16), knyga taip liudija, kad Jėzus yra ir jos turinio dėmesio centras. Apokalipsė yra Jo apsireiškimas savo tautai ir Jo rūpinimosi ja išraiška.

Jėzus yra pagrindinė Apreiškimo asmenybė. Knyga prasideda Juo (Apr 1, 5–8) ir baigiasi Juo (Apr 22, 12–16). „Leiskite Danieliaus knygai kalbėti, tekalba Apreiškimo knyga ir pasako, kas yra tiesa. Tačiau, kad ir koks šio dalyko etapas pateikiamas, aukštinkite Jėzų kaip visos vilties centrą, Dovydo atžalą ir palikuonį, žėrinčią aušrinę žvaigždę!“ (E. White, Testimonies to Ministers and Gospel Workers, 118 p.).

Apokalipsės Jėzus taip pat yra ir keturių evangelijų Jėzus. Apreiškimo knyga tęsia Jėzaus ir Jo išgelbėjimo darbo vardan savo tautos aprašymą, kaip pirmą kartą parodyta evangelijose. Dabar Apreiškimo knygoje daugiausia dėmesio skiriama įvairiems Jo buvimo ir tarnystės pusėms. Iš esmės, ši knyga prasideda tuo, kuo baigiasi evangelijos, Jėzaus prisikėlimu ir užžengimu į dangų.

Kartu su Laišku hebrajams, Apreiškimo knyga pabrėžia Jėzaus tarnystę danguje. Tai rodo, kad po Jo užžengimo Jėzui buvo pavesta Jo karališkoji ir kunigiškoji tarnystė danguje. Be Apreiškimo knygos (ir Laiško hebrajams) mūsų žinios apie Kristaus tarnystę danguje savo tautos labui būtų ribotos ir apgaubtos paslaptimi. Tačiau, su Laišku hebrajams, Apreiškimo knyga mums leidžia pažvelgti į išskirtinę Jėzaus Kristaus tarnystę vardan mūsų.

`Perskaitykite Jn 14, 1–3. Kaip čia labai platus pažadas mums padeda geriau suprasti, ką dabar Jėzus daro dėl mūsų danguje? Kaip mes galime išmokti semtis vilties iš šio nuostabaus pažado?`
