---
title:  IV. Dievybė
date:   02/01/2019
---

Apreiškimo knyga prasideda pasveikinimu, panašiu į tuos, kurie užrašyti Pauliaus laiškuose. Iš pradžių ši knyga buvo išsiųsta kaip laiškas septynioms bažnyčioms Mažojoje Azijoje Jono dienomis (žr. Apr 1, 11). Tačiau Apreiškimo knyga buvo parašyta ne tik joms, bet visoms krikščionių kartoms per visą istoriją.

`4. Perskaitykite Apr 1, 4–5 ir Rom 1, 7. Koks bendras pasveikinimas randamas abejuose laiškuose ir nuo ko yra šis pasveikinimas?`

Abiejuose tekstuose pateikiamas epistolinis pasveikinimas: „malonė ir ramybė jums“. Šią frazę sudaro graikiškas pasveikinimas charis (malonė) ir hebrajų pasveikinimas šalom („ramybė“, „gerovė“). Iš šių tekstų suprantame, kad malonės ir ramybės teikėjai yra trys Dievybės asmenys. Kaip ir visa knyga, šie trys Dievybės asmenys yra nusakomi simboline kalba.

Dievas Tėvas yra nusakomas kaip Tas, „kuris yra, kuris buvo ir kuris ateis“ (žr. Apr 1, 8; 4, 8). Tai reiškia Dievo vardą Jahvė: „Aš esu, kuris esu“ (Iš 3, 14), nurodant Dievo amžiną buvimą.

Šventoji Dvasia vadinama septyniomis dvasiomis (palyginkite su Apr 4, 5; 5, 6). Septyni yra pilnatvės skaičius. „Septynios dvasios“ atitinka septynias bažnyčias, kuriose veikia Dvasia. Šis simbolis reiškia Šventosios Dvasios darbo visuotinumą tarp Dievo žmonių per istoriją, leidžiantį jiems įvykdyti pašaukimą.

Jėzus Kristus yra nusakytas trimis titulais: ištikimo liudytojo, mirusių pirmagimio ir žemės karalių valdovo (Apr 1, 5–6). Jie nurodo į Jo mirtį ant kryžiaus, Jo prisikėlimą ir Jo valdymą danguje. Tada Jonas pasako tai, ką Jėzus atliko: Jis „mus myli ir nuplovė savo krauju mūsų nuodėmes, ir padarė iš mūsų karaliją bei kunigus savo Dievui ir Tėvui“ (Apr 1, 5–6).

Originale, graikų kalba Jis mus myli reiškia nuolatinę Kristaus meilę, apimančią praeitį, dabartį ir ateitį. Tas, kuris mus myli, nuplovė mūsų nuodėmes savo krauju. Graikų kalba tai reiškia praeityje įvykdytą veiksmą: kai Jėzus mirė ant kryžiaus, Jis amžinai atleido mums, Jo sekėjams, mūsų nuodėmes.

`Ef 2, 6 ir Fil 3, 20 atpirktuosius nusako kaip tuos, kurie buvo prikelti sėdėti su Jėzumi danguje. Ką tai gali reikšti, ir kaip mes šiuo metu mėgaujamės šia šlovinga būkle Kristuje kaip karaliai ir kunigai, nors vis dar esame šiame nuodėmės prakeiktame pasaulyje? Kaip tai paveikia mūsų gyvenimą?`
