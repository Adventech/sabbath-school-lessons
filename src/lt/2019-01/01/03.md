---
title:  II. Knygos tikslas
date:   31/12/2018
---

Apr 1, 1 taip pat sako, kad knygos tikslas yra parodyti būsimus įvykius, pradedant nuo to meto, kai buvo parašyta pati knyga. Kiekvienas, skaitęs Apreiškimo knygą, pastebės, kad būsimieji įvykiai – ar tie, kurie jau įvyko (bent jau mūsų požiūriu šiandien), ar tie, kurie dar tik įvyks (vėlgi mūsų požiūriu), užima didžią dalį knygos. Nors pirmojoje Apreiškimo knygos pusėje (1–11 skyriuose) daugiausia dėmesio skiriama įvykiams nuo pirmojo amžiaus po Kristaus iki pabaigos, antroje pusėje (12–22 skyriuose) daugiausia dėmesio skiriama įvykiams, vedantiems iki Antrojo atėjimo.

Pagrindinis Rašto pranašysčių tikslas yra patikinti mus, kad nesvarbu, ką atneštų ateitis, Dievui viskas pavaldu. Apreiškimo knyga daro būtent tai – užtikrina mus, kad Jėzus Kristus yra su savo tauta per šio pasaulio istoriją ir nerimą keliančius paskutinius įvykius.

Todėl Apreiškimo knygos pranašystės turi du praktinius tikslus – mokyti mus, kaip gyventi šiandien ir paruošti mus ateičiai.

`2. Perskaitykite Įst 29, 28. Kaip ši eilutė padeda suprasti, kodėl kai kas mums nėra apreikšta? Pasak šios eilutės, koks yra mums apreikštų dalykų tikslas? T.y., kodėl jie mums apreikšti? Taip pat žr. Apr 22, 7.`

Apreiškimo knygos paskutiniųjų laikų pranašystės neapreikštos tam, kad patenkintų mūsų įkyrų smalsumą dėl ateities. Knygoje apreiškiamos tik tos ateities pusės, kurias mums svarbu žinoti. Jos mums atskleistos, kad įtikintų mus dėl to, kokie svarbūs bus ateities įvykiai, kad mes suvoktume mūsų priklausomybę nuo Dievo ir dėl to Jam paklustume.

Per šimtmečius paskutinieji įvykiai sužadindavo daugybę spėlionių ir dar daugiau sensacingumo. Pranašaujantieji greitą pabaigą pasipelnė „melždami“ savo kaimenes, gąsdindami jas aukoti pinigus jų tarnystei, nes galas jau arti. Tačiau kiekvieną kartą galo nebūdavo, o žmonės likdavo nusivylę ir nusiminę. Kaip ir visais gerais dalykais, kuriuos Dievas mums davė, pranašyste taip pat gali būti pasinaudota ir piktnaudžiaujama.

`Perskaitykite Jn 14, 29. Kokį itin svarbų principą, susijusį su pranašystės tikslu, galime čia įžvelgti?`
