---
title:  I. Vėjų sulaikymas
date:   03/02/2019
---

`1. Perskaitykite Apr 7, 1–3 kartu su 2 Pt 3, 9–14. Ką Jonas mato? Kiek ilgai angelai turi sulaikyti vėjus? Kas įvyks po to, kai paženklinimas antspaudu bus baigtas?`

Senajame Testamente vėjai simbolizuoja naikinančias jėgas, kuriomis Dievas teisia nedorėlius (Jer 23, 19–20). Taip dar vienu būdu nusakomos paskutinės septynios negandos, kurios turi būti išlietos ant neatgailaujančios žmonijos prieš Antrąjį atėjimą (Apreiškimo 16). Tačiau šias griaunančias jėgas sulaiko dangaus įsikišimas, kol antspaudu paženklinama Dievo tauta.

Senovėje paženklinimas antspaudu reiškė priklausymą. Naujajame Testamente simbolinis paženklinimas antspaudu reiškia tai, kad „Viešpats pažįsta savuosius“ (2 Tim 2, 19). Dievas pažįsta savuosius ir paženklina juos Šventąja Dvasia (Ef 1, 13–14; 4, 30). Paskutiniaisiais laikais antspaudu ant kaktos bus paženklinti apsisprendusieji būti Dievo pusėje (Apr 14, 1). Dievo antspaudas nėra ženklas ant kaktos, bet, kaip teigia E. Vait, jis reiškia „nepajudinamą įsitvirtinimą tiesoje ir protu, ir dvasiškai“ (Ellen G. White, Last Day Events, 220 p.). Savo noru ir sąmoningai pasirenkantieji žvėries pusę pasidaro žvėries ženklą (Apr 13, 16–17).

Dievo antspaudu paženklintos tautos ištikimybė išbandoma kiekvienoje kartoje. Tačiau paskutinio sunkmečio laikotarpiu ištikimybės išbandymas bus susijęs su Dievo įsakymų laikymusi (žr. Apr 12, 17; 14, 12). Ištikimybės Dievui išmėginimu visų pirma taps ketvirtasis įsakymas (Apr 14, 7). Kadangi sabata bibliniais laikais buvo Dievo tautos ženklas (Iš 31, 12–17; Ez 20, 12. 20), tai bus ištikimybės Dievui ženklas ir paskutiniojo sunkmečio laikotarpiu.

Paskutiniaisiais laikais antspaudas taip pat apsaugos nuo septynių paskutiniųjų negandų (žr. Ez 9, 1–11; Apr 7, 1–3 kontekste). Taigi Apr 6, 17 iškeltas klausimas sulaukia galutinio atsakymo: Dievo rūstybės dieną apsaugota yra antspaudu paženklinta Dievo tauta.

`Paulius įspėja mus neliūdinti Šventosios Dvasios, kuria mes esame paženklinti (Ef 4, 30). Ką tai reiškia? Kaip Šventoji Dvasia yra liūdinama? Kai turėsite atsakymą, kokius sprendimus galite priimti, kurie padėtų neliūdinti Dvasios?`
