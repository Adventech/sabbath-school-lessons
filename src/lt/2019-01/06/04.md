---
title:  III. Milžiniška minia
date:   05/02/2019
---

`3. Perskaitykite Apr 7, 9–14. Kokią šventųjų grupę Jonas mato šiuo metu? Kaip jie apibūdinami ir iš kur jie? Ką jie šaukia Dievo sosto akivaizdoje?`

Jonas mato milžinišką minią, tuos, kurie atėjo „iš didžiojo sielvarto. Jie išplovė savo drabužius ir juos išbalino Avinėlio krauju“ (Apr 7, 14). Tai reiškia, kad jie yra ypatinga žmonių grupė, kuri, nepaisant patirtų sunkumų (galima įsivaizduoti, kad didis sielvartas buvo baisus išmėginimas) liko ištikimi Jėzui, šią ištikimybę simbolizuoja tai, kad jie apsivilkę Jo nepriekaištingo teisumo drabužiais.

Čia, kaip ir visame Rašte, pasirodo didžioji išgelbėjimo malone tema. Kad ir kas būtų šie žmonės, ar išgelbėtieji iš visų amžių, ar 144 tūkstančiai paskutiniaisiais laikais, jų išgelbėjimas, amžino gyvenimo, naujo dangaus ir naujos žemės viltis yra pagrįsti Kristaus teisumu, kuris yra suteikiamas jiems malone.

> <p></p>
> „Arčiausiai sosto yra tie, kurie kadaise buvo patys uoliausi šėtono šalininkai, bet vos ne vos ištraukti iš ugnies kaip nuodėgulys, jie karštai pasišventę nusekė paskui Išgelbėtoją. Už jų stovi tie, kurie, supami melo ir netikėjimo, tobulino savo krikščioniškąjį charakterį; tie, kurie gerbė Dievo Įstatymą, nors krikščioniškas pasaulis skelbė jį negaliojantį; tie visų amžių milijonai, kurie buvo nukankinti už savo tikėjimą. Už jų – ‘milžiniška minia, kurios niekas negalėjo suskaičiuoti, iš visų giminių, genčių, tautų ir kalbų. ...priešais sostą ir Avinėlio akivaizdoje, apsisiautę baltais drabužiais, su palmių šakomis rankose‘ (Apr 7, 9). Jų kova baigėsi, jų pergalė iškovota. Jie dalyvavo lenktynėse ir laimėjo apdovanojimą. Palmių šakos jų rankose simbolizuoja pergalę, balti drabužiai – nesuteptą Kristaus teisumą, kuris dabar tapo ir jų teisumu.“ (E. Vait, Didžioji kova, 2017, 575 p.)

`Taip, mes esame apgaubti Kristaus teisumu, tai tikėjimo dovana. Bet kaip mes galime išlaikyti šį tikėjimą ir likti ištikimi išmėginimuose ir sunkumuose? Arba, svarbiau, kaip mums išlaikyti šį tikėjimą ir ištikimybę lengvais ir klestėjimo laikais? (žr. Įst 8, 11–17)`
