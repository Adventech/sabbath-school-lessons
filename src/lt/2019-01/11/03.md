---
title:  II. Paskutiniųjų negandų išliejimas
date:   11/03/2019
---

Baigiantis Kristaus tarpininkavimo tarnystei dangiškoje šventykloje, amžinas kiekvieno žmogaus likimas bus nuspręstas visam laikui. Tiems, kurie atsisakė Evangelijos, atėjo metas patirti visą Dievo rūstybę.

Septynios paskutinės negandos atspindi ant Egipto išlietas negandas (Iš 7–11). Kaip pastarosios paveikė egiptiečius, kol izraelitai buvo apsaugoti, tokiu pat būdu pirmosios keturios iš paskutiniųjų negandų pirmiausia ištinka garbinančiuosius žvėrį, bet aplenkia garbinančiuosius Dievą. Egipto negandos atskleidė faraono širdies kietumą ir parodė egiptiečiams jų dievų bejėgiškumą jiems apsaugoti. Panašiai paskutinės negandos vis labiau kietina garbinančiųjų žvėrį širdį ir atskleidžia Babilono bejėgiškumą apsaugoti juos nuo Dievo teismo.

`3. Perskaitykite Apr 16, 1–11. Kas čia vyksta ir kaip tai nusakoma?`

Pirmosios keturios negandos ištinka gyventojus žemėje bendrai. Pirmoji sukelia skausmingas ir nepageidaujamas votis tiktai garbinantiems žvėrį. Antroji ir trečioji neganda paveikia jūrą ir upes bei vandens šaltinius, kurie virsta krauju. Be geriamo vandens maištaujanti žmonija neišliks. Ketvirtoji neganda paveikia saulę, todėl ji svilina žmones, sukeldama nepakeliamą skausmą.

Nepakeliamas kančių skausmas nesuminkština žmonių širdžių ir nepakeičia jų maištingo nusistatymo. Vietoj to jie keikia ir piktžodžiauja Dievui, kuris siunčia šias negandas. Ir nė vienas iš jų neatgailauja.

Apr 16, 10–11 (taip pat žr. Iš 10, 21–23) matome, kad penktoji neganda tenka žvėries sostui. Pastarąjį žvėriui atidavė šėtonas (Apr 13, 2). Dabar net šėtono valdžios vieta negali atlaikyti šių negandų jėgos. Kadangi žmonės kenčia skausmą, jie supranta, kad Babilonas negali jų apsaugoti. Tačiau jie nusistatė prieš Dievą ir net bauginančios negandos negali pakeisti jų širdies.

`Kaip mes galime pakankamai artimai vaikščioti su Viešpačiu, kad, ištikus tragedijai, mes pakankamai žinome apie Dievo meilę, jog galėtume pasikliauti Juo netgi kentėdami?`

