---
title:  V. Šėtono strategija paskutiniaisiais laikais
date:   21/02/2019
---

Apr 12, 17 žymi perėjimą šėtono strategijoje, jam bandant laimėti pasaulio žmones ir net apgauti ištikimus Kristaus sekėjus. Per krikščionišką istoriją piktasis bandė užkirsti kelią Dievo išganymo darbui, daugiausia prievarta ir persekiojimu. Istorija rodo, kad ši strategija ne visiškai pasiteisino. Tačiau ruošdamasis galutiniam išpuoliui prieš likutį paskutiniaisiais laikais, prie prievartos strategijos šėtonas prideda ir didelį klastos elementą. Toks šėtono strategijos pakeitimas atitinka dėmesio nukreipimą nuo istorinio paskutiniesiems laikams.

Svarbu, kad žodis „apgauti“ neužrašytas istorinėje Apreiškimo knygos dalyje (Apreiškimo 4–11). Tačiau jis yra nuolat vartojamas eschatologinėje dalyje (Apreiškimo 12–20), nusakant šėtono veiklą paskutiniaisiais laikais, rengiantis paskutiniam mūšiui. Žodis „suvedžiodavo“ pradeda (Apr 12, 9) ir baigia (Apr 20, 7–10) šėtono veiklos paskutiniaisiais laikais aprašymą Apreiškimo knygoje.

`7. Perskaitykite 2 Tes 2, 8–12 kartu su Apr 13, 13–14 ir Apr 19, 20. Kokia yra klastos esmė paskutiniaisiais laikais?`

Apreiškimo 13–20 atskleidžia šėtoną, kuris, stengdamasis laimėti pasaulio ištikimybę, pristato didelę gyvojo Dievo ir Jo išgelbėjimo veiklos klastą. Apreiškimo 13 tarp slibino ir jo dviejų sąjungininkų sudaroma trijų lyga: žvėries iš jūros (Apr 13, 1–10) ir žvėries nuo sausumos (Apr 13, 11–18). Šis šėtoniškasis triumviratas yra priešybė Dievo Trejybei (Apr 1, 4–6). Visą likusią knygos dalį šios šėtoniškos triados nariai yra neatskiriamai vienijami prieš Dievo veiklą pasaulyje, suvedžiojant žmones, kad jie nusisuktų nuo Dievo ir gręžtųsi į šėtoną galutinėje krizėje (Apr 16, 13–14; 19, 20; 20, 10). Apreiškimo knyga rodo, kad klasta paskutiniaisiais laikais bus tokia didelė, jog dauguma žmonių bus suvedžioti.

`Du kartus Apreiškimo knyga ragina išminčiai ir dvasinei įžvalgai, kad galėtume atpažinti ir atsilaikyti prieš šėtono klastą paskutiniaisiais laikais (Apr 13, 18; 17, 9). Kokia čia slypi išmintis? Pasak Jok 1, 5, kaip mes galime įgyti šios išminties?`
