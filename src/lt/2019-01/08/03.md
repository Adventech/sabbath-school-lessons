---
title:  II. Šėtono išmetimas iš dangaus
date:   18/02/2019
---

`3. Perskaitykite Apr 12, 7–9, apie kovą danguje. Koks buvo šios kovos pobūdis, dėl kurios šėtonas buvo išmestas iš dangaus?`

Didžiosios kovos pradžioje šėtonas buvo išmestas iš dangaus, kai jis sukilo prieš Dievo valdžią. Jis norėjo užimti sostą danguje ir prilygti „Aukščiausiajam“ (Iz 14, 12–15). Jis atvirai maištavo prieš Dievą, bet buvo nugalėtas ir išmestas žemėn. Suviliojęs pirmąją žmonių porą, jis uzurpavo valdžią šiame pasaulyje (Lk 4, 6). Kaip šio pasaulio kunigaikštis (Jn 12, 31) jis galėjo dalyvauti dangaus sueigoje kaip žemės atstovas (Job 1, 6–12). Tačiau po išmetimo šėtonas ir jo puolę angelai buvo įkalinti žemėje, kol sulauks bausmės (2 Pt 2, 4; Jud 6).

Tuo metu mirdamas Jėzus išgelbėjo tai, kas buvo pražuvę, ir visatai apreiškė tikrąjį šėtono charakterį. „Šėtonas suprato, kad jo kaukė nuplėšta. Nenusidėję angelai ir dangiškoji Visata perprato jo kėslus. Jis pasirodė esąs žudikas. Praliejęs Dievo Sūnaus kraują jis neteko dangiškų būtybių palankumo. Taigi jo veikimas buvo suvaržytas“ (E. Vait, Su meile iš Dangaus, 2011, 708 p.). Prieš visą visatą žemės valdymas buvo perduotas iš šėtono Jėzui, ir Jis buvo paskelbtas teisėtu žemės valdovu (Ef 1, 20–22; 1 Pt 3, 22).

Tada šėtonas ir jo bendrininkai buvo visiškai išmesti iš dangaus. Jėzus pranašavo šį įvykį sakydamas: „Dabar teisiamas šitas pasaulis. Dabar šio pasaulio kunigaikštis bus išmestas laukan“ (Jn 12, 31).

Taip nuteisus šėtoną atėjo „mūsų Dievo išganymas, galybė, karalystė ir Jo Kristaus valdžia“ (Apr 12, 10). Iki tos dienos piktasis vis dar turi ribotą galią kenkti Dievo tautai žemėje, „žinodamas mažai beturįs laiko“ (Apr 12, 12). Nors jam laiko likę mažai, jis daro viską, ką gali, kad sukeltų skausmą, kančią ir siaubą žemėje.

`Ko Apr 12, 11 moko apie vienintelį būdą mums apsiginti nuo velnio?`
