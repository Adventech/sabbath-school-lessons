---
title:  I. Šventųjų maldos
date:   10/02/2019
---

Apreiškimo 8 prasideda septyniems angelams stovint Dievo akivaizdoje, pasiruošusiems trimituoti. Prieš pradedant trimituoti, įterpiama kita tema. Jos tikslas – paaiškinti teologinę trimitų reikšmę.

Perskaitykite Apr 8, 3–4 kartu su toliau pateiktu šventyklos Jeruzalėje kasdienių apeigų aprašymu: žydų Rašto komentarai paaiškina, kad vakarinės aukos metu avinėlis būdavo atnašaujamas ant deginamųjų aukų aukuro, o kraujas būdavo išliejamas aukuro papėdėj. Paskirtasis kunigas nešdavo aukso smilkytuvą į šventyklos vidų ir aukodavo smilkalus ant aukso aukuro šventojoje vietoje. Kunigui išėjus, jis sviesdavo smilkytuvą į grindinį sukeldamas didelį triukšmą. Tuo metu septyni kunigai trimituodavo, pažymėdami tos dienos tarnavimo šventykloje pabaigą.

Pastebėtina, kaip Apr 8, 3–5 vartojama vakarinio tarnavimo kalba. Svarbu, kad angelas smilkalus gauna „ant auksinio aukuro priešais sostą“ (Apr 8, 3). Smilkalai simbolizuoja Dievo tautos maldas (Apr 5, 8). Taigi maldos, kurias angelas aukoja Dievo akivaizdoje, yra persekiojamos Dievo tautos maldos. Jos maldas dabar girdi Dievas.

Apr 8, 3–5 pateikiama svarbi informacija apie Apreiškimo knygos trimitavimus:

a) Septyni trimitavimai yra Dievo įsakymai teisti maištaujančią žmoniją, atsiliepiant į engiamos Jo tautos maldas.

b) Trimituojama po Jėzaus kaip Avinėlio mirties ir trimitavimas nuosekliai tęsiasi per visą istoriją iki Antrojo atėjimo (žr. Apr 11, 15–18).

`1. Perskaitykite Apr 8, 5 kartu su Ez 10, 2. Kas yra ugnies, išlietos ant Dievo tautos priešų, šaltinis? Kaip Ezechielio regėjimas dėl žarijų išžarstymo ant atsimetusios Jeruzalės nušviečia Apreiškimo knygos trimitavimų prigimtį?`

Angelas pripildė smilkytuvą aukuro žarijų ir sviedė jį į žemę. Svarbu, kad žarijos paimamos iš to paties aukuro, ant kurio buvo atnašautos šventųjų maldos. Tai rodo, kad septyni trimitavimai ir sprendimai teisti kenkia žemės gyventojams, atsiliepiant į Dievo tautos maldas. Dievo tauta neužmiršta, ir Dievas įsikiš vardan jos savo laiku.
