---
title:  IV. Knygelės valgymas
date:   13/02/2019
---

Perskaitykite Apr 10, 8–11. Rašte valgymas nusako žinios iš Dievo priėmimą, kad ji būtų skelbiama žmonėms (žr. Ez 2, 8–3, 11; Jer 15, 16). Priimta žinia yra gera; bet skelbiama ji kartais apkarsta, nes daugelis jai priešinasi ir ją atmeta.

Jono karčiai saldus patyrimas valgant knygelę yra susijęs su Danieliaus paskutiniųjų laikų pranašysčių apreiškimu. Jonas čia simbolizuoja bažnyčią, kuriai pavesta skelbti Evangeliją baigiantis su Danieliaus paskutiniųjų laikų pranašystėmis susijusioms 1260 dienoms.

Kontekstas rodo, kad Jono regėjimo patyrimas nukreipia į dar vieną karčiai saldų patyrimą 2300 metų pranašiško laikotarpio pabaigoje. Mileritams galvojant, kad, atsižvelgiant į Danieliaus pranašystes, Kristus sugrįš 1844 m., ši žinia jiems buvo „saldi“. Tačiau tam neįvykus, jie patyrė jų skelbtos žinios kartumą.

Pavedimas Jonui vėl pranašauti pasauliui nurodo į sabatą švenčiančius adventistus, kuriems pavesta skelbti Antrojo atėjimo žinią, susijusią su Danieliaus pranašystėmis.

`5. Perskaitykite Apr 11, 1–2. Kas Jonui liepta padaryti?`

Šiose eilutėse tęsiamas Apreiškimo 10 vaizdas. Jonui buvo liepta matuoti šventyklą, aukurą ir tuos, kurie meldžiasi. Matavimo sąvoka Rašte simboliškai nurodo į teismą (žr. Mt 7, 2). Šventykla, kurią reikėjo išmatuoti, yra danguje, kur Jėzus tarnauja dėl mūsų. Nuoroda į šventyklą, aukurą ir tuos, kurie meldžiasi, dėmesį atkreipia į Permaldavimo dieną (žr. Kun 16, 16–19). Pastaroji yra „matavimo“ diena, kai Dievas teisia savo tautos nuodėmes. Taigi Apr 11, 1 nurodo į teismą, kuris vyksta prieš Antrąjį atėjimą. Šis teismas susijęs tik su Dievo tauta – tais, kurie meldžiasi šventykloje.

Apr 11, 1 rodo, kad dangiškos šventyklos žinia yra paskutinio Evangelijos skelbimo šerdis. Ši žinia susijusi su Dievo charakterio išteisinimu. Kaip tokia, ji leidžia pažvelgti į visą Evangelijos žinią, susijusią su permaldaujančiu Kristaus darbu ir Jo teisumu kaip vienintele išgelbėjimo priemone žmonėms.

`Atsižvelgiant į tai, kad kraujas buvo itin svarbus Permaldavimo dienos apeigai (žr. Kunigų 16), kaip mes galime visada atminti tikrovę, jog teismas yra gera žinia? Kodėl ši tiesa yra itin svarbi?`
