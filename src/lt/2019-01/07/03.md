---
title:  II. Trimitų reikšmė
date:   11/02/2019
---

Dievo įsikišimai vardan savo tautos Apreiškimo knygoje vaizduojami Senojo Testamento trimitų simbolika. Trimitai buvo svarbi senovės Izraelio kasdienio gyvenimo dalis (žr. Sk 10, 8–10 ir 2 Met 13, 14–15). Trimitavimai tautai priminė garbinimą šventykloje; trimituojama taip pat buvo mūšyje, pjūties ir švenčių metu.

Trimitavimai žengė koja kojon su malda. Garbinant šventykloje ar švenčių metu trimitai „priminė“ Dievui Jo Sandorą su savo tauta. Jie taip pat priminė tautai, kad ji pasiruošusi Viešpaties dienai (Jl 2, 1). Mūšyje trimitavimais ir malda Dievas buvo raginamas išgelbėti savo tautą. Ši samprata taikytina ir trimitavimams Apreiškimo knygoje.

`2. Perskaitykite Apr 8, 13; 9, 4. 20–21. Kam tenka septynių trimitavimų teismo sprendimai?`

Apreiškimo knygos įvykiai rodo Dievo įsikišimą į istoriją atsiliepiant į savo tautos maldas. Nors antspaudai pirmiausia sietini su tais, kurie skelbiasi priklausantys Dievo tautai, trimitai praneša apie teismo sprendimus prieš žemės gyventojus (Apr 8, 13). Tuo pačiu metu trimitavimai įspėja žmones, kad jie atgailautų, kol ne vėlu.

Septyni trimitai apima istoriją nuo Jono laikų iki šios žemės istorijos pabaigos (Apr 11, 15–18). Trimituojama užtarimo danguje (Apr 8, 3–6) ir Evangelijos skelbimo žemėje metu (Apr 10, 8–11, 14). Trimitavimų teismo sprendimai yra daliniai; jie veikia tik trečdalį kūrinijos. Septintasis trimitas skelbia, kad atėjo laikas Dievui prisiimti Jam teisėtai priklausiančią valdžią. Septyni trimitai taikytini maždaug tam pačiam laikotarpiui, kuris apima septynias bažnyčias:

(a) Pirmieji du trimitai skelbia teismo sprendimus tautoms, kurios nukryžiavo Kristų ir persekiojo ankstyvąją bažnyčią, maištaujančiai Jeruzalei ir Romos imperijai.

(b) Trečiasis ir ketvirtasis trimitai nusako dangaus reakciją į atsimetimą viduramžių ir po reformacijos epochomis.

(c) Penktasis ir šeštasis trimitai nusako padėtį pasaulyje po Švietimo amžiaus, kuriam būdinga didžiulė demoniška veikla, įtraukianti pasaulį į Harmagedono mūšį.

`Neabejotina, istorija yra kruvina, kupina skausmo ir liūdesio. Kaip ši liūdna tikrovė padeda mums suvokti, kaip iš tikrųjų nuostabu yra tai, kas mums pažadėta Jėzuje?`
