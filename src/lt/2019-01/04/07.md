---
title:  Tolesniam tyrinėjimui
date:   25/01/2019
---

**Tolesniam tyrinėjimui:** E. Vait, Su meile iš Dangaus, 769–775 p.; Apaštalų darbai, 37–46 p.

Apreiškimo 4–5 žinia yra ypač svarbi Dievo tautai žemės istorijos pabaigoje. Šventosios Dvasios atėjimas Sekminių dieną ženklino prasidėjusį Evangelijos skelbimą; pagrindinė žinia buvo Jėzus, kuris buvo išaukštintas kaip Karalius ir Kunigas dangaus soste. Tai buvo ankstyvųjų krikščionių tikėjimo pagrindas (Hbr 8, 1) ir jų skelbimo kertinis akmuo (Apd 2, 32–36; 5, 30–31). Ši tiesa buvo jų paskata ir jų tikėjimo bei drąsos šaltinis persekiojimo ir sunkių gyvenimo aplinkybių akivaizdoje (Apd 7, 55–56; Rom 8, 34). Dėl to daug žmonių reagavo į jų skelbimą. Nuo tada, ir per Jėzaus Artumą, Šventosios Dvasios tarnystėje, Dievo karalystė apsireiškė ir toliau tai daro.

Mes turime visada atminti, kad tik geroji išganymo žinia Kristuje gali laimėti ir pakeisti žmogišką širdį bei paskatinti žmones reaguoti į amžinos Evangelijos raginimą bijoti Dievo, atiduoti Jam pagarbą ir Jį pašlovinti (Apr 14, 7). Vienintelė mūsų viltis yra mūsų Gelbėtojas, kuris yra mūsų Karalius ir Kunigas dangaus šventykloje. Jis yra su savo tauta, ir Jis visada bus su ja iki pat pabaigos (Mt 28, 20). Ateitis yra Jo rankose.

Todėl niekada nepamirškime, kad Evangelijos esmės išlaikymas lems sėkmę skelbiant galutinę žinią puolusiai ir kenčiančiai žmonijai. Niekas kitas, ką mes skelbiame, nėra taip svarbu kaip Kryžius ir ko pastarasis moko mus apie Dievą.

**Klausimai aptarimui:** 

`1. Vieną dieną mes būsime danguje, šlovinsime ir garbinsime Viešpatį už Jo gerumą, Jo galią ir (ypač) Jo malonę. Kokiais įmanomais būdais mes net dabar galime prie to pratintis, kol ateis ši nuostabi diena? T.y, kaip mes galime dėkingomis širdimis garbinti ir šlovinti Jį dabar už viską, ką Jis dėl mūsų padarė ir padarys?`

`2. Perskaitykite Apr 4, 11; 5, 9. Kokius du vaidmenis mes matome Jėzų čia atliekant, ir kaip abu vaidmenys yra svarbūs ne tik išganymo planui, bet ir tam, kodėl Viešpats yra vertas mūsų garbinimo? Kaip sabata ir tai, ko ji moko, yra šių dviejų nuostabių tiesų apie mūsų Dievą išraiška?`