---
title:  V. Sekminių reikšmė
date:   24/01/2019
---

Apreiškimo 5 nusako vieną svarbiausių įvykių išgelbėjimo plano istorijoje – Kristaus inauguraciją į Jo tarnystę po Golgotos kaip Karaliaus ir Vyriausiojo Kunigo dangaus šventykloje. Atsisėsdamas į dangiškąjį sostą Tėvo dešinėje (Hbr 12, 2; taip pat žr. Apr 3, 21), išganymo planą Kristus gali įgyvendinti iki galo. Jis taip pat yra mūsų tarpininkas dangaus šventykloje, o puolę žmonės per Jį turi laisvą prieigą prie Dievo ir gauna atleidimą už savo nuodėmes.

`7. Perskaitykite Apd 2, 32–36 kartu su Jn 7, 39. Kuo Kristaus išaukštinimas danguje buvo svarbus Šventosios Dvasios atėjimui? Kodėl Dvasia negalėjo nužengti ant mokinių, kol Jėzus nebuvo pašlovintas?`

Po Kristaus išaukštinimo dangaus šventykloje seka Šventosios Dvasios nužengimas ant mokinių. Apr 5, 6 paminėtos septynios dvasios, „siųstos į visą žemę“. Septynios dvasios žymi Šventosios Dvasios veiklos pilnatvę pasaulyje. Nors iki tol Šventoji Dvasia yra nuolat prieš sostą (žr. Apr 1, 4; 4, 5), Kristui atsisėdus į sostą, Ji siunčiama į žemę. Šis Šventosios Dvasios siuntimas yra susijęs su Kristaus inauguracija į Jo tarnystę po Golgotos. Tai reiškė, kad Jėzus pasirodė Tėvo akivaizdoje ir kad Jo auka vardan žmonijos buvo priimta.

> <p></p>
> „Kristaus įžengimas į dangų buvo ženklas, kad Jo sekėjai turi gauti pažadėtąjį palaiminimą... Įžengęs per dangaus vartus, Kristus atsisėdo į sostą, apsuptą Jį garbinančių angelų. Vos tik ši ceremonija buvo baigta, Šventoji Dvasia nužengė ant mokinių galinga srove, ir Kristus buvo iš tiesų pašlovintas – buvo atiduota ta garbė, kuri Jam kartu su Tėvu priklausė visą amžinybę. Sekminių dieną įvykęs Dvasios išsiliejimas buvo dangaus duotas ženklas, kad Atpirkėjo inauguracija baigta. Kaip žadėjo, Jis atsiuntė iš dangaus savo sekėjams Šventąją Dvasią, kaip simbolį, kad Jis, Kunigas ir Karalius, gavo visą valdžią danguje ir žemėje bei yra savo tautos Pateptasis“ (E. Vait, Apaštalų darbai, 30 p.).

`Perskaitykite Hbr 4, 16; 8, 1. Kokią viltį ir padrąsinimą įžvelgiate tame, kad Jėzus sėdi dangaus soste kaip mūsų Karalius ir Kunigas? Kokią įtaką tai daro jums susiduriant su kasdienėmis aplinkybėmis jūsų gyvenime, taip pat ateities neapibrėžtumu?`