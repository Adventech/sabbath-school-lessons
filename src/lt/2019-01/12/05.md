---
title:  IV. Septynios žvėries galvos
date:   20/03/2019
---

`6. Perskaitykite Apr 17, 9–11 kartu su Apr 13, 18. Norint suprasti septynias galvas reikia „proto, apšviesto išminties“. Kokia tai išmintis? Kaip įgyti šios Dievo išminties (žr. Jok 1, 5)?`

Angelas paaiškina, kad septynios galvos yra septynios kalvos. Kai kurie vertėjai mano, kad čia turimos omeny septynios kalvos, ant kurių plyti Romos miestas, todėl graikų kalbos žodį oroi („kalnai“) jie verčia – „kalvos“. Taip pat yra septyni karaliai, kuriuos simbolizuoja septynios kalvos. Be to, šios kalvos pasirodo viena po kitos, o ne vienu metu.

Šios kalvos simbolizuoja ne atskirus karalius, nes Apreiškimo knyga susijusi ne su asmenimis, bet su sistemomis. Rašte kalnai dažnai simbolizuoja pasaulio galybes ar imperijas (Jer 51, 25; Ez 35, 2–3). Rašto pranašystėse „karaliai“ reiškia karalystes (žr. Dan 2, 37–39; 7, 17). Tad septynios kalvos, atrodo, simbolizuoja septynias dideles ir viena po kitos iškilsiančias imperijas, kurios dominuos pasaulyje per visą istoriją, per kurią šėtonas priešinosi Dievui ir engė Dievo tautą.

Jono laikais penkios iš šių imperijų žlugo, viena gyvuoja, o kita dar neatėjo. Penkios žlugusios yra didžios karalystės, kurios Senojo Testamento laikais dominavo ir (kartais) engė Dievo tautą: Egiptas, Asirija, Babilonas, Persija ir Graikija. Karalystė, kuri „tebėra“, tai Romos imperija Jono laikmečiu.

Septintoji karalystė, kuri „dar neatėjo“, yra Apreiškimo 13 žvėris – viduramžių bažnyčia, vadovaujama popiežiaus, kuri dominavo ir engė Dievo tautą, kuri turėjo ateiti po Jono laikų ir po pagoniškosios Romos imperijos žlugimo. Istorija galingai patvirtino šią pranašystę, parašytą daug šimtmečių iki šių įvykių.

Jonui toliau pasakoma, kad skaisčiai raudonas žvėris yra aštuntosios galvos laikotarpyje, nors jis yra vienas iš septynių. Kuris iš septynių? Kadangi laiko atžvilgiu galvos yra nuoseklios, aštunta greičiausiai yra septintoji galva, kuri buvo mirtinai sužeista. Šios aštuntos galvos laikotarpiu ištvirkėlė Babelė sėdi ant skaisčiai raudono žvėries. Šiandien mes gyvename mirštamos žaizdos gijimo metu. Aštunta galva pasirodys prieš pat pabaigą ir eis į pražūtį. 