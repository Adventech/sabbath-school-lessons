---
title:  I. Babelė ištvirkėlė
date:   17/03/2019
---

`1. Perskaitykite Apr 17, 1. Jer 51, 13 rodo, kad didieji vandenys, ant kurių sėdi Babilonas, yra Eufrato upė. Pasak Apr 17, 15, ką simbolizuoja didieji vandenys?`

Moteris Rašte yra Dievo tautos simbolis. Apreiškimo knygoje tikroji Dievo bažnyčia yra nusakyta kaip skaisti moteris (Apr 12, 1; 22, 17). Tad ištvirkėlė simbolizuoja atsimetusią ir neištikimą tautą. Apr 17, 5 ši ištvirkėlė yra laikoma Didžiąja Babele. Kaip senovės Babilono būtis priklausė nuo Eufrato upės, taip ir paskutiniųjų laikų Babilonas priklausys nuo masių paramos, kad įgyvendintų savo planus.

`2. Perskaitykite Apr 17, 2 kartu su Apr 14, 8 ir Apr 18, 2–3. Kokios dvi žmonių grupės yra nurodytos kaip įsitraukusios ir įviliotos į neteisėtus santykius su paskutiniųjų laikų Babilonu?`

Pirmoji grupė yra žemės karaliai, valdančiosios politinės jėgos. Jie nusakyti kaip ištvirkaujantys su Babele. Senajame Testamente nesantuokiniais santykiais dažnai apibūdinamas atsimetęs Izraelis, nusigręžęs nuo Dievo į stabmeldystę (Iz 1, 21; Jer 3, 1–10). Žemės karalių ir ištvirkėlės santykiai simbolizuoja neteisėtą sąjungą tarp Babilono ir valdančių politinių galių.

Antroji į neteisėtus santykius su ištvirkėle įsitraukusi grupė yra žemės gyventojai, pavaldžios masės. Jos dvasiškai pasigėrusios Babilono ištvirkimo vynu. Priešingai valdančiosioms politinėms jėgoms, žemės gyventojai yra pasigėrę Babilono apgaulingų mokymų ir papročių, nepagrįstai galvodami, kad Babilonas gali juos apsaugoti. Pasigėrę žmonės nemąsto blaiviai ir yra lengvai valdomi (žr. Iz 28, 7). Visas pasaulis, išskyrus ištikimą likutį, bus suvedžiotas.

`Pabaigoje, kaip ir šiandien, ir kaip būdavo visada, žmonių masės nesupras. Ką tai turėtų mums pasakyti apie populiarių jausmų pavojų, kad ir kokie jie būtų populiarūs?`