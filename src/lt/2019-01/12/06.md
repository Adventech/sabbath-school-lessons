---
title:  V. Babilono žlugimas
date:   21/03/2019
---

`7. Perskaitykite Apr 17, 12–15 kartu su Apr 16, 12–16. Ką sužinote iš šių tekstų apie dešimt karalių?`

Dešimties karalių tapatybė aiškinama įvairiai. Tačiau Apreiškimo knyga mums nepasako, kas jie. Iš teksto aišku tik tai, kad jie yra trumpalaikis politinis susivienijimas, kuris pasirodo prieš pat pabaigą ir palaiko ištvirkėlę. Jų skaičius žymi pasaulio galių visumą, kurios teiks savo ištikimybę žvėriui.

Apr 17, 13–14 trumpai mini Harmagedono mūšį, pirmą kartą įvardintą Apr 12, 12–17. Šėtoniškos trejybės paskatintas pasaulinis politinis susivienijimas kovos su Avinėliu. Tai rodo, kad paskutinis mūšis nėra karinis Artimuosiuose Rytuose, bet mūšis tarp šėtono ir jo sąjungininkų bei Kristaus ir Jo ištikimos tautos.

`8. Perskaitykite Apr 17, 16–18. Iš to, ką tyrinėjome Apr 16, 2–12, kas slypi už dešimties karalių nusistatymo Babilono atžvilgiu pakeitimo? Kas stovi už to, kas nutinka Babilonui?`

Visas šis scenarijus yra kitas Eufrato upės išdžiūvimo aprašymas (Apr 16, 12). Dešimt ragų, kupinų neapykantos, staiga atsigręš prieš Babelę ištvirkėlę, padarydami ją dyką ir nuogą; jie ės jos kūną ir ją pačią sudegins ugnyje. Nusakydamas šį vaizdinį, Jonas naudoja Senojo Testamento kalbą, kurioje apibūdinamas Dievo teismas prieš neištikimą Jeruzalę (Jer 4, 30). Sudeginimas ugnyje buvo bausmė vyriausiojo kunigo dukrai, užsiėmusiai kekšyste (Kun 21, 9). Apr 16, 10–12 rodo, kad suklaidintos politinės jėgos nusivylė dėl Babilono neįgalumo apsaugoti jas nuo negandų. Jos jaučiasi apgautos ir puola ją. Ši paskutiniųjų laikų atsimetusi religinė sistema patiria dangaus teismo pilnatvę kartu su visais, kurie nusprendė su ja susitapatinti.

`Daug su paskutiniųjų laikų įvykiais susijusių klausimų tebėra neatsakyti, todėl jie dabar mums gali atrodyti neaiškūs. Koks konkretus pažadas duotas Apr 17, 14 ir ką jis mums reiškia?`