---
title:  Musės, galvijai ir votys
date:   23/07/2025
---

`4. Perskaitykite Iš 8, 20–9, 12. Ko šis pasakojimas moko apie žmonijos laisvę Jį atmesti, kad ir kaip Dievas apreikštų savo galią bei šlovę?`

Egipte Uačit buvo musių ir pelkių deivė. Dievas Kepri (tekančios saulės, kūrinijos ir atgimimo) buvo vaizduojamas su skarabėjaus galva. Šiuos „dievus“ nugalėjo Viešpats. Šiame pasakojime (Iš 8, 20–24), kol egiptiečiai kentėjo, žydai buvo apsaugoti. Tiesą sakant, jokios kitos rykštės jų nepalietė.

Vėlgi, visa tai buvo Dievo bandymas parodyti faraonui, kad „Aš esu VIEŠPATS šiame krašte“ (Iš 8, 18).

Faraonas pradėjo derėtis. Neabejotina, spaudimas didėjo. Jis sutiko, kad Izraelis garbintų savo Dievą ir aukotų Jam, bet Egipto krašte (Iš 8, 21). Jo sąlygos negalėjo būti įvykdytos, nes Egipte kai kurie gyvūnai buvo laikomi šventais, o juos paaukojus būtų kilęs smurtas prieš hebrajus. Be to, Dievo planas Izraeliui buvo kitoks.

Tuo tarpu kita rykštė (Iš 9, 1–7) ištiko galvijus. Hator, Egipto meilės ir apsaugos deivė, buvo vaizduojama su karvės galva. Dievas jautis Apis senovės Egipte taip pat buvo labai populiarus ir labai gerbiamas. Taigi penktos rykštės metu buvo nugalėtos kitos svarbios dievybės, kai nugaišo egiptiečių galvijai.

Šeštos rykštės metu (Iš 9, 8–12) pasireiškė visiškas medicinos, kerų ir išminties deivės Izidės pralaimėjimas. Taip pat matome tokių dievybių kaip Sekmet (karo ir epidemijų deivė) ir Imhotep (medicinos ir gydymo dievas) pralaimėjimą. Pastarosios nesugebėjo apsaugoti savo garbintojų. Ironiška, bet dabar net kerėtojai ir burtininkai buvo ištikti bei negalėjo pasirodyti rūmuose, o tai rodo, kad jie buvo bejėgiai prieš dangaus ir žemės Kūrėją.

Pirmą kartą pasakojime apie dešimt rykščių pasakyta, jog „VIEŠPATS sukietino faraono širdį“ (Iš 9, 12). Kad ir kokie painūs bebūtų šie žodžiai, visas kontekstas dar kartą atskleidžia, kad Viešpats leis mums patirti nuolatinio Jo atmetimo padarinius.

`Faraono bėda nebuvo intelektualinė; jis matė pakankamai racionalių įrodymų teisingam sprendimui priimti. Vietoj to problema buvo jo širdis. Ką tai turėtų mums pasakyti, kodėl turime saugoti širdį?`