---
title:  Kruša, skėriai ir tamsa
date:   24/07/2025
---

`5. Perskaitykite Iš 9, 13–10, 29. Ar šios rykštės privertė faraoną persigalvoti?`

Nut buvo Egipto dangaus ir padangių deivė, dažnai vaizduojama kaip valdanti tai, kas vyksta po dangumi ir žemėje. Ozyris buvo pasėlių ir vaisingumo dievas. Biblijoje kruša dažnai siejama su Dievo teismu (Iz 28, 2. 17; Ez 13, 11–13). Šios rykštės metu saugojusiųjų savo turtą pastogėje buvo pasigailėta (Iš 9, 20–21). Dabar visi buvo išmėginti – ar jie patikės Dievo žodžiu ir elgsis atitinkamai, ar ne?

Dievas paskelbė, jog Jis leido faraonui gyventi dėl to, kad Jis būtų žinomas visoje žemėje (Iš 9, 16). Egipto karalius dabar prisipažino nusidėjęs, bet vėliau persigalvojo.

Egiptiečių audros, karo ir netvarkos dievas buvo vadinamas Setu. Kartu su Izidė jie buvo laikomi žemės ūkio dievybėmis. Šu buvo atmosferos dievas. Serapis įkūnijo dieviškąją didybę, vaisingumą, gydymą ir pomirtinį gyvenimą. Nė vienas iš Egipto dievų negalėjo sustabdyti Dievo rykščių (Iš 10, 4–20), nes stabai yra niekingi (Iz 44, 9–10. 12–17).

Faraono tarnai ragino jį leisti Izraeliui eiti, bet jis vėl atsisakė. Jis pasiūlė kompromisą, kurį Mozė pagrįstai atmetė, nes moterys ir vaikai yra gyvybiškai svarbi bei neatsiejama garbinimo ir tikėjimo bendruomenės dalis.

Galiausiai Ra buvo pagrindinis Egipto dievas, saulės dievas. Totas buvo mėnulio dievas. Nė vienas negalėjo parūpinti šviesos. Faraonas vėl derėjosi, bet veltui. Tris dienas trukęs tamsos laikotarpis apėmė Egiptą, bet ten, kur gyveno izraelitai, buvo šviesu. Atskyrimas negalėjo būti įspūdingesnis.

Vis dėlto, kad ir kokios rykštės ištiko jo tautą, faraonas buvo pasiryžęs kovoti ir nenusileisti. Nors mes nežinome jo gilesnių motyvų, tam tikrą akimirką maištas galėjo virsti tiesiog puikybe. Kad ir kokie stiprūs būtų įrodymai, kad ir kaip akivaizdu būtų tai, kas vyksta (netgi jo paties tarnai sakė: „Kiek ilgai jis regs mums pinkles? Leisk tiems žmonėms eiti pagarbinti VIEŠPATĮ, savo Dievą! Nejau dar nematai, kad Egiptas žūsta?“ (Iš 10, 8)), ir nesvarbu, kad teisingas sprendimas buvo čia pat – po mažų dvejonių faraonas vis tiek atsisakė paklusti Dievo valiai ir leisti izraelitams eiti.

`Koks dramatiškas šių žodžių pavyzdys: „Puikybė apima prieš žūtį, įžūlumas – prieš nesėkmę“ (Pat 16, 18).`