---
title:  Kad galėčiau pažinti tave
date:   15/09/2025
---

`2. Perskaitykite Iš 33, 12–17. Ko Mozė prašė Viešpatį? Kodėl jis primygtinai prašė Dievą juos vesti?`

Mozės augimas Viešpatyje buvo nuolatinis. Jis darėsi vis artimesnis Viešpačiui ir stengėsi atspindėti Dievo paveikslą. Vieną dieną, kai kalbėjosi su Dievu Susitikimo Palapinėje, Mozė staiga suprato, kad Jo nepažįsta, ir meldėsi konkrečiai: „Prašyčiau parodyti man savo kelią, kad galėčiau pažinti Tave“ (Iš 33, 13). Mozė suvokė poreikį pažinti Dievą nauju lygiu. Jis suprato, kad kuo darėsi artimesnis Viešpačiui, tuo mažiau Jį pažinojo. Jis pripažino šį poreikį ir iš visos širdies troško Jį geriau pažinti. Dievas noriai išpildė Mozės prašymą.

Žvelgdami į ligšiolinius Mozės patyrimus, galime pamatyti, kaip Mozė buvo įtrauktas į gilesnį, artimesnį ryšį su Viešpačiu ir kaip jis augo dvasiškai.

Pirmiausia Mozė „užkopė pas Dievą“ (Iš 19, 3). Tada jis užkopė „ant kalno viršūnės“ (Iš 19, 20) ir „prisartino prie tiršto debesies, kuriame buvo Dievas“ (Iš 20, 21).

Kitą kartą „Mozė įėjo į debesį“, kur buvo Dievas, ir išbuvo su Viešpačiu 40 dienų ir 40 naktų (Iš 24, 18). Per šias 40 dienų Dievas padovanojo Mozei dvi brangias dovanas: (1) Dešimt įsakymų, paties Dievo užrašytus dviejose plokštėse (Iš 24, 12), ir (2) nurodymus, kaip pastatyti ir įrengti Padangtę (žr. Išėjimo 25–31 sk.).

Tada jis praleido dar 40 dienų ir naktų su Viešpačiu, užtardamas nusidėjėlius (Iš 32, 30–32; Įst 9, 18).

Tačiau net ir po viso šito Mozė troško dar geriau pažinti Dievo charakterį, ir netrukus Dievas suteikė jam ypatingų įžvalgų, kad suprastų, kas Jis yra. Šios žinios, kurių Mozė troško, buvo ne tik Dievo suvokimas protu, bet ir Jo pažinimas patyrimu.

Nestebina, kad po šimtmečių Jėzus pasakė: „O amžinasis gyvenimas – tai pažinti Tave, vienintelį tikrąjį Dievą, ir Tavo siųstąjį Jėzų – Mesiją“ (Jn 17, 3). Kokiu geresniu būdu Dievas galėjo apreikšti save žmonėms, nei Pats tapdamas žmogumi?

`Ar pažinote Dievą, ar tik žinote apie Jį? Koks čia yra esminis skirtumas?`