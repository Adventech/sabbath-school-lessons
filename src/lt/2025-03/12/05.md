---
title:  Dievo apsireiškimas
date:   17/09/2025
---

`4. Perskaitykite Iš 34, 1–28. Kaip Dievas apreiškė savo šlovę Mozei?`

Mozė turėjo pasiimti su savimi dvi akmens plokštes, panašias į pirmąsias, kurias jis sudaužė (Iš 32, 19). Jis ruošėsi septintą kartą susitikti su Viešpačiu ant Sinajaus kalno. Ankstesni kartai minimi šiose eilutėse: (1) Iš 19, 3. 7; (2) Iš 19, 8. 14; (3) Iš 19, 20. 25; (4) Iš 20, 21; Iš 24, 3; (5) Iš 24, 9, 12–18; Iš 32, 15; (6) Iš 32, 30–31. Mozė pradėjo kopti anksti ryte.

Mozė dabar buvo pasiruošęs šlovingam Dievo charakterio atskleidimui. Dievo charakterio grožis geriausiai paaiškinamas šiuo nuostabiu Jo apsireiškimu. Tai svarbiausias apibūdinimas, kas yra Dievas; tai aukso gija visoje Biblijoje (Sk 14, 18, Neh 9, 17; Ps 103, 8; Jl 2, 13; Jon 4, 2). Viešpaties apreiškimas Senajame Testamente čia prilygsta Jn 3, 16. Svarbiose Rašto vietose šis gyvojo Dievo apreiškimas yra pritaikomas, kartojamas arba išplečiamas, nes Dievo charakterį būtina suprasti teisingai.

Kai Mozei buvo išskirtinai ir neprilygstamai paaiškintas Dievo vardas, jis nusilenkė ir garbino Viešpatį. Kai matome Dievo meilę, malo nę, gailestingumą, užuojautą, gerumą, ištikimybę, atleidimą, šventumą ir teisingumą, mes taip pat esame traukiami prie Jo. Kai matome ir žavimės išskirtinėmis Jo savybėmis, pradedame Jį mylėti tokia meile, kuri veda link troškimo Jam tarnauti ir Jam paklusti. Kadangi Jis mus myli, ir mes Jį mylime (1 Jn 4, 19).

Šiuo apsireiškimu Dievas patikino Mozę, kad Jis padarys nuostabių darbų savo tautai ir nuves juos į Pažadėtąjį kraštą. Jis atnaujino su jais Sandorą, pažadėdamas, kad kitos tautos matys Jo didybę ir nuostabius darbus. „Štai Aš sudarau Sandorą. Visai tavo tautai regint, padarysiu tokius nuostabius darbus, kokių nėra buvę padaryta visoje žemėje ir jokioje tautoje. Visi žmonės, tarp kurių gyveni, pamatys VIEŠPATIES darbus, nes tai, ką tau darysiu, yra baimę keliantis dalykas“ (Iš 34, 10).

Tačiau izraelitams reikėjo paklusti Dievui ir laikytis Dešimties aiškių sąlygų, kad užtikrintų sau gerovę. Tada Mozei buvo Dievo liepta užrašyti šios Sandoros, kuri jau buvo sulaužyta, turinį (Iš 34, 27–28).