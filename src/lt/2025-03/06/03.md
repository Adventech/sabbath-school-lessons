---
title:  Pirmagimių pašventinimas
date:   04/08/2025
---

Artinosi žadėtasis atpirkimo, išvadavimo laikas. Žmonės turėjo būti pasiruošę. Jie turėjo ne tik tikėti, bet ir elgtis laikantis tikėjimo. Dievas jiems pasakė, ką jie turėjo daryti; dabar jie tai ir turėjo daryti tikėdami. Nors visiškai kitame kontekste, nei rašė Jokūbas, principas labai dera: „Ar nori žinoti, neišmintingas žmogau, kad tikėjimas be darbų nevaisingas?“ (Jok 2, 17–20)

`2. Perskaitykite Iš 13, 1–16. Paskutinės rykštės metu izraelitų pirmagimiai buvo išgelbėti dėka Dievo malonės. Kodėl šis amžinas įsakymas duotas, ir ką jis turėtų reikšti mums šiandien?`

Dievas gailestingai apsaugojo izraelitų šeimas, kurios buvo paženklintos krauju, nes tikėjimu jos pažymėjo savo durų staktas. Šis naujas įsakas atėjo iš Viešpaties per Mozę: „Pašvęsk Man visus pirmagimius!“ (Iš 13, 2) Šis įsakas galiojo ir žmonėms, ir gyvuliams.

Vienas principas, slypintis už šio įsakymo, yra tai, kad viskas priklauso Jam, nes Jis yra mūsų Kūrėjas ir visko Viešpats: „Žemė ir visa, kas joje, yra VIEŠPATIES, pasaulis ir visi jo gyventojai“ (Ps 24, 1). „Mano yra sidabras ir Mano yra auksas, – tai Galybių VIEŠPATIES žodis“ (Ag 2, 8). Izraelitų pirmagimiai buvo pirmasis Dievo palaiminimo, kurį Jis jiems suteikė, vaisius; jie taip pat buvo visiško pasišventimo Jam ženklas ir supratimo, kad visa, ką jie turėjo, atėjo tik iš Jo.

Taip pat čia matome atpirkimo, išganymo idėją. Pirmagimiai išvengė mirties, nes jie buvo paženklinti krauju. Jie buvo išpirkti iš mirties, kaip ir visi, kurie yra paženklinti Jėzaus krauju. Kaip Paulius rašė apie Jėzų: „Jame mes turime atpirkimą, nuodėmių atleidimą“ (Kol 1, 14).

Tuo tarpu buvo duoti šio pašventimo nurodymai – jų išlaisvinimo iš Egipto vergijos šventė. Jie turėjo paaukoti gyvulius, bet jų sūnūs turėjo būti išpirkti (Iš 13, 12–13. 15).

`Iš 13, 16 pasakojama apie tai, ką jie turėjo užsidėti ant rankos ir kaktos. Kaip tai simbolizuoja svarbią dvasinę tiesą, jog, nepaisant to, kad tikime, turime darbuotis laikydamiesi tikėjimo?`