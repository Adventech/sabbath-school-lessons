---
title:  Pirmyn tikėjimu
date:   06/08/2025
---

`4. Perskaitykite Iš 14, 13–31. Ką Dievas padarė dėl Izraelio vaikų, nepaisant jų netikėjimo?`

Kadangi Mozė nuoširdžiai pasitikėjo Dievu ir Jo Žodžiu, jis drąsino tautiečius. Jis pristatė keturias esmines nuostatas, kaip elgtis sudėtingomis aplinkybėmis:


1. „Nebijokite!“ (Iš 14, 13) Pirmas raginimas – pasitikėti Viešpačiu, nes tik taip galima įveikti baimę. Izaijas priminė mums šią tiesą, sakydamas, kad tikintieji yra Dievo rankose, ir Jis darbuosis vardan jų, kai jie priims Jį kaip savo Dievą ir Viešpatį: „Nebijok, nes Aš su tavimi, nebūgštauk, nes Aš tavo Dievas! ...nes Aš, VIEŠPATS, tavo Dievas, laikau tavo dešinę. Aš – Tas, kuris tau sako: ‘Nebijok, Aš tau padėsiu!’“ (Iz 41, 10. 13)

2. „Tvirtai laikykitės“ (Iš 14, 13). Tai reiškia ne tik nemurmėjimą ir tikėjimą dideliais darbais, bet ir pasikliovimą Dievu, kantriai laukiant galingo Jo įsikišimo, nes Jis tai padarys.

3. „Pamatysite išgelbėjimą, kurį VIEŠPATS jums šiandien suteiks“ (Iš 14, 13). Kad mūsų tikėjimas augtų, svarbu pripažinti Dievo vadovavimą, pagalbą ir būti dėkingiems už Jo pažadėtą pagalbą. „Pamatysite“ reiškia atmerkti akis (nes netikėjimas yra aklas). Tik Dievas gali suteikti pergalę, saugumą ir išgelbėjimą. Dievas visada yra mūsų pusėje, rūpinasi ir suteikia tai, ko reikia, tinkamu laiku.

4. „VIEŠPATS kovos už jus“ (Iš 14, 14). Tai reiškia, ką Dievas darys – Jis asmeniškai kovos už savo tautą. Golgota yra didžiausias šios tikrovės įrodymas, nes ant kryžiaus Kristus nugalėjo šėtoną, kad suteiktų mums amžinąjį gyvenimą (Jn 5, 24; Hbr 2, 14; Apr 12, 10–11). Vėliau net egiptiečiai pripažino, kad Viešpats kovoja už izraelitus (Iš 14, 25).

Dievo įsakymas Mozei buvo aiškus: „Eitų kaip ėję“. Dievas žingsnis po žingsnio atskleidė savo planą: (1) Dievo angelas ir debesies stulpas pakilo iš Izraelio stovyklos priekio ir atsistojo už jų, saugodamas juos nuo Egipto kariuomenės; 2) tikėjimu Mozė turėjo ištiesti ranką virš jūros; 3) Viešpats perskyrė vandenis ir išdžiovino juos stipriu vėju; ir (4) rezultatas buvo toks, kad izraelitai saugiai perėjo jūrą sausa žeme į kitą pusę. Egiptiečiai aklai juos persekiojo, nes nematė, kad Dievas daro stebuklus dėl savo tautos; tai yra, jie nepamatė, kol nebuvo per vėlu, kaip atskleidė jų išpažintis Iš 14, 25.