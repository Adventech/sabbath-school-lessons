---
title:  Sandoros kodeksas
date:   24/08/2025
---

Sinajuje, duodamas savo Įstatymą, Dievas padėjo pamatus savo tautos mokymui, kaip jie gali gyventi šventai, per ryšį su Juo. Tačiau Įstatymo principus reikėjo taikyti kasdieniam gyvenimui, todėl Dievas davė jiems papildomus įsakus, vadinamąjį „Sandoros kodeksą“. Teisėjų pareiga buvo užtikrinti tinkamą šių įsakų taikymą.

„Žmonės, kadangi vergija ir pagonybė buvo užtemdę ir sumenkinę protus, nebuvo iki galo pasirengę įgyvendinti Dešimties Dievo įsakymų principus, turinčius galią ir plačią prasmę. Kad Dekalogo įpareigojimai galėtų būti geriau suprantami ir įgyvendinami, buvo duoti papildomi priesakai, paliudijantys ir pritaikantys dešimties įsakymų principus. Šie įstatymai buvo pavadinti nuostatais, kadangi juose buvo išreikšta begalinė išmintis ir teisėjai turėjo pagal juos daryti nuosprendžius. Skirtingai nuo dešimties įsakymų, jie buvo įteikti asmeniškai Mozei, kuris turėjo perduoti juos žmonėms“ (E. Vait, Patriarchai ir pranašai, p. 243).

`1. Perskaitykite Iš 21, 1–32. Kokios konkrečios taisyklės buvo taikomos dėl žydų vergų, žmogžudysčių ir sužalojimų?`

Sandoros kodeksas aprašytas keliuose skyriuose (Iš 21, 1–23, 19). Visos šios taisyklės ir įsakai buvo išleisti siekiant sustabdyti blogio laviną ir sukurti tvarkingą visuomenę.

Su vergija susiję įsakai buvo ypatingi ir neturėtų būti painiojami su žiauria ir pikta šiuolaikine vergija ar elgesiu su vergais viduramžiais. Žydų vergai iš tikrųjų buvo saugomi ir branginami. Šiuolaikinėse ir viduramžių visuomenėse tarnai ir vergai buvo savininko nuosavybė, ir pastarasis galėjo su jais daryti ką panorėjęs. Biblinis reguliavimas, priešingai, skyrėsi. Vergystė buvo apribota iki šešerių metų (Iš 21, 1–2; Jer 34, 8–22), o septintaisiais metais visi vergai turėjo būti išlaisvinti, nebent jie norėjo toliau vergauti savo šeimininkui. Šeimininkai taip pat turėjo jiems užtikrinti sabatą (Iš 20, 9–10) ir pasirūpinti pagrindiniais jų poreikiais.

`Nors didžiojoje pasaulio dalyje institucinė vergija didžiąja dalimi yra panaikinta, kaip kai kurie vergijos principai vis dar išlieka ir ką galime padaryti mūsų ribotoje srityje kovodami su šiais principais?`