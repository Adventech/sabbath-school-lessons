---
title:  Daugiau įsakymų
date:   25/08/2025
---

Iš gailestingumo Dievas mokė teisėjus kaip elgtis su žmonėmis įvairiomis aplinkybėmis, susijusiomis su nuosavybės teisėmis. Išvardinti keli atvejai, nurodantys, ką daryti, jei jautis užpultų kaimyno jautį, jei žmonės pavogtų naminį gyvulį ir jį parduotų, jei gyvuliai ganytųsi kito asmens lauke ar vynuogyne, jei iš asmens būtų pavogtas skolintas daiktas, jei skolintas gyvulys būtų sužalotas ar nugaištų (Iš 21, 33–22, 15).

`2. Perskaitykite Iš 22, 16–23, 9. Kokie klausimai buvo sprendžiami šiais įsakais ir kaip?`

Dievo įsakymai apėmė įvairias problemas. Buvo specialios taisyklės, draudžiančios žmonių menkinimą ar žeminimą. Jis nenorėjo jokio išnaudojimo. Savo gailestingumu Dievas ištaiso nuodėmingus žmogaus širdies polinkius ir suvaržo prigimtinius žmonių polinkius. Visuomenė turėjo būti apsaugota, blogis pašalintas, turėjo būti puoselėjami geri tarpasmeniniai santykiai. Visas elgesys turėjo būti pavaldus teisingumui ir meilei.

`3. Perskaitykite Iš 23, 10–19. Kokie svarbūs klausimai čia buvo sprendžiami?`

Sabata ir šventės buvo susiję su garbinimu ir primindavo esminius išganymo istorijos įvykius. Apeigos buvo kruopščiai reguliuojamos, nes jos buvo visos kitos veiklos teologinis pagrindas. Sabata buvo įvesta pasaulio sukūrimo metu (Pr 2, 2–3; Iš 20, 8–11), ji yra susijusi su

Izraelio išgelbėjimu ir atpirkimu (Įst 5, 12–15), galingai moko garbinti Dievą kaip mūsų Kūrėją, Atpirkėją ir Viešpatį (Mk 2, 27–28). Tuo tarpu Izraeliui kiekvienais metais buvo nustatytos trys svarbios šventės: (1) Pascha arba Neraugintosios duonos šventė pavasarį (paprastai nuo kovo vidurio iki balandžio vidurio); (2) Sekminės arba Pirmienų pėdo šventė (arba Savaičių šventė) praėjus septynioms savaitėms po ankstesnės šventės, t. y. 50 dienų vėliau; ir (3) Palapinių šventė arba Iškilmingo susirinkimo šventė rudenį (dažniausiai nuo rugsėjo vidurio iki spalio vidurio (Iš 34, 18–26; Kun 23, 4–44; Sk 28, 16–29, 40; Įst 16, 1–16).