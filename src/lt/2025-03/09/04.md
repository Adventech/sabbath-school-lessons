---
title:  Pirminis Dievo planas
date:   26/08/2025
---

`4. Perskaitykite Iš 23, 20–33. Kaip Dievas norėjo užimti Pažadėtąjį kraštą?`

Dievas nebuvo sumanęs, kad izraelitai kovotų už naują teritoriją; pastaroji turėjo būti jiems duota. Ji buvo pažadėta Abraomui, Izaokui ir Jokūbui ir turėjo būti gauta kaip ypatinga Dievo dovana Izraeliui.

Pažadėtojo krašto užėmimo pavyzdys buvo parodytas pereinant Raudonąją jūrą. Dievas kovojo už savo tautą ir suteikė jiems visišką pergalę prieš tuos, kurie ketino juos nužudyti (Iš 14, 13–14). Egiptiečiai buvo nugalėti, nes Viešpats stebuklingai įsikišo. Panašiai Asirijos karaliaus Sanheribo laikais Dievas taip pat nugalėjo didžiulę, puikiai aprūpintą ir gerai parengtą asirų kariuomenę, bet izraelitams nereikėjo kautis. Dievas suteikė pergalę, nes karalius Ezekijas patikėjo Dievo žodžiu, duotu jam per pranašą Izaiją (2 Kar 19, 35; Iz 37, 36).

Dievas pasakė Abraomui, kad Pažadėtasis kraštas atiteks jo palikuonims ne iš karto, o tik po 400 metų (Pr 15, 13–16). Kodėl? Priežastis buvo susijusi su Kanaano gyventojų nedorumu. Dievas gailestingai darbavosi dėl kanaaniečių ir suteikė jiems dar vieną malonės laikotarpį atgailauti. Tačiau jie ir toliau maištavo prieš Dievą ir Jo vertybes, todėl kai šių tautų nedorumas pasiekė nustatytą ribą, Dievas buvo pasirengęs atiduoti jų teritoriją hebrajams kaip naują tėvynę.

Be to, Dievas pažadėjo, kad Jis išvarys tautas prieš Izraeliui ateinant dviem neįprastais, bet labai veiksmingais būdais: (1) siųsdamas suglumimą ir baimę piktoms tautoms, ir (2) širšėmis, kurios išvarys gyventojus. Prieš izraelitams ateinant į naują teritoriją, jų priešai pastarąją apleis ir bėgs (Iš 23, 27–28).

Pažadėtojo krašto užėmimui lemiamą vaidmenį atliko Dievo angelas. Šis Pasiuntinys buvo Kristus, vadovavęs Izraeliui, užimdavęs teritorijas ir jas saugojęs. Jis buvo debesies stulpas, vedantis juos dieną, ir ugnies stulpas – naktį. Izraelis turėjo atidžiai stebėti ir Jo klausyti, nes Jis turėjo dievišką valdžią (Iš 23, 21). Dievo valios nepaisymas ir netikėjimas Jo vedimu apsunkintų pažangą.

`Ką mintis, kad Dievas suteikia pagonims daug metų pasikeisti, moko mus apie Dievo malonę ir pastarosios ribas atsisakantiems ją priimti?`