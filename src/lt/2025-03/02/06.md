---
title:  Apipjaustymas
date:   10/07/2025
---

`6. Perskaitykite Iš 4, 18–31. Kaip suprasti šį keistą pasakojimą ir ko jis moko?`

Tyrinėjančiuosius Raštą šokiruoja perskaičius, kad Mozei paklusus Viešpačiui ir pradėjus kelionę atgal į Egiptą, Viešpats „bandė jį užmušti“ (Iš 4, 24). Iš pasakojimo konteksto akivaizdu, kad bėda buvo apipjaustymas. Mozės jauniausias sūnus nebuvo apipjaustytas, kaip reikalavo Abraomo Sandora (Pr 17, 10–1).

Mozė, kaip Dievo tautos vadovas, turėjo parodyti savo nepriekaištingą paklusnumą Dievui, kad būtų tinkamas vesti kitus į paklusnumą. Jis turėjo būti to visiško pasišventimo Dievui pavyzdžiu. Jo žmona Cipora buvo veikli moteris ir apipjaustė savo sūnų, kad išgelbėtų savo vyro gyvybę. Ji palietė Mozės kojas kruvina apyvarpe, o šis kraujas simbolizavo permaldavimą, gyvybę ir Sandoros užtvirtinimą. Kadangi tai buvo padaryta itin greitai, išryškėjo aplinkybių dramatiškumas.

Šis epizodas yra svarbi pamoka – visada darykite tai, ką žinote esant teisinga.

„Keliaudamas iš Midjano Mozė gavo stulbinančiai baisų perspėjimą dėl Viešpaties nepasitenkinimo. Jam pasirodė angelas, nusiteikęs labai grėsmingai tarsi norėtų nužudyti. Nebuvo jokio paaiškinimo, bet Mozė prisiminė nepaisęs vieno iš Dievo reikalavimų... jis neatliko apipjaustymo apeigos savo sūnui. Jis neįvykdė sąlygos, kad jo vaikas galėtų gauti Dievo su Izraeliu sudarytos Sandoros dovanas; ir toks nepaisymo pavyzdys, parodytas paties jų išsirinkto vado, galėjo tik susilpninti Dievo įsakymų poveikį žmonėms. Cipora, bijodama, kad jos vyras nebūtų užmuštas, pati atliko tą apeigą, ir tada angelas leido Mozei tęsti kelionę. Mozės misija pas faraoną buvo labai pavojinga, – jo gyvybę galėjo apsaugoti tik šventieji angelai. Tačiau Mozė, kol nepaisė žinomos pareigos, negalėjo būti saugus, t. y. angelų ginamas“ (E. Vait, Patriarchai ir pranašai, p. 201).

`Ko šis pasakojimas turėtų pamokyti jus, jei iš tikrųjų esate kaltas, nes nepaisėte to, ką privalėjote daryti? Kokių pokyčių turėtumėte paisyti net dabar?`