---
title:  Degantis krūmas
date:   06/07/2025
---

Po to, kai Mozė pabėgo į Midjaną, jo gyvenimas buvo ganėtinai lengvas. Jis vedė, susilaukė dviejų sūnų – Geršomo ir Eliezero (Iš 18, 3–4), ir priklausė didelei Jetro, jo uošvio ir kunigo Midjane, šeimai. Jis 40 ramių metų praleido ganydamas, kaip ir Dovydas (2 Sam 7, 8), mėgaudamasis Dievo Artumu, apreikštu gamtoje.

Tačiau šis laikas buvo skirtas ne tik tam, kad Mozė mėgautųsi gėlių kvapais (jo atveju – gal dykumos kaktusų?). Šie vaikščiojimo su Viešpačiu metai jį pakeitė ir paruošė lyderio vaidmeniui. Dievas taip pat panaudojo Mozę šioje ramioje dykumoje, kad, Dievo įkvėptas, jis parašytų dvi seniausias Biblijos knygas – Jobo ir Pradžios (Ellen G. White, Patriarchs and Prophets, p. 251; Francis D. Nichol, et al., eds., The SDA Bible Commentary, vol. 3, p. 1140). Dievas Mozei taip pat apreiškė esminių įžvalgų, susijusių su didžiąja kova, pasaulio sukūrimu, nuopuoliu, tvanu, patriarchais ir, svarbiausia, išganymo planu. Taigi Mozė padėjo visai žmonijai perduoti tikrą gyvojo Dievo pažinimą, mūsų Kūrėjo ir Palaikytojo, ir tai, ką Dievas daro, atsižvelgdamas į nuodėmę, sukėlusią sumaištį šioje planetoje. Šventojo Rašto ir išganymo pasakojimas tampa beprasmiu be pagrindo, kurį įkvėptas Mozė mums suteikė, ypač Pradžios knygoje.

`1. Perskaitykite Iš 3, 1–6. Kokią reikšmę gali turėti tai, kad Viešpats prisistatė Mozei kaip „Abraomo Dievas, Izaoko Dievas ir Jokūbo Dievas“?`

Mozė pamatė, jog krūmas nesudega, taip jis suprato, kad regi stebuklą ir kad prieš jį turi vykti kažkas dramatiško ir svarbaus. Jam priėjus arčiau, Viešpats liepė nusiauti apavą didelės pagarbos ženklan, nes Dievo Artumas darė šią vietą šventa.

Viešpats prisistatė Mozei kaip „Abraomo Dievas, Izaoko Dievas ir Jokūbo Dievas“ (Iš 3, 6). Viešpats pažadėjo šiems patriarchams, kad jų palikuonys paveldės Kanaaną – šį pažadą Mozė tikrai žinojo. Taigi dar prieš tai pasakydamas, Dievas jau leido Mozei suprasti, kas jo laukia ir kokį lemiamą vaidmenį jis turės atlikti.

`Mozei prireikė 80 metų, kol Dievas nusprendė, kad jis pasiruošęs užduoties atlikimui. Ko ši tiesa gali išmokyti mus apie kantrybę?`