---
title:  Viešpaties vardas
date:   08/07/2025
---

`3. Perskaitykite Iš 3, 13–22. Kodėl Mozė norėjo sužinoti Dievo vardą ir kokia Jo vardo reikšmė?`

Dievas prisistatė Mozei – „ehejeh ‚asher ‚ehejeh“, o tai pažodžiui reiškia „būsiu, kas būsiu“ arba „Aš esu, kuris esu“. Iš 3, 12 Dievas vartojo tą patį veiksmažodį „ehejeh“, sakydamas Mozei: „Aš būsiu“ (su tavimi), kaip ir 14 eilutėje. Tai reiškia, kad Dievas yra amžinas. Jis yra visa viršijantis Dievas, taip pat nesikeičiantis Dievas, ir Jis gyvena „su sugniuždytaisiais bei prislėgtaisiais“ (Iz 57, 15).

Tikrinis Dievo vardas „Jahvė“ „Jehova“ (verčiamas – „VIEŠPATS“) Dievo tautai buvo žinomas nuo pat pradžių, net jei jie ir nežinojo Jo vardo gilesnės reikšmės. Mozė taip pat žinojo vardą Jahvė (Jehova), bet, kaip ir kiti, nežinojo tikrosios reikšmės. Klausimu: „Koks Jo vardas?“, Mozė teiravosi apie tą gilesnę prasmę.

Naudinga užuomina yra Iš 6, 3, kur Dievas pasakė: „Aš pasirodžiau Abraomui, Izaokui ir Jokūbui kaip Dievas Visagalis, bet vardu ‘VIEŠPATS’ jiems nedaviau savęs pažinti“ (Iš 6, 3). Tai nereiškia, kad Adomas, Nojus, Abraomas ir patriarchai nežinojo vardo „Jahvė“ (Jehova) (Pr 2, 4. 9; Pr 4, 1. 26; Pr 7, 5; Pr 15, 6–8 ir kt.). Tai tiesiog reiškia, kad jie nežinojo gilesnės jo prasmės.

Jo vardas Jahvė (Jehova) nurodo, kad Jis yra asmeninis Dievas, savo tautos Dievas, Sandoros Dievas. Jis yra artimas, asmeninis Dievas, kuriam rūpi žmonių reikalai. Visagalis Dievas (Pr 17, 1) stebuklingai įsikišo savo galia. Tačiau Jahvė (Jehova) savo moralinę galią parodo meile ir rūpesčiu. Jis yra toks pat Dievas kaip ir Elohim („galingas, stiprus, visa viršijantis Dievas“, „visų žmonių Dievas“, „Visatos Valdovas“, „visko Kūrėjas“), tačiau pats Jahvės (Jehovos) vardas atskleidžia skirtingas Jo santykių su žmonija puses. Vardo žinojimas ar Dievo vardo šaukimasis nėra kažkas stebuklingo.

Jo vardo šaukimasis reiškia mokyti kitus tiesos apie šį Dievą ir išgelbėjimą, kurį Jis siūlo visiems, kurie ateina tikėdami. Kaip sako Joelis: „Kas tik šauksis VIEŠPATIES vardo, tas bus išgelbėtas“ (Jl 3, 5).

`Kaip savo gyvenime patyrėte Jehovos Artumą ir asmeniškumą, kurio Jis siekia su visais, Jam pasišventusiais?`