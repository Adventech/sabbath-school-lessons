---
title:  Atnašos ir Dvasia
date:   22/09/2025
---

`2. Perskaitykite Iš 35, 4–36, 7. Kokios šiandien čia mums svarbios pamokos?`

Padangtės statybai reikėjo daugybės įvairių brangių medžiagų, kurių buvo parūpinta Dievo tautai dosniai aukojant iš visos širdies, noriai ir su džiaugsmu. Žmonės atnešė aukso, sidabro, bronzos, plonos drobės, brangakmenių, išskirtinių audinių, akacijos medžio, alyvuogių aliejaus, prieskonių ir daug kitų būtinų priemonių. Žmonės aukodavo ir savo jėgas darbui, nes Padangtei reikėjo meniškai ir kruopščiai pagaminti baldų ir daugybę konkrečių daiktų. Taip pat siuvėjai turėjo paruošti drabužius kunigams, kurie tarnaus palapinėje, ir vyriausiajam kunigui, kurio išskirtinių drabužių dalis buvo krūtinės dėklas ir turbanas.

Dievas gausiai laimino izraelitus dovanomis, kurias jie gavo iš egiptiečių, kai išėjo iš Egipto. Dabar jiems teko galimybė aukoti padėkos atnašas už gailestingą ir galingą Dievo vadovavimą, ir jų širdys džiūgavo atliekant šį darbą Jo šlovei.

Žmonės aukojo su tokiu džiaugsmu ir taip gausiai, kad Mozei buvo pasakyta: „Žmonės atneša kur kas daugiau negu reikia darbui“ (Iš 36, 5). Taigi Mozė turėjo juos „sulaikyti nuo nešimo, nes jau buvo daugiau, negu gana darbui padaryti“ (Iš 36, 7).

Per Šventąją Dvasią Dievas aprūpino ir įgalino žmones tiksliai pastatyti palapinę. Becalelį, Oholiabą ir kitus Dievas „pripildė... dvasios“ (Iš 35, 31), o tai reiškia, kad jie buvo apdovanoti įgūdžiais, išmintimi ir meninėmis žiniomis, kad galėtų tobulai atlikti visus darbus. Tai buvo didžiulis projektas, tiksliai įvykdytas pagal pavyzdį, kurį Dievas parodė Mozei.

Svarbu, kad Šventosios Dvasios dovana buvo susijusi su skirtingais žmonių gebėjimais ir įgūdžiais, kurių reikėjo statant Padangtę. Būti pripildytam dvasios nėra stebuklingas procesas ir tai nereiškia, kad žmoguje yra ypatingų dvasinių galių. Dievo darbo pažangai, kad būtų įvykdyta misija, Dievas įgalina savo sekėjus įgyvendinti Jo tikslus ir tai daryti gerai.

`Kokios dvasinės dovanos jums buvo suteiktos, kai buvote pripildyti Šventosios Dvasios? Atminkite, kad dvasinės dovanos gali vešėti tik tada, kai savo gyvenime ugdote Dvasios vaisių (Gal 5, 22–23).`