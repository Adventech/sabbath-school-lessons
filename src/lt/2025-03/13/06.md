---
title:  Jėzus gyveno su žmonija
date:   25/09/2025
---

`5. Perskaitykite Jn 1, 14. Kuo Kristaus įsikūnijimas lygintinas su Padangte?`

Jėzaus įsikūnijimas yra slėpinys ir išskirtinis mokslas, kurį atpirktieji tyrinės visą amžinybę. Apaštalas Jonas skelbė, kad Kristus, apsivilkdamas mūsų kūną, apčiuopiamu būdu apreiškė, kad gyvena su mumis. Jėzus čia kūne panašus į Senojo Testamento Dievą, gyvenusį su izraelitais Padangtėje prie Sinajaus ir dykumoje, kai jie keliavo į Pažadėtąjį kraštą.

Įsikūnydamas Jėzus apsigyveno su žmonija. Koks nesuvokiamas nusižeminimas! Amžinasis Dievas nužengia pas mus, kaip vienas mūsų, norėdamas užtikrinti, kad Jis tikrai yra „Emanuelis, Dievas su mumis“.

Mt 18, 20 užrašyti tokie Jėzaus žodžiai: „kur du ar trys susirinkę Mano vardu, Ten ir Aš esu tarp jų“. Kristus yra su savo tauta per Šventąją Dvasią. Kristus kviečia sekėjus palaikyti artimus santykius su Juo: „Štai Aš stoviu prie durų ir beldžiuosi: jei kas išgirs Mano balsą ir atvers duris, Aš pas jį užeisiu ir vakarieniausiu su juo, o jis su Manimi“ (Apr 3, 20).

`6. Perskaitykite Apr 21, 1–3. Kas čia mums pateikiama?`

Naujoji Jeruzalė nužengs iš dangaus žemėn, o Jonas skelbė: „Štai Dievo padangtė tarp žmonių. Jis apsigyvens pas juos, ir jie bus Jo tauta, o pats Dievas bus su jais“ (Apr 21, 3). Naujojoje Jeruzalėje nėra Šventyklos (Apr 21, 22), nes visas miestas yra Dievo Šventykla. Miesto „ilgis, plotis ir aukštis lygūs“ (Apr 21, 16), kaip Šventų Švenčiausioji, kuri buvo kubo formos, lygiomis kraštinėmis. Pasaulyje be nuodėmės, mirties ar kančių amžinai gyvensime mūsų Dievo akivaizdoje. Žvelgiant į tai, kas mums pažadėta Jėzuje, kaip galime išmokti ištverti iki galo?