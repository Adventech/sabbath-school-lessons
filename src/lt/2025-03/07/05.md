---
title:  Jetras
date:   13/08/2025
---

Mozę aplankė jo uošvis Jetras, dar vadinamas Reueliu (Iš 2, 18). Jetras atsivedė su savimi Mozės žmoną Ciporą ir du sūnus – Geršomą ir Eliezerą. Išgirdęs, kad jie ateina, Mozė išėjo jų pasitikti.

`4. Perskaitykite Iš 18, 1–27. Kokie esminiai izraelitų tautos istorijos žingsniai čia užrašyti?`

Jetras atėjo, nes girdėjo apie nuostabų išgelbėjimą, kurį Dievas suteikė Izraeliui. Mozė Jetrui išsamiai papasakojo „visa, ką VIEŠPATS buvo padaręs faraonui ir egiptiečiams dėl Izraelio, apie visus sunkumus, kuriuos jie buvo patyrę kelionėje, ir kaip VIEŠPATS juos išgelbėdavo“ (Iš 18, 8).

Jetras aukštino Dievo gerumą ir nepaprastą įsikišimą savo tautos labui, sakydamas: „Tebūna pašlovintas VIEŠPATS, kuris išvadavo jus iš egiptiečių ir faraono rankos, išgelbėjo savo tautą nuo Egipto jungo. Dabar aš žinau, kad VIEŠPATS galingesnis už visus dievus, nes Jis išvadavo tautą iš egiptiečių, kai tie įžūliai su ja elgėsi“ (Iš 18, 10–11).

Čia matome pavyzdį, kaip Dievo darbas dėl savo tautos buvo liudijimas pasauliui, kas yra gyvasis Dievas ir ką Jis gali padaryti dėl savo tautos.

Tuo pat metu, kai Jetras sužinojo apie gyvąjį Dievą, jis pats turėjo ką pasiūlyti Dievo tautai – išmintingų ir naudingų patarimų. Mozei reikėjo sutvarkyti teisinę sistemą, pastarąją pagrįsti dorais ir sąžiningais principais. Jam taip pat reikėjo uolių ir ištikimų teisėjų, dorų vyrų. Jetras išmintingai įvardijo būtinas savybes: (1) vyrai, kurie bijo Dievo; (2) kurie yra patikimi; ir (3) sąžiningi. Doro charakterio gabūs žmonės turėjo būti paskiriami tūkstančiams, šimtams, penkiasdešimtims ir dešimtims. Tokiu būdu būtų sumažintas administracinis krūvis Mozei ir jis galėtų sutelkti dėmesį į reikšmingus klausimus. Taigi žmonės būtų gerai aptarnaujami.

Mozė priėmė išmintingą Jetro patarimą (Iš 18, 24) ir paskyrė pareigūnus įvairioms administracinėms sritims (taip pat žr. Įst 1, 9–18).

`Mozė galėjo tiesiog atsakyti uošviui ir liepti jam rūpintis savo reikalais. Jis to nepadarė. Ko svarbaus galime pasimokyti iš jo noro klausytis šio žmogaus, kuris net nebuvo hebrajas?`