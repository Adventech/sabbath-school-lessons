---
title:  Vanduo iš uolos
date:   12/08/2025
---

Dykumoje reikia daug vandens. Dievas tuo pasirūpino, nors tauta ginčijosi, Juo nepasitikėjo ir net išmėgino Jo gebėjimą bei norą parūpinti jiems vandens. Netikėdami jie atsigręžė į Egiptą.

`3. Perskaitykite Iš 17, 1–7. Ko tauta turėjo pasimokyti iš šio įvykio?`

Mozė tą vietą pavadino Masa, reiškiant mėginimą, o Meriba – barnį. Viešpats davė izraelitams vandens, nepaisant jų netikėjimo. Šie du pavadinimai turėjo priminti izraelitams, kad jie nemėgintų Dievo ir nesiginčytų su Juo (Hbr 3, 7–8. 15). Jie rimtai suabejojo Dievo buvimu tarp jų, nors jau matė daug apčiuopiamų ne tik Jo buvimo, bet ir Jo galios bei viešpatavimo įrodymų.

„Mozė kirto į uolą, tačiau būtent Dievo Sūnus, buvęs debesies stulpe, stovėjo šalia Mozės ir privertė gyvybę teikiantį vandenį srūti. Ne vien Mozė ir vyresnieji, bet ir visa bendruomenė, stovėjusi atokiau, regėjo Viešpaties šlovę. Tačiau, jei debesies būtų nelikę, juos būtų užmušęs debesyje Esančiojo skaistumas“ (E. Vait, Patriarchai ir pranašai, p. 233).

Vanduo yra gyvybės simbolis, nes be vandens nėra gyvybės. Kiekvienai mūsų kūno ląstelei reikia vandens. Mes patys 60 procentų esame sudaryti iš vandens. Net mūsų kaulai iš dalies susideda iš vandens. Taigi vandens parūpinimas dykumoje izraelitams buvo ženklas, kad Dievas rūpinasi jais ir kad jie gali Juo pasitikėti. Vėlgi, jie turėjo paklusti.

Po daug amžių Paulius 1 Kor 10, 4 priminė tikintiesiems, kad izraelitų patyrimas dykumoje buvo išskirtinis. Pats Kristus ne tik vadovavo jiems, bet parūpino jiems vandens (Ps 78, 15–16) ir tenkino kitus dvasinius bei fizinius poreikius. Paulius skelbė: „Ta uola buvo Kristus“. Jiems Kristus buvo gyvybės Šaltinis ir amžinojo gyvenimo teikėjas. Kaip tvirta uola Dievas užtikrintai vedė savo tautą. Galima pasikliauti Juo, nes Jis įvykdys savo pažadus.

`Kokius reikalus šiuo metu turite patikėti Dievui? Kaip išmokti paklusti Jo valiai ir laukti, kol Jis veiks Jo nustatytu laiku? Kodėl tai ne visada lengva padaryti?`