---
title:  Gyvybės duona ir gyvasis vanduo
date:   14/08/2025
---

`5. Perskaitykite 1 Kor 10–11. Pasak Pauliaus, kodėl šie įvykiai buvo užrašyti?`

Paulius paaiškino, kad visa tai, kas nutiko izraelitams, yra pavyzdžiai ir įspėjimai Kristaus sekėjams, padėsiantys jiems išvengti tų pačių bėdų; tai yra, jie pasimokys iš šių pavyzdžių. Tai tinkamas pamokymas mums, gyvenantiems „amžių pabaigoje“. Dievas duoda savo tautai Šventąją Dvasią, kad sustiprintų tikinčiuosius galybe, meile ir savitvarda (2 Tim 1, 6–7), kad jie galėtų priimti teisingus sprendimus ir sekti Jo mokymu. Jėzus Kristus yra naujo gyvenimo Šaltinis (Jn 14, 6), ir tik Jis gali paversti mus gyva, šventa, Dievui patinkančia auka, dvasiniu garbinimu, kad nemėgdžiotume šio pasaulio, bet pasikeistume, „atnaujindami savo mąstymą, kad galėtumėte suvokti Dievo valią – kas gera, tinkama ir tobula“ (Rom 12, 1–2).

Vėliau, savo tarnystės metu, Jėzus dėstė pamokas iš šių pasakojimų, ypač apie maną ir vandenį, naudodamas šiuos simbolius, mokydamas tiesų apie save patį, Tą, kuris juos vedė per dykumą.

`6. Perskaitykite Jn 4, 7–15 ir Jn 6, 31–51. Kokios tiesos čia atskleidžiamos mums, krikščionims?`

Samarietė sužinojo, kad Kristus siūlo tai, ko ji niekur kitur negaus. Vidinis ramybės, džiaugsmo ir laimės troškulys kyla iš Dievo, todėl tik Dievas gali jį patenkinti (Ps 42, 2–3). Vėliau, kalbėdamas apie maną, Jėzus paaiškino, kad ją žmonėms parūpino Dievas, o ne Mozė. Tada Jėzus paskelbė: „Aš esu gyvybės duona! Kas ateina pas Mane, niekuomet nebealks, ir kas tiki Mane, niekuomet nebetrokš“ (Jn 6, 35). Jėzus du kartus pakartojo, kad Jis yra gyvybės duona (Jn 6, 35. 41. 48).

Kaip mana dykumoje buvo duona „iš dangaus“ (Jn 6, 31–32), taip vanduo iš uolos buvo Kristaus dovana jų troškuliui numalšinti. Be šių fizinių pusių, duona ir vanduo turėjo ir dvasinę reikšmę, nes Jėzus Kristus yra „gyvybės duona“ (Jn 6, 35. 48) ir gyvasis vanduo (Jn 4, 10–11. 14; Jn 7, 37–38). Tik Jame mūsų dvasinis troškulys ir alkis tikrai gali būti patenkinti.