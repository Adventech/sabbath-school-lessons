---
title:  Putpelės ir mana
date:   11/08/2025
---

Deja, šiuose piligrimystės pasakojimuose kartojasi maištas. Ši tauta buvo žinoma dėl užmaršumo, kad galinga Dievo ranka jiems padėjo praeityje ir kad Jis parūpino sprendimus jų bėdoms. Jie leido esamoms bėdoms apakinti juos, kad jie nebematė galutinio tikslo ir pažadėtos nuostabios ateities. Tai net šiandien dažna Dievo tautos problema.

`2. Perskaitykite Iš 16, 1–36. Kokia buvo izraelitų murmėjimo priežastis ir kas vyko po to?`

Svarbu pastebėti, kad pagundos Biblijoje dažnai yra susijusios su maistu. Edeno sode nuopuolis buvo susijęs su uždrausto gėrio ir blogio pažinimo medžio vaisiaus valgymu (Pr 2, 16, 17; Pr 3, 1–6). Gundydamas Jėzų dykumoje šėtonas pirmiausia Jį mėgino maistu (Mt 4, 3). Ezavas prarado pirmagimio teises dėl nesuvaldyto apetito (Pr 25, 29–34). Kaip dažnai Izraelio nepaklusnumas buvo susijęs su maistu ir gėrimu! Nestebina, kad Mozė vėlesnėms kartoms priminė:

„Žmogus gyvas ne vien duona, bet gyvena kiekvienu žodžiu, išeinančiu iš VIEŠPATIES lūpų“ (Įst 8, 3).

Mana, žinoma, buvo dangiška duona, kuria Dievas aprūpindavo izraelitus 40 gyvenimo dykumoje metų. Per šią dovaną Jis išmokė juos, kad Jis yra visko Kūrėjas ir Parūpintojas. Be to, antgamtiškai parūpindamas maną Dievas parodė jiems, kaip laikytis septintosios dienos – sabatos.

Kiekvieną savaitę įvykdavo keturi stebuklai: (1) penkioms dienoms Dievas kasdien parūpindavo manos; (2) šeštąją dieną (penktadieniais) manos būdavo parūpinama dvigubai; (3) mana nesugesdavo nuo šeštosios dienos iki sabatos; ir (4) sabatą manos nebūdavo. Dievas nuolat darė šiuos stebuklus, kad tauta atmintų sabatos dieną ir ją švęstų Dievo gerumą. Dievas pasakė: „Įsidėmėkite! VIEŠPATS davė jums šabą“ (Iš 16, 29).

Žmonės mėgsta valgyti. Mes buvome sukurti taip, kad mėgtume valgyti. Žemės teikiama maisto gausa (mūsų pirminė mityba) atskleidžia ne tik tai, kad Dievas nori, jog valgytume, bet ir tai, kad mums patiktų tai, ką valgome. Tačiau kaip galima piktnaudžiauti šia nuostabia dovana – maistu (ir mūsų pomėgiu valgyti)?