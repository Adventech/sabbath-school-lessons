---
title:  Kartus vanduo
date:   10/08/2025
---

Bibliniuose pasakojimuose skirtingoms asmenybėms, geroms ar blogoms, tenka skirtingi vaidmenys, todėl būtina atkreipti ypatingą dėmesį į temas, vietas, laiką ir piktadarius. Tačiau svarbiausia tema dažniausiai yra sprendimas ir pamokos. Šiuose pasakojimuose galioja tas pat.

Kaip rodo šie epizodai, Dievas išsprendžia problemas ir užtikrina ramybę; tačiau Jo darbą apsunkina žmonių netikėjimas. Dėl nuolatinio murmėjimo ir nepaklusnumo hebrajai patyrė rimtų sunkumų, net tragedijų. Dėl netikėjimo ir neatgailavimo jie užsitraukė sau daug bėdų.

`1. Perskaitykite Iš 15, 22–27. Kokiomis aplinkybėmis buvo atliktas pirmas stebuklas, perėjus Raudonąją jūrą?`

Pirmasis Izraelio tikėjimo išmėginimas yra susijęs su vandens poreikiu, ir tai nestebina, atsižvelgiant į atšiaurią, karštą ir sausą dykumos aplinką. Po trijų dienų kelionės tauta pagaliau rado vandens, bet jis buvo negeriamas. Mara reiškia „kartus“, o kadangi vanduo buvo kartus, Izraelio tikėjimas rūpestingu Viešpačiu greitai žlugo. Tačiau Dievas reagavo su užuojauta, ir pirmasis stebuklas buvo atliktas su medžio gabalu. Žinoma, ne medžio gabalas, o Viešpats padarė vandenį saldų ir geriamą. Tauta turėjo išmokti: 1) kantrybės laukiant Viešpaties nustatyto laiko ir 2) kad Dievas viską daro bendradarbiaudamas su žmonėmis.

Tačiau Izraelio vaikai daug ką laikė savaime suprantama ir greitai pamiršo didelius stebuklus, kuriuos Dievas jiems padarė – stebuklus, už kuriuos jie ką tik itin uoliai giedojo Jam: „Kas tarp dievų Tau lygus, VIEŠPATIE? Kas, kaip Tu, nuostabus šventumu? Baisus darbų šlove, darantis stebuklus“ (Iš 15,11).

Vis dėlto, net ir po jų murmėjimo, Dievas pažadėjo nevarginti izraelitų „jokia liga“ (Iš 15, 26), kuriomis vargino egiptiečius. Jis juos apsaugos. Šis pažadas jiems galiojo tik su sąlyga, kad jie išliks Jam ištikimi.

`Kokių išmėginimų ir sunkumų užsitraukėte sau? Kaip guodžia žinojimas, kad Dievas vis tiek darbuosis jūsų labui, jei bendradarbiausite su Juo?`