---
title:  Neapipjaustytos lūpos
date:   16/07/2025
---

Viešpats iš tikrųjų buvo davęs Mozei keletą galingų pažadų, ką Jis ketino daryti. Nors šis susitikimas turėjo padrąsinti Mozę, padrąsinimas tikriausiai buvo trumpalaikis, atsižvelgiant į atsaką, kurio jis sulaukė iš savo tautiečių.

`5. Perskaitykite Iš 6, 9–13. Kas nutiko po to ir ko galime pasimokyti iš šio pasakojimo apie nusivylimo ir sunkumų mūsų gyvenime laikotarpį?`

Žydai buvo taip paveikti sielvarto, kentėjimų ir lažo, kad neklausė Mozės, jog Dievas imsis darbų, kad įvykdytų tai, ką pažadėjo. Jie itin ilgai laukė, o jų lūkesčiai nepasiteisino. Kodėl dabar turėtų būti kitaip? Jie nusivylė ir prarado viltį, o dėl to kartėlis buvo dar didesnis, nes galbūt pirmą kartą per visą savo gyvenimą jie pamatė tikrą išsigelbėjimo viltį.

Vis dėlto, kas nėra patyręs panašių aplinkybių? Kas tam tikru laikotarpiu nesijautė prislėgtas, nusivylęs, nepatenkintas – netgi Dievo pamirštas?

Prisimenate pasakojimą apie Jobą? O psalmininkas Asafas, gvildenęs su nedorėlių gerove ir teisiųjų kentėjimais susijusius klausimus. Vis dėlto, nepaisant rūpimų klausimų, Asafas išreiškė vieną gražiausių tikėjimo išpažinimų: „Todėl būsiu su Tavimi visada. Tu laikai mane už dešinės rankos, vedi mane savo mokymu ir galop priimsi mane į garbę. Ką kitą turiu danguje? Kadangi turiu Tave, ko dar trokščiau žemėje? Nors mano kūnas trapus ir širdis silpsta, Dievas yra mano širdies Uola ir mano dalis per amžius“ (Ps 73, 23–26).

Per šventą istoriją Dievas patikino savo tautą, kad Jis yra su jais (Iz 41, 13; Mt 28, 20). Jis suteikė jiems savo ramybę, paguodą ir stiprybę, kad jie galėtų įveikti gyvenimo iššūkius (Jn 14, 27; Jn 16, 33; Fil 4, 6–7).

Sandoros formulė: „Pasiimsiu jus kaip tautą ir būsiu jūsų Dievas“ (Iš 6, 7), išreiškia artimus santykius, kuriuos Viešpats norėjo užmegzti su savo tauta.

`Apmąstykite šiuos žodžius: „Pasiimsiu jus kaip tautą ir būsiu jūsų Dievas“ (Iš 6, 7). Nors kontekstas kolektyvinis, kaip jis taikytinas kiekvienam iš mūsų asmeniškai ir kaip šie santykiai turėtų pasireikšti mūsų kasdieniame gyvenime? (Taip pat 2 Kor 6, 16)`