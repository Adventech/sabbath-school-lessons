---
title:  "Dieviškasis „AŠ“"
date:   15/07/2025
---

Vargšas Mozė! Pirmiausia jį keikė faraonas, o dabar – jo paties tauta. Taigi Mozė pateikė savo skundą Dievui. Apimtas kartėlio ir nusivylimo dėl pablogėjusių Izraelio aplinkybių, jis klausė: „O Viešpatie, kodėl taip blogai elgiesi su šia tauta? Kam iš viso mane siuntei? Nuo to laiko, kai nuėjau pas faraoną kalbėti Tavo vardu, jis engia šią tautą, o Tu nedarai nieko savo tautai išgelbėti“ (Iš 5, 22–23). Mozės nepasitenkinimas Viešpačiu akivaizdus ir, atsižvelgiant į aplinkybes, suprantamas.

Tačiau galingas ir Dievo atsakas. Jis veiks ir labai ryžtingai. „Dabar pamatysi, ką Aš darysiu faraonui“ (Iš 6, 1).

`4. Perskaitykite Iš 5, 22–6, 8. Koks yra Dievo atsakas Mozei ir kokios svarbios teologinės tiesos čia atskleidžiamos?`

Dievas nebe tik kalbės; Dabar Jis galingai įsikiš savo tautos labui. Jis priminė Mozei keletą svarbių tiesų: (1) Aš esu VIEŠPATS; (2) Aš pasirodžiau patriarchams; (3) Aš sudariau su jais Sandorą; (4) Aš pažadėjau jiems Kanaano kraštą; (5) Aš girdėjau Izraelio vaikų dejonę; ir (6) Aš prisiminiau savo Sandorą duoti jums Pažadėtąjį kraštą.

Atkreipkite dėmesį į dieviškojo „Aš“ kartojimą. Aš, Viešpats, tavo Dievas, padariau tą ir aną, todėl tu gali pasitikėti, kad padarysiu tai, ką pažadėjau.

Viešpats dabar iškilmingai skelbė, kad padarys keturis didelius darbus Izraeliui, nes Jis yra jų gyvasis Viešpats: (1) „Išlaisvinsiu jus iš egiptiečių lažo“; (2) „Išgelbėsiu jus iš jų vergijos“; (3) „Atpirksiu jus pakelta ranka ir teismo rykštėmis“; ir (4) „Pasiimsiu jus kaip tautą ir būsiu jūsų Dievas“ (Iš 6, 6–7).

Šie keturi Dievo darbai užtikrino ir atkūrė Jo santykius su Jo tauta. Dievas atliks visus šiuos darbus, o izraelitai yra visų šių naudų ir malonės gavėjai. Dievas siūlo šias dovanas laisvai, iš meilės; Jis tai padarė tada jiems ir taip pat daro dėl mūsų dabar.

`Kokios kitos biblinės asmenybės pagrįstai šaukėsi Dievo skųsdamosios? Kodėl kartais pravartu išlieti sielą Dievui ir net skųstis savo aplinkybėmis? Tačiau, kodėl visada reikia tai daryti tikint ir pasikliaunant?`