---
title:  Tarsi Dievas faraonui
date:   17/07/2025
---

`6. Perskaitykite Iš 6, 28–7, 7. Kaip Viešpats reagavo į Mozės atsikalbinėjimą?`

Dievas prisistatė Mozei kaip Jehova, o tai reiškia, kad Jis yra asmeninis ir artimas Dievas, savo tautos Dievas, užmezgęs su jais Sandoros santykius.

Šis nesikeičiantis Dievas vėl įsakė Mozei eiti ir kalbėti faraonui. Nepasitikėdamas savimi, Mozė vėl atsikalbinėjo: „Negi faraonas manęs klausys?“ Čia vėl matome ne tik Mozės nuolankumą, bet ir jo troškimą išvengti užduoties, kuri iki šiol nesisekė.

„Kai Dievas įsakė Mozei grįžti pas faraoną, Mozė parodė nepasitikėjimą savimi. Terminas ‘aral sepatayim’, pažodžiui reiškiantis – ‘nea pipjaustytos lūpos’, kuris čia vartojamas norint išreikšti Mozės iškalbumo stoką (Iš 6, 12. 30) – yra panašus į tą Iš 4, 10 – ‘lėtas praverti lūpas’“ (Andrews Bible Commentary: Old Testament, “Exodus” (Berrien Springs, MI: Andrews University Press, 2020), 205 p.).

Dievas dėl savo gailestingumo siuntė Aaroną padėti Mozei. Mozė kalbės Aaronui, kuris tada viešai kalbės faraonui; taigi Mozė atliks Dievo vaidmenį Egipto karaliaus akivaizdoje, o Aaronas bus jam pranašas.

Šiame pasakojime pateiktas puikus pranašo vaidmens apibrėžimas. Pranašas yra Dievo atstovas; jis yra Jo garsintuvas, perduodantis ir aiškinantis Dievo Žodį žmonėms. Kaip Mozė kalbėjo Aaronui, o Aaronas skelbė faraonui, taip Dievas bendrauja su pranašu, kuris savo ruožtu skelbia Dievo mokymą žmonėms. Tai gali vykti žodžiu, asmeniškai; arba, kaip būdavo dažniausiai, pranašas iš Dievo gautą žinią užrašydavo.

Dievas taip pat paaiškino Mozei, ko jis galėjo tikėtis iš susitikimų su faraonu. Jis įspėjo, kad akistata bus įtempta ir ilga. Antrą kartą Dievas Mozei pabrėžė, kad faraonas bus labai užsispyręs ir užkietins savo širdį (Iš 4, 21; Iš 7, 3). Tačiau rezultatas bus geras: „egiptiečiai žinos, kad Aš esu VIEŠPATS“ (Iš 7, 5). Tai reiškia, kad net ir po kilusio chaoso Dievas bus pašlovintas.

`Mozė pritrūko pasiteisinimų nedaryti to, kam Dievas jį pašaukė. Kokiais pasiteisinimais galime mėginti išvengti to, ką, mūsų žiniomis, Dievas nori, kad mes darytume?`