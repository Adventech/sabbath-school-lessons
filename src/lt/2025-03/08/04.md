---
title:  Dešimties Įsakymų dovana
date:   19/08/2025
---

`3. Perskaitykite Iš 20, 1–17. Kokie yra Dešimties įsakymų principai ir kaip šie įsakymai išdėstyti?`

Atkreipkite dėmesį, kad Dešimt įsakymų prasideda ne paliepimais, o maloningais Dievo darbais dėl savo tautos:

„Aš esu VIEŠPATS, tavo Dievas, kuris išvedžiau tave iš Egipto žemės, iš vergijos namų“ (Iš 20, 2). Pirmiausia Viešpats parodė savo malonę, suteikdamas Izraeliui laisvę ir išgelbėjimą, o tik tada apreiškė savo valią. Šių įsakymų turėjo būti laikomasi iš meilės ir dėkingumo už tai, ką dėl jų padarė Dievas.

Esminis ir apibendrinantis Dešimties Dievo įsakymų žodis – „meilė“ (Rom 13, 10). Didžiausias įsakymas yra mylėti, ir jis išreiškiamas dviem būdais – meile Dievui (Įst 6, 5) ir meile artimui (Kun 19, 18).

Pirmi keturi įsakymai moko, ką reiškia mylėti Dievą; kiti šeši įsakymai moko, ką reiškia mylėti savo artimą. Dešimt įsakymų visų pirma prasideda pagarba Dievui (vertikali meilė), tada – pagarba kitiems (horizontali meilė):

1. Gerbti Dievą, skiriant Jam pirmąją ir aukščiausią vietą kiekvienomis mūsų gyvenimo aplinkybėmis (pirmasis įsakymas); 2. Gerbti Dievą ir išlaikyti Jam išskirtinę vietą bei nepakeisti Jo stabu jokia forma, nei fizine, nei simboline, nei dvasine. Mūsų tyriausia meilė tenka Viešpačiui (antrasis įsakymas); 3. Dievo vardo gerbimas – Jo reputacijos ir charakterio (trečiasis įsakymas); 4. Jo poilsio ir garbinimo dienos laikymasis – sabatos (ketvirtasis įsakymas); 5. Pagarba tėvams (penktasis įsakymas); 6. Pagarba gyvybei (šeštasis įsakymas); 7. Pagarba santuokai (septintas įsakymas); 8. Pagarba žmonių nuosavybei (aštuntas įsakymas); 9. Pagarba kitų reputacijai (devintas įsakymas); ir 10. Pagarba sau, kad jokie savanaudiški troškimai nesugadintų mūsų charakterio (dešimtasis įsakymas).

Kaip sakė pats Jėzus: „Jei Mane mylite, jūs laikysitės Mano įsakymų“ (Jn 14, 15; taip pat 1 Jn 4, 20–21). Taigi tikras paklusnumas yra tiesiog meilės ir dėkingumo Jėzui išraiška, meilės, kuri aiškiausiai išreiškiama tuo, kaip elgiamės su savo artimu.