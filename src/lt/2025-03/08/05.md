---
title:  Įvairios Dievo Įstatymo funkcijos
date:   20/08/2025
---

Dievo Įstatymas atskleidžia Dievo charakterį, kas Jis yra. Kaip Dievas yra šventas, teisus ir geras, toks yra ir Jo Įstatymas. Paulius patvirtino: „Taigi Įstatymas šventas; įsakymas taip pat šventas, ir teisingas, ir geras“ (Rom 7, 12).

Rašte Dievo Įstatymas nusakytas itin teigiamai (Mt 5, 17–18; Jn 14, 15; 1 Kor 7, 19). Galima kurti eiles apie Įstatymą (pvz., Psalmė 119), giedoti apie Įstatymą (Psalmė 19) bei mąstyti jį dieną naktį (Ps 1, 2; Joz 1, 8). Įstatymas padeda apsisaugoti nuo pikto ir suteikia išminties, supratimo, sveikatos, gerovės ir ramybės (Įst 4, 1–6; Pat 2–3).

1. Dievo Įstatymas yra tarsi tvora, apjuosianti laisvą erdvę gyvenimui ir įspėja, kad už konkrečios ribos gresia pavojus, bėdos, komplikacijos ir net mirtis (Pr 2, 16–17; Jok 2, 12). 2. Įstatymas taip pat yra kelrodis, nukreipiantis į Jėzų, kuris atleidžia mūsų nuodėmes ir pakeičia mūsų gyvenimą (2 Kor 5, 17; 1 Jn 1, 7–9). Tokiu būdu jis veda mus pas Kristų kaip paidagogos – globėjas / mokytojas (Gal 3, 24).

`4. Perskaitykite Jok 1, 23–25. Ką Jokūbas rašė ir kaip šie žodžiai padeda suvokti, kokia yra Įstatymo funkcija ir svarba, nors jis negali mūsų išgelbėti?`

Veidrodis gali parodyti trūkumus, taip. Tačiau veidrodis niekaip negali jų pašalinti. Veidrodis parodo problemas, bet nepasiūlo sprendimo. Tas pat ir su Dievo Įstatymu. Bandymas būti nuteisintam Dievo akivaizdoje Įstatymo laikymusi prilygtų žiūrėjimui į veidrodį tikintis, kad anksčiau ar vėliau veidrodis pašalins matomus trūkumus. Kadangi išganymas suteikiamas tikėjimu, o ne darbais, įskaitant Įstatymo darbus, kai kurie krikščionys teigia, kad Įstatymas yra panaikintas ir mums nebereikia jo laikytis. Žinoma, atsižvelgiant į tai, kad Įstatymas apibrėžia nuodėmę – „Aš nebūčiau pažinęs nuodėmės, jei nebūtų Įstatymo“ (Rom 7, 7), – toks teiginys iškreipia Įstatymo ir Evangelijos santykį. Evangelijos mums reikia būtent dėl to, kad yra Įstatymas.

`Kaip jums sekėsi paklusti Dievo Įstatymui? Ar pakankamai, kad galėtumėte kliautis išgelbėjimu dėl Įstatymo laikymosi? Jei ne, kam jums reikalinga Evangelija?`