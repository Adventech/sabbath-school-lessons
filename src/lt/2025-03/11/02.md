---
title:  Nevykęs vadovas
date:   07/09/2025
---

Dievas pašaukė Mozę laiko praleidimui su Juo. Keturiasdešimt dienų ir keturiasdešimt naktų Mozei galėjo pasirodyti trumpas laikotarpis, bet izraelitams jis atrodė ilgas, per ilgas. Jų vadovo nebuvo. Jie pasimetė, neteko kantrybės, išsigando ir nepasitikėjo savimi. Jie norėjo turėti regimą dievą, kuris juos vestų, „dievus“, kuriuos jie visą gyvenimą matė stabmeldiškame Egipte.

`1. Perskaitykite Iš 32, 1–6. Kaip Aarono vadovavimas galėjo taip nuvilti?`

Aaronui nepavyko pasielgti tinkamai. Jam nepavyko pasinaudoti akimirka ir padaryti tai, kas buvo teisinga. Užuot pasitikėjęs Viešpačiu, jis pasidavė daugumai. Tauta reikalavo neįsivaizduojamo: „Eikš, padirbk mums dievą, kuris mus vestų“ (Iš 32, 1), ir jis sutiko.

Tauta noriai dovanojo auksą stabui padirbti, o Aaronas jų ne tik nesustabdė, bet netgi ragino aukoti. Tada jis dalyvavo darant šį netikrą dievą. Po to žmonės skelbė: „Izraeli, štai tavo dievas, kuris išvedė tave iš Egipto žemės!“ (Iš 32, 4) Toks nuodėmingas, nedoras ir trumparegis. Jie ką tik padarė šį stabą ir pareiškė, kad jis juos išgelbėjo. Argi nestebina tai, kaip nuodėmingi polinkiai gali iškreipti mūsų mąstymą ir elgesį? Žmonės aukština savo pačių kūrinius, o jų žmogiškumas ir moralė menksta.

„Tokiai krizei įveikti buvo reikalingas tvirtas, ryžtingas ir drąsus žmogus, kuris Dievo garbę vertintų labiau nei žmonių palankumą, asmeninį saugumą ar net gyvybę. Tačiau dabartinis Izraelio vadas neturėjo tokių charakterio savybių. Aaronas neryžtingai pamėgino žmones atkalbėti, bet jo svyravimas ir bailumas kritiniu momentu tik sustiprino jų nusistatymą. Minia vis labiau nerimo. Atrodė, kad juos apėmė aklas, neapgalvotas įtūžis. Nors dalis žmonių liko ištikimi Sandorai su Dievu, dauguma Jo ėmė išsižadėti. Tuos nedaugelį, kurie išdrįso pasmerkti siūlomą stabų dirbimą kaip stabmeldystę, minia užpuolė ir mėgino prievarta nutildyti; tame sąmyšyje ir jaudulyje jie galiausiai prarado gyvybes“ (E. Vait, Patriarchai ir pranašai, p. 249).

`Kaip Aaronas, vadovas, galėjo būti toks silpnas? Kaip jis galėjo stengtis širdimi pateisinti savo baisų elgesį?`