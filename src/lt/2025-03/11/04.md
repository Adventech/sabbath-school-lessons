---
title:  Nedoras poelgis
date:   09/09/2025
---

`4. Perskaitykite Iš 32, 7–8. Kodėl Dievas siuntė Mozę atgal į Izraelio stovyklą?`

Atsigręždami į stabą, izraelitai atsiskyrė nuo gyvojo Dievo, kuris juos išgelbėjo iš Egipto. Viešpats aiškiai apkaltino juos, sakydamas, kad jie „nedorai pasielgė“ (Iš 32, 7) – jie netgi teigė, kad šis stabas išvedė juos iš Egipto. Koks tiesioginis prieštaravimas tam, ką jiems pasakė Dievas (Iš 20, 2)! Tai Dievo buvimo ir galingų Jo darbų neigimas. Jų mąstymas ir jausmai buvo iškreipti ir visiškai sugedę.

Pranašui Ezechieliui stabmeldystė buvo visų Dievo tautos vargų esmė, iš kurios kyla visos kitos nuodėmės (pvz., Ez 8, 1–18; Ez 20, 1–44; Ez 22, 1–12). Dažnai stebimės, kodėl tikintieji senovėje buvo tokie naivūs ir nepataisomi, garbindami įvairius žmonių padirbtus stabus. Esame visiškai tikri, kad niekada nieko panašaus nedarytume. Ar tikrai? Šiuolaikiniai stabai gali būti skirtingų formų ir apraiškų, tačiau jie panašiai patrauklūs.

Stabas – tai pakaitalas Dievui, ir nors žinome, kad to daryti nedera, vis tiek garbiname stabus, dažnai pakartotinai. Stabas labiau nei Dievas užvaldo mūsų vaizduotę, jausmus, laiką ir protą. Stabas netgi gali pavergti mūsų mąstymą. Tiesą sakant, mes tampame tuo, į ką žvelgiame, ir nepakilsime aukščiau to „dievo“, kuriam tarnausime.

Jei Dievas nėra mūsų gyvenimo centras, tada Jo vietą užims kiti dievai. Jei nesimėgaujame gyvojo Dievo Artumu ir nepuoselėjame santykių su Juo, skirsime savo gyvenimą kažkam kitam. Pakaitalų Kristui gali būti įvairių – puikybė, egocentriškumas, pinigai, valdžia, seksas, maistas, televizija, narkotikai, alkoholis, netyros mintys, pornografija, malonumai, darbas, sportas, šeima, kompiuteriniai žaidimai, filmai, apsipirkimas, idėjos, politika, muzika, pareigos, titulai, pažymiai ir t. t. Šiam sąrašui nėra pabaigos.

Šiuo atžvilgiu esame labai kūrybingi ir išradingi. Viską, kas gera, gražu ir prasminga, galime padaryti stabu. Stabmeldystė yra labai pavojinga, nes keičia mūsų asmenybę, mąstymą, jausmus ir visuomeninį gyvenimą. Stabmeldystė pakeičia mūsų tapatybę ir tikrus asmeninius santykius tuščia bei galiausiai beprasmiška sąveika, negalinčia mūsų išgelbėti.