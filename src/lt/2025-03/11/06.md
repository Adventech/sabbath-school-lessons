---
title:  Užtarimas
date:   11/09/2025
---

`6. Perskaitykite Iš 32, 30–32. Kiek toli nuėjo Mozė, užtardamas nusidėjėlius?`

Dėl maišto izraelitų stovykloje įvyko baisių dalykų, įskaitant daugybės žmonių mirtį (Iš 32, 28). Kitą dieną Mozė pareiškė žmonėms: „Nusidėjote sunkia nuodėme. Bet dabar aš užkopsiu pas VIEŠPATĮ. Galbūt pajėgsiu atlyginti už jūsų nuodėmę“ (Iš 32, 30). „Taigi Mozė sugrįžo pas VIEŠPATĮ ir tarė: ‘Deja! Ši tauta nusidėjo sunkia nuodėme. Pasidarė sau dievą iš aukso! O dabar, jei Tu tik atleistum jų nuodėmę... Bet jei ne, ištrink mane iš knygos, kurią parašei!’“ (Iš 32, 31–32)

Nestebina, kad Mozė laikomas Kristaus simboliu! Dėl užtarimo maldos už nusidėjėlius ir pasiryžimo paaukoti už juos savo gyvybę, jis neabejotinai galvojo, ką Kristus padarys dėl mūsų visų. Kokia pavyzdinė užuojauta prasižengėliams! Jis pademonstravo visišką pasišventimą Viešpačiui ir pasiaukojančią meilę žmonėms. Išėjimo knygoje neparašyta, kiek laiko Mozė išbuvo su Viešpačiu ant kalno šiuo konkrečiu metu, tačiau Pakartoto Įstatymo knyga atskleidžia, kad šį kartą jis ant Sinajaus buvo 40 dienų (Įst 9, 18).

Iš 32, 32 žodžio, išversto „atleistum“, pagrindinė reikšmė – „nešti“ arba „užsikrauti“, pvz., Iz 53, 4, kur (apie Jėzų) parašyta: „Sau užsikrovė mūsų skausmus“. Tas pats žodis Iš 32, 32, išverstas „atleistum“, o Iz 53, 4 – „užsikrovė“. Kokia galinga įžvalga, susijusi su išganymo ir atleidimo procesu ir kiek Dievui kainavo mūsų išgelbėjimas.

Iš tiesų, Mozė prašė Viešpatį atleisti tautos nuodėmę, ką Jis, žinoma, padarė ant kryžiaus po tūkstančių metų. Iš 32, 32 parodo ne tik pavaduojančio atpirkimo idėją, bet ir tai, kas pavaduoja – pats Dievas.

Šios eilutės parodo, kaip ateina atleidimas. Dievas Kristuje prisiėmė mūsų nuodėmes, tik tokiu būdu mums galėjo būti atleista. Kokia galinga išganymo plano išraiška ir parodymas mums bei visatai, kiek Dievui kainavo mūsų išgelbėjimas.

`Mozė prašė patį Dievą prisiimti tautos nuodėmes, ir galiausiai Jėzuje Jis būtent tai ir padarė. Kaip mums suvokti šią nuostabią tiesą? Ką tai mums sako apie Dievo meilę puolusiai žmonijai?`