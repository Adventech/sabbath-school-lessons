---
title:  Istorinis kontekstas
date:   30/06/2025
---

Jokūbo šeimai atvykus į Egiptą, kai Kanaane prasidėjo badas (Pradžios 46), Egipto karalius buvo draugiškas hebrajams dėka Juozapo ir visko, ką jis padarė dėl egiptiečių.

„Žiūrėk, – sakė faraonas Juozapui, – skiriu tave viso Egipto krašto valdytoju. Nusimovęs nuo rankos savo antspaudo žiedą, faraonas užmovė jį Juozapui ant rankos, aprengė plonos drobės drabužiais ir uždėjo jam ant kaklo aukso grandinę. Tuomet įsodino jį į savo vyriausio pareigūno vežimą, ir priekyje jo buvo šaukiama: Klaupkitės! Taigi faraonas padarė jį viso Egipto krašto valdytoju“ (Pr 41, 41–43).

`3. Kas lėmė Juozapo sėkmę Egipte po itin sunkios pradžios? (Pr 37, 26–28; Pr 39, 2, 21)`

Labiausiai tikėtinas pasakojimo apie Juozapą istorinis kontekstas yra toks: naujasis karalius Iš 1, 8, „kuris apie Juozapą nieko nežinojo“, yra Ahmosas (1570 m. pr. Kristų – 1546 m. pr. Kristų). Po to atėjo Amenchotepas I (1553 m. pr. Kristų – 1526 m. pr. Kristų), karalius, bijojęs hebrajų ir juos engęs. Vėliau Tutmosas I (1525 m. pr. Kristų – 1512 m. pr. Kristų) paskelbė įsaką žudyti visus hebrajų berniukus. Jo dukra Hačepsutė (1503 m. pr. Kristų–1482 m. pr. Kristų) buvo faraono duktė, priglaudusi Mozę. Faraonas Tutmosas III (1504 m. pr. Kristų–1450 m. pr. Kristų), kurį laiką valdęs kartu su Hačepsute, buvo Išėjimo laiko faraonas.

Išėjimas, remiantis skaičiavimais, įvyko 1450 m. kovo mėn. (William H. Shea, „Exodus, Date of the,“ The International Standard Bible Encyclopedia, edited by Geoffrey W. Bromiley et al., vol. 2 [Grand Rapids, MI: William B. Eerdmans, 1982], 230–238 p.). Norėdami suprasti Išėjimo laikmetį, tyrinėkite šiuos Rašto tekstus: Pr 15, 13–16; Iš 12, 40–41; Ts 11, 26; 1 Kar 6, 1 (taip pat Apd 7, 6; Gal 3, 16–17).

Pirmasis Išėjimo knygos skyrius apima ilgą laikotarpį – nuo Juozapo laikų, kai jo tėvas Jokūbas su visa šeima atvyko į Egiptą, iki faraono paskelbto įsakymo žudyti hebrajus. Nors diskutuojama dėl tikslaus laikotarpio, svarbu tai, kad Viešpats izraelitų nepamiršo, net kai Jo tauta buvo pavergta svetimoje žemėje.

Tai yra, nors daug detalių apie tuo metu Egipte gyvenusius hebrajus lieka paslėptos, bent jau kol kas (1 Kor 13, 12), Dievo charakterio apreiškimas vis dar šviečia šios knygos puslapiuose, kaip ir visame Šventajame Rašte. Kad ir kokios blogos atrodytų aplinkybės, Dievas visada yra šalia ir galime Juo pasikliauti bet kokiomis aplinkybėmis.