---
title:  Dievo tauta Egipte
date:   29/06/2025
---

Išėjimo knyga hebrajiškai vadinama šemot, pažodžiui – „vardai“, remiantis šio senovės dokumento įžanginiais žodžiais. Ji prasideda – „štai vardai“. Patriarcho Jokūbo šeimos vardai surašyti pačioje pradžioje.

`Perskaitykite Iš 1, 1–7. Kokia esminė tiesa čia užrašyta?`

Išėjimo knyga prasideda Dievo palaiminimo priminimu. Kai patriarchas Jokūbas ir jo šeima apsigyveno Egipte, jų buvo vos 70 žmonių (Pr 46, 27; Iš 1, 5), „bet izraelitai buvo vaisingi ir daugiavaikiai. Jie taip dauginosi, ir jų tiek padaugėjo, kad buvo pilna visame krašte“ (Iš 1, 7). Tačiau išėjimo metu jų buvo „maždaug šeši šimtai tūkstančių vyrų pėsčiųjų, neskaičiuojant vaikų“ (Iš 12, 37).

`Perskaitykite Iš 1, 8–11. Kokia buvo izraelitų padėtis išėjimo metu?`

Raštas tamsiomis spalvomis piešia Izraelio vaikų istoriją Egipte. Išėjimo knyga prasideda Egipto vergų prižiūrėtojais ir lažo darbais hebrajams. Tačiau Išėjimo knyga baigiasi ramiu ir guodžiančiu Dievo Artumu Padangtėje, izraelitų stovyklos centre (Išėjimo 40). Tarp šių dviejų priešingų pusių aprašoma Dievo pergalė. Viešpačiui išlaisvinus savo tautą iš vergijos, nusekinus Raudonąją jūrą ir nugalėjus stipriausią to meto kariuomenę, atsiskleidžia įspūdinga Dievo pergalė prieš blogio jėgas.

Pasakojimas paradoksaliai pabrėžia: „Juo labiau jie [izraelitai] buvo engiami, juo labiau jų daugėjo“ (Iš 1, 12). Tai reiškia, kad nepaisant žmonių intrigų, Dievas vis tiek yra visavaldis ir išgelbės savo tautą, net jei aplinkybės atrodys beviltiškos, bent jau žmogaus požiūriu.

`„Iškilo naujas karalius, kuris apie Juozapą nieko nežinojo“. Ko šis pasakojimas mus moko, kad niekada neturėtume laikyti aplinkybių, ypač gerų, savaime suprantamomis?`