---
title:  Hebrajų pribuvėjos
date:   01/07/2025
---

Neįmanoma suprasti Išėjimo knygos, netikint Pradžios knygos mokymu. Žydai persikėlė į Egiptą, o po klestėjimo ir taikos meto buvo pavergti.

Tačiau Dievas neapleido savo tautos, nors kartais taip atrodė. Neabejotina, kad daugelis hebrajų sielvartavo dėl sunkios padėties. Tačiau nelaimės metu Jis ištiesia savo galingą pagalbos ranką. Mūsų Viešpats drąsina savo sekėjus: „Šaukis Manęs vargo dieną; išgelbėsiu tave, ir tu Mane šlovinsi“ (Ps 50, 15).

`4. Perskaitykite Iš 1, 9–21. Kokį esminį vaidmenį atliko ištikimos pribuvėjos ir kodėl jos primenamos šiame pasakojime?`

Išėjimo knygoje nė vienas iš faraonų nepavadintas vardu. Jie tik įvardijami faraono titulu, reiškiančiu karalių. Egiptiečiai tikėjo, kad faraonas yra dievas žemėje, dievo Ra (arba Ozyrio, arba Horo) sūnus. Ra buvo laikomas aukščiausia Egipto dievybe, pačiu saulės dievu.

Tačiau, nepaisant visų savo galių, šis „dievas“ negalėjo priversti pribuvėjų prieštarauti jų pačių įsitikinimams. Iš tikrųjų, priešingai bevardžiam faraonui, dviejų pribuvėjų vardai užrašyti – Šifra ir Pūva (Iš 1, 15); jos labai gerbiamos, nes bijojo Viešpaties. Nedoras faraono įsakymas joms neturėjo jokios įtakos, nes jos bijojo Dievo labiau nei žemiškojo valdovo įsakymų (taip pat žr. Apd 5, 29). Taigi Dievas jas palaimino gausiomis šeimomis. Koks galingas ištikimybės liudijimas. Šios moterys, nepaisant to, kad mažai išmanė teologiją, ne tik suprato, kas teisinga, bet ir apsisprendė elgtis teisingai.

Faraonui supratus, kad jo sąmokslas žlugo, jis įsakė egiptiečiams nužudyti visus hebrajams gimusius kūdikius berniukus. Jie turėjo išmesti juos į Nilo upę, tikriausiai kaip auką Hapi, Nilo dievui, taip pat vaisingumo dievui. (Tai pirmas užfiksuotas atvejis, kai žydai buvo žudomi tik todėl, kad jie yra žydai.) Tokio įsakymo tikslas buvo pavergti hebrajus, sunaikinti visus kūdikius berniukus, supanašinti moteris su egiptiečiais, taip užkertant kelią grėsmei, kurią, faraono įsitikinimu, hebrajai kėlė jo tautai.

`Pribuvėjos ne tik žinojo, ką reikia daryti, bet ir darė, ką privalėjo. Kokia čia akivaizdi žinia mums?`