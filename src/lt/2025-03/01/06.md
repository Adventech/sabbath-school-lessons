---
title:  Planų pasikeitimas
date:   03/07/2025
---

`6. Perskaitykite Iš 2, 11–25. Kokie įvykiai greitai pakeitė visą Mozės gyvenimą? Ko galime pasimokyti iš šio pasakojimo?`

Ką darys Mozė? Ar jis pasiduos Egipto vilionėms ir rūmų malonumams, ar kentės sunkumus su savo tauta? Įvykiai netrukus privertė jį apsispręsti.

„Apie tai išgirdęs faraonas stengėsi nužudyti Mozę. Mozė pabėgo nuo faraono. Atkeliavo į Midjano kraštą ir atsisėdo prie vieno šaltinio“ (Iš 2,15).

Nužudęs kareivį, Mozė iš tikrųjų neturėjo kito pasirinkimo, jis negalėjo pasilikti Egipte. Taigi, kad ir kokie buvo planai užimti Egipto sostą ir tapti „dievu“, tie planai greitai pasikeitė. Užuot tapęs netikru dievu, Mozė tarnaus gyvam Dievui. Neabejotina, kad tuo metu, kai pabėgo, Mozė nežinojo, kokia ateitis jo laukia.

„Žinia apie tą įvykį [Mozės nužudytą egiptietį] greitai pasklido tarp egiptiečių ir labai perdėta pasiekė faraono ausis. Valdovui buvo pavaizduota, kad šis poelgis yra labai svarbus, kad Mozė sumanė vesti savo tautą prieš egiptiečius, nuversti jų valdžią ir pats atsisėsti į sostą, ir kad karalystė yra nesaugi, kol jis gyvas. Valdovas iš karto nusprendė, kad Mozė turi mirti. Tačiau Mozė, sužinojęs apie gręsiantį pavojų, gelbėdamasis pabėgo į Arabiją“ (E. Vait, Patriarchai ir pranašai, p. 195).

Mozė gyveno 120 metų (Įst 34, 7), o jo gyvenimą galima padalyti į tris 40 metų laikotarpius. Pirmieji 40 metų buvo Egipte, dauguma jų – karališkuosiuose rūmuose. Antrą 40 metų laikotarpį jis praleido Jetro namuose Midjano teritorijoje.

Tačiau paskutinis 40 metų laikotarpis užima didžiąją dalį pirmųjų penkių Mozės knygų (ir šių pamokų), kuriose pasakojama apie ankstyvą Izraelio pašaukimą liudyti stabmeldystės persmelktam pasauliui, atskleidžiant gyvojo Dievo prigimtį ir charakterį (Įst 4, 6–8).

`Ar tai buvo Dievo planas, kad Mozė nužudytų egiptietį? Jei ne, ko šis pasakojimas mus moko apie tai, kaip Dievas gali nugalėti bet kurioje situacijoje ir išnaudoti ją savo tikslams? Kaip Rom 8, 28 padeda mums suprasti šią svarbią tiesą?`