---
title:  Mozės gimimas
date:   02/07/2025
---

`5. Perskaitykite Iš 2, 1–10. Kokį vaidmenį pasakojime apie Mozės gimimą atliko Dievo apvaizda ir apsauga?`

Istorinis Mozės gimimo ir gyvenimo kontekstas jaudina, nes jis gyveno garsiosios Egipto XVIII dinastijos laikais. Vienas šios dinastijos karalius – Tutmosas III, vadinamas „Egipto Napoleonu“ – laikomas vienu garsiausių senovės Egipto faraonų.

Nors jau gimimo metu buvo nuteistas mirties nuosprendžiu (Iš 1, 22), Mozė gimė kaip ypatingas sūnus (hebrajiškai – tob; „gražus“; Iš 2, 2). Šis hebrajiškas terminas apibūdina ne tik išorinį grožį. Šis žodis vartojamas, pavyzdžiui, nusakant Dievo darbą pasaulio sukūrimo savaitės metu, kai Jis paskelbė, kad visa yra „gera“, netgi „labai gera“ (Pr 1, 4. 10. 31).

Kaip naujas kūrinys, šis „gražus“ vaikas, laikantis Dievo plano, užaugs ir išves hebrajus iš jų vergijos. Kas galėjo įsivaizduoti jo ateitį gimus šiam kūdikiui, ypač tokiomis sudėtingomis aplinkybėmis? Nepaisant to, Dievas įvykdė savo pažadą Abraomui, Izaokui ir Jokūbui. Jis sudarė su jais Sandorą, kad duos jų palikuonims Pažadėtąjį kraštą (Iš 2, 24–25). Tam Jis naudos šį kūdikį, praėjus dešimtmečiams.

Iki tol Egipto faraono duktė Hačepsuta priėmė Mozę savo sūnumi. Mozei suteiktas vardas yra egiptietiškas, reiškiantis „sūnų“ arba „gimusįjį“, kaip atspindi vardas Ah-mozis („Acho sūnus“) arba Tut-mozis („Toto sūnus“). Hebrajiškai šis vardas išverstas kaip Mošeh („ištrauktas“). Jo gyvybė buvo stebuklingai išgelbėta, kai jis buvo „ištrauktas“ iš upės.

Apie jo ankstyvą gyvenimą žinome labai mažai. Stebuklingai išgelbėtas ir Hačepsutos įvaikintas, Mozė pirmuosius 12 metų gyveno su savo šeima (Iš 2, 7–9; E. Vait, Patriarchai ir pranašai, p. 192). Tada Mozė įgijo geriausią egiptietišką išsilavinimą – tam, kad paruoštų jį tapti kitu Egipto faraonu (Patriarchai ir pranašai, p. 245). Žavi tai, kad galų gale didžioji dalis šio išsilavinimo taps nenaudinga ar net prieštaraus tam, kas iš tikrųjų svarbu – Dievo ir Jo tiesos pažinimui.

`Kiek mokotės to, kas galiausiai yra nenaudinga tam, kas iš tikrųjų svarbu?`