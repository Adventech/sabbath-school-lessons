---
title:  Priespauda – priešistorė ir Mozės gimimas
date:   28/06/2025
---

### Šios savaitės tyrinėjimui skaitykite:
Iš 1, 1–22; Pr 37, 26–28; Pr 39, 2.21; Apd 7, 6; Gal 3, 16–17; Iš 2, 1–25.


> <p>Įsimintina eilutė:</p>
> „Izraelitai dejavo lažo slegiami ir šaukėsi pagalbos. Jų šauksmas iš vergijos pakilo ligi Dievo. Išgirdęs jų dejonę, Dievas atsiminė savo Sandorą, sudarytą su Abraomu, Izaoku ir Jokūbu. Dievas pažvelgė į izraelitus ir atkreipė į juos dėmesį“ (Iš, 2, 23–25).

Išėjimo knygoje aidi pasakojimai apie engiamuosius, atstumtuosius, persekiojamuosius, išnaudojamuosius ir menkinamuosius. Taigi žmonės, kurie šiandien jaučiasi apleisti, pamiršti ir pavergti, gali rasti viltį, nes tas pats Dievas, išgelbėjęs žydus, gali išgelbėti ir kitus. Išėjimo knygoje kalbama apie egzistencines gyvenimo kovas, apie neteisybę ir išmėginimus, kurie yra šio gyvenimo dalis. Kiekvieną gali padrąsinti pasakojimai apie Dievo įsikišimą vardan kenčiančios Jo tautos. Dievas girdi engiamųjų šauksmą, mato jų sielvartą, ašaras ir, apimtas skausmo, ateina į pagalbą.

Dievas imasi iniciatyvos išlaisvinti tuos, kurie Juo pasitiki. Mums tiesiog reikia tikėjimu priimti tai, ką Jis mums siūlo. Štai kodėl verta tyrinėti Išėjimo knygą, nes ji moko, ką Jėzus padarė dėl mūsų visų. Tai knyga apie atpirkimą, išlaisvinimą ir galutinį išganymą – visa tai priklauso mums tikėjimu Kristumi Jėzumi ir tuo, ką Jis mums suteikė. Ištikus neramumams ir tamsai, jei mūsų akys žvelgia į Dievą, galime atpažinti Jo Artumą, rūpestį ir pagalbą, kai Jis veda mus į amžiną „Pažadėtąjį kraštą“.