---
title:  Dieviškasis teismas
date:   31/07/2025
---

`6. Perskaitykite Iš 12, 29–30, kaip Dievas užmušė Egipte pirmagimius. Kodėl Dievas sutelkė dėmesį į pirmagimius? (Hbr 11, 28)`

Paskutinė Egipto rykštė ištiko pirmagimius. Taip Dangus nuteisė visus Egipto dievus ir visas šeimas, garbinusias šiuos netikrus dievus, kurie tebuvo beverčiai stabai, atspindintys pačių žmonių aistras, troškimus ir baimes.

Kaip parodė ankstesnės rykštės, šie stabai negalėjo išgelbėti žmonių. Stabų nereikšmingumas buvo dar akivaizdesnis dabar,

dešimtos rykštės metu, kurios padariniai, be abejo, labiausiai paveikė egiptiečius.

„Plačios Egipto karalystės visų namų išdidumas buvo sugniuždytas. Iš gedinčiųjų krūtinių veržėsi riksmai ir dejonės. Valdovas ir dvariškiai buvo visuotinio siaubo apstulbinti“ (E. Vait, Patriarchai ir pranašai, p. 218).

Faraonas simbolizavo aukščiausią Egipto galią ir dievą, o jo pirmagimis buvo laikomas dievo sūnumi. Izidė buvo vaikus apsauganti deivė; Heket buvo gimdyvių globėja, o Minas buvo vaisingumo dievas. Egipte buvo keli vaisingumo dievai. Visi jie buvo bejėgiai, palyginti su gyvuoju Viešpačiu. Mozė rašė: „Kas tarp dievų Tau lygus, VIEŠPATIE? Kas, kaip Tu, nuostabus šventumu? Baisus darbų šlove, darantis stebuklus“ (Iš 15,11). Vėliau Jetras paliudijo: „Dabar aš žinau, kad VIEŠPATS galingesnis už visus dievus, nes Jis išvadavo tautą iš egiptiečių, kai tie įžūliai su ja elgėsi“ (Iš 18, 11).

Pasak Išėjimo 1sk., egiptiečiai faraono įsakymu išžudė naujagimius Izraelio sūnus, kad susilpnintų izraelitus, pajungtų ir pažemintų juos. Dabar Dievo bausmė ištiko Egipto pirmagimius. Ką žmonės sėja, tą ir pjaus.

Mūsų sprendimai ir elgesys lemia padarinius. Ir skaudi tiesa, kurią mes visi patyrėme, yra ta, kad ne mes vieni kenčiame nederamo elgesio padarinius. Kiti, kartais daug kitų, net nekaltieji, taip pat kenčia. Tokia yra nuodėmės prigimtis.

`Kaip jūs nukentėjote dėl kito asmens nuodėmių? Arba, kaip kiti nukentėjo dėl jūsų nuodėmių? Kokia vienintelė mūsų viltis?`