---
title:  Pascha
date:   26/07/2025
---

### Šios savaitės tyrinėjimui skaitykite:
Iš 11, 1–10; Mch 6, 8; Iš 12, 1–30; 1 Kor 5, 7; Iš 13, 14–16; Hbr 11, 28.


> <p>Įsimintina eilutė:</p>
> „O kai jūsų vaikai klaus: ‘Ką reiškia šios apeigos?’ – atsakysite: ‘Tai Paschos auka VIEŠPAČIUI, nes Jis apėjo Egipte izraelitų namus, kai užmušė egiptiečius ir apsaugojo mūsų namus.’ Tada žmonės nusilenkė ir parpuolė kniūbsti pagarbinti“ (Iš 12, 26–27).

Artėjo dešimta ir paskutinė rykštė. Duotas paskutinis įspėjimas; būtina priimti galutinį sprendimą. Tai tikrai gyvybės arba mirties klausimas. Pavojuje buvo ne tik atskiro asmens gyvybė, bet ir šeimų bei visos tautos klestėjimas. Faraonas ir jo pareigūnai bus atsakingi už daugelio žmonių likimą – už gyvybę arba mirtį. Jo nusistatymas gyvojo Izraelio Dievo atžvilgiu nulems ne tik jo, bet ir jo tautos ateitį.

Kaip mes jaučiamės ir ką darome sunkiomis aplinkybėmis, kai tenka spręsti dėl kito žingsnio bei krypties, kurie gali labai paveikti gyvenimus, be mūsų pačių?

Dievas trokšta suteikti mums išminties, supratimo ir galios daryti tai, kas teisinga (1 Kor 1, 30; Fil 2, 13).

Tačiau bėda ta, kad dėl mūsų pačių užsispyrusios širdies mes ne visada norime daryti tai, kas teisinga. Žinome, kas teisinga, bet atsisakome tai daryti. Pasakojime apie Išėjimą vieno žmogaus atsisakymas paklusti Dievui, net ir susidūrus su didžiuliais įrodymais, lėmė tragediją daugeliui kitų, be jo paties, kaip dažnai nutinka.