---
title:  Dar viena rykštė
date:   27/07/2025
---

Pranašas Amosas pasakė: „Tikrai Viešpats DIEVAS nedaro nieko, pirma neapreiškęs savo užmojo savo tarnams pranašams“ (Am 3, 7), o per pranašą Mozę Jis atskleidė faraonui, kas bus toliau. Svarbus įspėjimas buvo skirtas faraonui. Jis bus deramai teisiamas dėl puikybės, išnaudojimo, smurto ir stabmeldystės – visa tai lėmė šias nelaimes Egipte.

`1. Perskaitykite Iš 11, 1–10. Kokį įspėjimą Dievas davė prieš teisdamas Egiptą?`

Dievas davė Egiptui laiko – tris tamsos dienas (Iš 10, 22–23) – pagalvoti apie naujausius įvykius ir ką jie reiškia. Jis taip pat suteikė jiems paskutinį aiškų įspėjimą, paskutinę galimybę pasielgti teisingai.

Tačiau Iš 11, 8 parašyta, kad Mozė, „degdamas pykčiu, paliko faraoną“. Kodėl Mozė pasitraukė supykęs? Greičiausia todėl, jog jis žino, kad tragedija, dešimta rykštė, ištiks daug nekaltų žmonių – visa tai dėl faraono širdies kietumo.

Be to, skaičius dešimt yra reikšmingas biblinei simbolikai. Dešimt reiškia pilnatvę arba užbaigtumą. (Pagalvokite apie Dešimt įsakymų kaip apie visišką Dievo Moralinio Įstatymo apreiškimą.) Dešimt rykščių Egiptui rodo, kad Dievas visiškai išreiškė savo teisingumą ir atpildą.

Dievas yra Teisėjas ir Jis priešinasi puikybei, neteisybei, diskriminacijai, arogancijai, išnaudojimui, žiaurumui ir savanaudiškumui. Jis yra kenčiančiųjų, skriaudžiamų, su kuriais elgiamasi netinkamai ir persekiojamųjų pusėje. Dievas vykdys teisingumą, o tai iš tikrųjų yra dar viena Jo meilės išraiška (Ps 2, 12; Ps 33, 5; Ps 85, 12; Ps 89, 15; Ps 101, 1; Iz 16, 5; Jer 9, 24).

Mes taip pat turėtume padaryti viską, ką galime, kad būtume mylintys ir teisingi. Tačiau vienaip ar kitaip galime lengvai pasiduoti kraštutinumams. Iš „meilės“ galime užmerkti akis skriaudoms, tam, ką būtina taisyti. Arba galime šaltai vykdyti teisingumą taip, lyg jis būtų plieninis. Nė vienas kraštutinumas nėra teisingas. Atvirkščiai, idealas yra toks: „Žmogau, Jis tau pasakė, kas gera ir ko iš tavęs reikalauja VIEŠPATS: tik daryti, kas teisinga, mylėti ištikima meile ir nuolankiai eiti su savo Dievu“ (Mch 6, 8).

`Jei negalime užtikrinti tobulos pusiausvyros (to negalime), kodėl geriau klysti gailestingumo, o ne teisingumo pusėje? Ar taip?`