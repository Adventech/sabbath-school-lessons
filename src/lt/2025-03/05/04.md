---
title:  "Pesah"
date:   29/07/2025
---

`4. Perskaitykite Iš 12, 17–23. Kokį vaidmenį šioje naujoje šventėje atliko kraujas?`

Paaukoto avinėlio kraujas yra pagrindinė šios šventės dalis. Dalyvavusieji šioje šventėje papjauto avinėlio krauju patepė savo namų durų staktas. Taip jie parodė savo tikėjimą Dievu, pasikliaudami, kad Jis apsaugos juos nuo to, kas ištiks nepaženklintuosius krauju. Kokia galinga Evangelijos išraiška!

Paschos avinėlis turėjo būti be trūkumo, nes simbolizavo Jėzų Kristų, Dievo Avinėlį, „kuris naikina pasaulio nuodėmę!“ (Jn 1, 29) Avinėlio kraujas atliko lemiamą vaidmenį – simbolizavo apsaugą ir buvo gyvybės ženklas mirties metu.

„Bet kraujas paženklins namus, kuriuose jūs esate. Matydamas kraują, apeisiu jus, ir jokia rykštė neištiks jūsų, kai niokosiu Egipto kraštą“ (Iš 12, 13).

Visa Evangelija yra siejama su Paschos švente, nes simbolizavo ne tik išlaisvinimą iš vergijos ir išėjimą į Pažadėtąjį kraštą, bet ir Jėzaus Kristaus auką už mūsų nuodėmes ir Jo nuopelnus visiems, kurie nuplauti Jo krauju.

Po šimtmečių, kai Paulius žvelgė į šią šventę, jis rašė: „Išmeskite senąjį raugą, kad taptumėte nauju maišymu. Jūs juk esate nerauginti, nes jau paaukotas mūsų velykinis (Paschos) Avinėlis, Kristus“ (1 Kor 5, 7).

Mielės arba raugas buvo naudojami įvairių rūšių tešlai ruošti. Pirmą kartą raugas Rašte minimas neraugintos duonos ruošimo kontekste, izraelitų išėjimo iš Egipto išvakarėse. Izraelitai iš namų taip pat turėjo pašalinti raugą (Iš 12, 8. 15–20; Iš 13, 3–7). Šiame konkrečiame kontekste raugas simbolizavo nuodėmę (1 Kor 5, 6–8); todėl jis buvo draudžiamas Paschos šventės savaitę.

Nerauginta duona – tai Mesijo, nugalėjusio visas pagundas ir atidavusio savo gyvybę už mus, simbolis (Jn 1, 29; 1 Kor 5, 7; Hbr 4, 15). Yzopas, kurio pagalba buvo šlakstomas kraujas, simbolizavo apvalančią Dievo malonę (Ps 51, 9). Trumpai tariant, per Paschą atskleidžiamas Jėzaus atpirkimo darbas.

`Ko tai, kad atpirkimas iš nuodėmės pareikalavo paties Jėzaus, paties Dievo, kraujo, moko mus, kokia pikta iš tikrųjų yra nuodėmė?`