---
title:  Knyga ir kraujas
date:   31/08/2025
---

`1. Perskaitykite Iš 24, 1–8. Kokį vaidmenį Dievo Žodžio skaitymas ir kraujo šlakstymas atliko Dievo Sandoros su Jo tauta patvirtinimui?`

Gyvasis Biblijos Dievas yra santykių Dievas. Mūsų Viešpačiui svarbu ne tik tam tikras tikslas, bet asmuo. Taigi Dievas daug dėmesio skiria žmonėms, o pagrindinis Jo darbo tikslas – tai užmegzti asmeninį ryšį su žmonėmis. Juk Dievui, kuris „yra meilė“, turėtų rūpėti santykiai, nes kaip gali būti meilė be santykių?

Jėzus pasakė: „O Aš, kai būsiu pakeltas nuo žemės, visus trauksiu prie savęs“ (Jn 12, 32). Dievui svarbus ne tik mūsų etiškas elgesys, teisingos doktrinos ar tinkamų darbų rinkinys, bet, visų pirma, asmeninis, artimas ryšys su mumis. Abu pasakojimai apie kūrimą (Pradžios 1–2) yra susiję su santykiais: pirmasis – tai vertikalūs santykiai, santykiai su Dievu (sabata), antrasis – tai horizontalūs santykiai, žmonių tarpusavio santykiai (santuoka).

Sandoros patvirtinimas Sinajuje turėjo sustiprinti ypatingus santykius, kuriuos Dievas norėjo užmegzti su savo tauta. Apeigos metu žmonės du kartus pasakė, kad paklus viskam, ko Dievas reikalauja. „Vykdysime visa, ką VIEŠPATS pasakė“, – skelbė jie. Tai darydami jie nesuprato, kokie jie pažeidžiami, trapūs ir kad jie stokoja jėgų. Tauta buvo apšlakstyta krauju, o tai rodo, kad tik dėl Kristaus nuopelnų Izraelis galėjo vykdyti Dievo nurodymus.

Mes nenorime pripažinti, kad mūsų žmogiškoji prigimtis yra trapi, silpna ir visiškai nuodėminga. Mums būdingas polinkis į blogį. Kad galėtume daryti gera, mums reikia pagalbos iš išorės. Ši pagalba ateina tik iš viršaus, iš Dievo malonės, iš Jo Žodžio ir iš Šventosios Dvasios. Net turint visa tai, blogis vis tiek mums itin lengvai pasiekiamas, ar ne?

Štai kodėl artimi asmeniniai santykiai su Dievu buvo svarbūs ir žmonėms prie Sinajaus, ir šiandien mums.

`„Vykdysime visa, ką VIEŠPATS pasakė“ (Iš 24, 3). Kiek kartų kartojote tą patį, bet to padaryti nepavyko? Kokia vienintelė išeitis?`