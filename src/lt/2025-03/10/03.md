---
title:  Matyti Dievą
date:   01/09/2025
---

`2. Perskaitykite Iš 24, 9–18. Ką nuostabaus čia patyrė Izraelio vaikai?`

Atkūrus Sandorą su Dievu, Mozė vėl kopė į Sinajaus kalną. Šio kopimo pradžioje Mozė buvo ne vienas. Jį lydėjo 73 izraelitų seniūnai. Pastariesiems tai buvo didis patyrimas – jie matė Dievą (teofanija), o tekste tai du kartus pabrėžta. Tuo metu valgydami kartu seniūnai užtvirtino Sandorą su Dievu. Tai buvo puota, o Izraelio Dievas – šeimininkas. Šie seniūnai buvo labai pagerbti Dievo.

Artimuosiuose Rytuose bibliniais laikais (tam tikru mastu net ir šiandien) valgyti kartu buvo svarbus patyrimas, didelė garbė ir privilegija. Tai būdavo proga atleidimui ir draugystės užmezgimui. Tai reiškė vienas kito palaikymą krizės ir sunkumų metu. Kartu valgantieji be žodžių vienas kitam pažadėdavo, kad jei vienai šaliai kas nutiktų, kita šalis privalės ateiti pagalbon. Būti pakviestam valgyti reiškė ypatingas vaišes, skirtas ne kiekvienam.

Tuo tarpu kvietimo atmetimas buvo vienas iš baisiausių įžeidimų. Tai padeda mums suprasti Naujojo Testamento pasakojimus, kada Jėzus Kristus buvo smarkiai kritikuojamas dėl valgymo su nusidėjėliais (Lk 5, 30). Tikintiesiems švenčiant Viešpaties Vakarienę, jie taip pat užmezga glaudų ryšį su kitais tikinčiaisiais, kurie yra tokie pat nusidėjėliai. Šios Vakarienės metu švenčiame atleidimą ir išgelbėjimą, kurį turime Jėzuje (Mt 26, 26–30; Mk 14, 22–25; 1 Kor 11, 23–29).

Tragiška, kad kai kurie, ėję kartu su Moze, vėliau puolė į nuodėmę ir numirė (Kun 10, 1–2. 9). Nors ant kalno jie turėjo itin gilų patyrimą su Dievu, šis patyrimas jų nepakeitė ir jie neatsivertė. Galinga pamoka, kad tiesa ir šventos privilegijos savaime nereiškia atsivertimo. Sunku patikėti, kad po tokio patyrimo šie vyrai taip tragiškai pasielgė.

`Įsigilinkite į šį pasakojimą apie itin pagerbtus vyrus, net Aarono sūnus. Koks čia įspėjimas mums kaip adventistams, kurie, dėl mums patikėtos šviesos, iš tiesų esame itin pagerbti?`