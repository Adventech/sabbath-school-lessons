---
title:  Su savo tauta
date:   03/09/2025
---

Dievas mokė savo tautą įvairiais būdais, o vienas iš jų – Šventykla. Visos jos apeigos nurodė Jėzų; tai buvo vaizdinės išganymo plano, kuris bus įgyvendintas per Jėzų po daugelio šimtmečių, pamokos.

`4. Perskaitykite Iš 25, 1–9. Kokios esminės, praktinės ir teologinės tiesos užrašytos šiose eilutėse?`

Nors Dievas vedė izraelitus ir buvo jiems artimas, Jis nurodė Mozei pastatyti šventyklą: „Tepadaro jie Man šventyklą, idant galėčiau gyventi tarp jų“ (Iš 25, 8). Dievas norėjo jiems apčiuopiamai parodyti, kad Jis tikrai yra su jais. Nors jie daug kartų buvo pasielgę nederamai, Jis jų neapleido ir vėliau „dangaus būtybės vėl ėmė juos globoti“ (E. Vait, Patriarchai ir pranašai, p. 270), jiems buvo duoti dangaus įsakai ir prasidėjo Šventyklos statyba.

Raštas patikina, kad Dievas negyvena žmonių statytose šventyklose ir būstuose (Apd 7, 47–50), nes Jis viršija dangų ir dangus negali Jo sutalpinti. Paulius Areopage Atėnuose sakė: „Dievas, pasaulio ir visko, kas jame yra, kūrėjas, būdamas dangaus ir žemės valdovas, gyvena ne rankų darbo šventyklose“ (Apd 17, 24). Be to, karalius Saliamonas teigė: „Bet ar iš tikrųjų Dievas gyvens žemėje? Net dangus ir dangaus aukštybės negali Tavęs sutalpinti. Kaip galėtų tai padaryti šie Namai, kuriuos aš pastačiau!“ (1 Kar 8, 27) Šventykla turėjo būti ten, kur Dievas parodys jiems savo Artumą.

Izraelitai savo noru turėjo atnešti aukas Šventyklos statybai. Jie turėjo atgabenti brangias dovanas, įskaitant auksą, sidabrą, bronzą, akacijos medieną, įvairių rūšių audinius, alyvuogių aliejų ir prieskonius. Iš 25, 10–27, 21 mums pateikiama daug informacijos apie Padangtę ir jos apeigas. Dievas pateikė Mozei planą su konkrečiais nurody mais, kaip pastatyti ir įrengti Padangtę, įskaitant Sandoros Skrynią, atnašų stalą, septynšakę žvakidę, aukurus, uždangas, spalvas ir išmatavimus.

Mozė turėjo pastatyti Padangtę pagal Dievo jam parodytą pavyzdį (Iš 25, 9. 40; Iš 26, 30), dangišką Šventyklą (Hbr 8, 1–2; Hbr 9, 11). Žemiškoji Šventykla atliko itin svarbią funkciją iki Jėzaus mirties ir Jo tarnystės dangiškoje Šventykloje, dėl kurios žemiškoji Šventykla tapo nebereikalinga – tiesa, kurią simbolizuoja Šventyklos uždangos perplyšimas Kristaus mirties metu (Mt 27, 51; Mk 15, 38).