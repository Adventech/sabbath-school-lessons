---
title:  Pasirodanti tema - šlovė
date:   17/10/2024
---

`5. Perskaitykite Jn 17, 1–5. Ką Jėzus turėjo omenyje, sakydamas: „Tėve, atėjo valanda! Pašlovink savo Sūnų, kad ir Sūnus pašlovintų Tave“?`

Anksčiau apžvelgėme žemišką, žmogiškąją evangelijos pagal Joną pusę, santykius ir sąveiką tarp žmonių, susijusią su tuo, kas yra Jėzus ir ką Jis darė. Šioje dalyje pagrindinis dėmesys teks dieviškajai, kosminei pusei, kuri taip pat yra evangelijos pagal Joną dalis.

Įžanga prasideda kosminiu pasakojimu. Jėzus pristatomas kaip Dievo Sūnus, visatos Kūrėjas. Vėlgi, ko kažkada nebuvo, bet vėliau atsirado, atsirado tik per Jėzų. „Viskas per Jį atsirado, ir be Jo neatsirado nieko, kas tik yra atsiradę“ (Jn 1, 3). Tačiau toliau pažymima Jo tapimo žmogumi įsikūnijimo metu šlovė (Jn 1, 14). Jonas pavartojo žodžius šlovė (doxsa, garbė) ir pašlovinti (doxsazō, pagerbimas, išaukštinimas, pagarbinimas), kalbėdamas apie garbę iš žmonių ir apie garbę arba šlovę iš Dievo.

Evangelijoje pagal Joną Jėzaus šlovinimo idėja yra susijusi su Jo valandos samprata; tai Jo mirties laikas (plg. Jn 2, 4; Jn 7, 30; Jn 8, 20; Jn 12, 23–27; Jn 13, 1; Jn 16, 32; Jn 17, 1). Kryžius yra Jo šlovės valanda.

Ši idėja yra ganėtinai paradoksali, nes nukryžiavimas buvo pati gėdingiausia mirties bausmė senovės Romos pasaulyje. Šis kontrastas, Dievas ant kryžiaus, iliustruoja žmogiškosios pasakojimo pusės susipynimą su dieviška.

Žmogiškuoju lygmeniu Jėzus mirė agonijoje, paniekintas nusikaltėlis, šaukdamas: „Mano Dieve, Mano Dieve, kodėl Mane apleidai?!“ Ši žmogiškoji, tamsioji kryžiaus pasakojimo pusė ypač akivaizdi evangelijose pagal Matą ir Morkų (Mt 27, 46; Mk 15, 34).

Tačiau šlovinga kryžiaus pasakojimo pusė ypatingai pristatyta evangelijose pagal Luką ir Joną (Lk 23, 32–47; Jn 19, 25–30). Tai išganymo, gailestingumo vieta, kur Dievo Sūnus paveda save Tėvui.

Ironiška, Dievo šlovė didingiausiai atsiskleidžia Jo didžiausioje gėdoje – prisiimant sau pasaulio nuodėmes.

`Pagalvokite, ką reiškia, kad prireikė tokių drastiškų aplinkybių, paties Dievo ant kryžiaus, kad mus išgelbėtų iš nuodėmės. Ką tai turėtų mums pasakyti apie nuodėmę, kokia ji iš tikrųjų pikta?`