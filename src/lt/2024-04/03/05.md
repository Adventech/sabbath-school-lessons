---
title:  Pasikartojančios temos - tikėjimas / netikėjimas
date:   16/10/2024
---

`4. Perskaitykite Jn 3, 16–21; Jn 9, 35–41 ir Jn 12, 36–46. Kaip šios eilutės atkartoja įžangoje randamą tikėjimo/netikėjimo temą?`

Evangelijoje pagal Joną žmonija tarsi suskirstyta į dvi grupes – tuos, kurie tiki Jėzų ir priima Jį kaip Mesiją, ir tuos, kurie, turėdami galimybę tikėti, nusprendžia netikėti.

Mokiniai priskirti pirmajai grupei, kaip ir kiti, pavyzdžiui, Nikodemas (kuris lėtai įtikėjo), moteris prie šulinio ir neregiu gimęs vyras. Antrai grupei priskiriami fariziejai ir aukštieji kunigai, žmonės, mačiusieji 5000 pamaitinimo stebuklą, ir net vienas iš mokinių, Judas.

Įdomu tai, kad evangelijoje pagal Joną graikų kalba žodis tikėjimas nepavartotas. Tačiau veiksmažodis tikėti pavartotas 98 kartus, palyginti su 241 kartu visame Naujajame Testamente! Šis veiksmažodis iš tiesų yra labai svarbi tema evangelijai pagal Joną. Šis veiksmažodžio vartojimas vietoj daiktavardžio gali nurodyti tapimo krikščioniu aktyvumą. Tikėti Jėzumi reiškia kažką daryti, tikėjimas išreiškiamas gyvenimo būdu, o ne tik įsitikinimų rinkiniu. Kaip žinome, velnias taip pat tiki Jėzų (žr. Jok 2, 19).

Evangelijoje pagal Joną didžiausią skirtumą tarp šių dviejų minėtų grupių parodo jų santykiai su Jėzumi. Tikintieji arba įtikėjusieji yra atvi ri Jam, net kai Jis juos papeikė ar jiems papriekaištavo. Atėję pas Jėzų jie nepabėga. Jis jiems yra Šviesa. Tikėjimu jie tampa Dievo vaikais.

Kita vertus, netikintieji paprastai ateina pas Jėzų su Juo ginčytis. Jie nusakyti kaip mėgstantys tamsą, o ne šviesą. Jiems sunku priimti Jo mokymą arba jie mato, kaip Jis laužo senus papročius ir nepateisina jų lūkesčių. Jie teisia Jį, užuot leidę Jo šviesai juos pasverti ir teisti. Toks nusistatymas, žinoma, ne kartą buvo būdingas religiniams vadovams, kurie, kaip dvasiniai tautos vadovai, idealiu atveju, turėjo pirmieji priimti Jėzų.

`Kaip jūs gyvenate tikėjimu Jėzumi, užuot tiesiog intelektu pritarę, kad Jis yra Mesijas? Kodėl svarbu suprasti skirtumą? (žr. Mt 7, 21–23)`