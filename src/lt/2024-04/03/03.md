---
title:  Žodis tapo kūnu
date:   14/10/2024
---

`2. Perskaitykite Jn 1, 1–3. 14. Ką šios eilutės mums sako, ką Jėzus, pats Dievas, padarė – ir kodėl ši tiesa apskritai yra pati svarbiausia?`

Jonas evangeliją pradeda ne vardu – Jėzus ar Jo kaip Mesijo/Kristaus vaidmeniu, o terminu „logos“ (Žodis). Maždaug tuo metu, kai Jonas rašė, įvairios filosofijos vartojo terminą „logos“, apibrėždamos paaiškinamą visatos struktūrą arba pačios logikos ir proto idėją.

Įtakingo senovės filosofo Platono mokymas tikrovę dalijo į dvi sritis. Viena yra dangiškoji ir nekintanti karalystė, kurioje vyrauja absoliutus tobulumas. Kita sritis yra čia – gendanti, kintanti, netobulas aukščiau esančios tobulos srities atvaizdas, kad ir kur ji tariamai būtų. (Platonas niekada neatsakė į šį klausimą.) Kai kurios filosofijos terminą „logos“ įvardijo kaip abstrakčią terpę tarp amžinųjų formų ir gendančių, žemiškų formų čia.

Jonas vartoja šį terminą iš esmės kitaip. Jis teigė, kad tiesa, „logos“, nėra kokia nors nežemiška ir abstrakti sąvoka, sklandanti tarp dangaus ir žemės. „Logos“ yra asmuo – Jėzus Kristus, tapęs kūnu ir gyvenęs tarp mūsų (Jn 1, 14). Jonui „logos“ yra Dievo Žodis. Svarbiau, kad Dievas bendravo; tai yra, Jis apsireiškė žmonijai kraštutiniu būdu – Dievas tapo vienu iš mūsų.

Evangelijoje pagal Joną „logos“ reiškia amžinąjį Dievą, kuris įžengė į laiką ir erdvę, kalbėjo, darbavosi ir bendravo su žmonėmis asmeniniu lygiu. Amžinasis Dievas tapo žmogumi, vienu iš mūsų.

Jn 1, 14 apaštalas nurodė: „Tas Žodis (graikiškai – logos) tapo kūnu ir gyveno tarp mūsų“. Graikų kalbos žodis, išverstas „gyveno“, reiškia pasistatė palapinę. Jonas priminė Iš 25, 8, kada Dievas liepė izraelitams padaryti Šventyklą, palapinės konstrukciją, kad Jis galėtų gyventi „tarp jų“. Lygiai taip pat, kada Jėzus tapo kūnu, Dievo Sūnus įžengė į žmogaus kūną, pridengdamas savo šlovę, kad žmonės galėtų su Juo susitikti.

`Apsvarstykite, ką čia parašė Jonas. Pats Dievas, Kūrėjas, tapo žmogumi, vienu iš mūsų ir gyveno čia tarp mūsų. (Dar net nepriėjome prie Jo mirties už mus!) Ką tai mums sako apie Dievo meilės žmonijai tikrovę? Kodėl ši nuostabi tiesa turėtų itin guosti mus?`