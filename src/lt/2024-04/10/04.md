---
title:  "Aš esu kelias, tiesa ir gyvenimas"
date:   03/12/2024
---

`3. Perskaitykite Jn 14, 5–6. Kaip Tomas paklausė, kur eina Jėzus? Ką Jėzus atsakė?`

Tomo klausimas atrodo pakankamai logiškas. Jei nežinai, kur kas nors eina, negali žinoti, kaip sekti tą žmogų? Jėzus klausimą baigė nurodydamas, kad Jis pats yra kelias. Kelias kur? Kelias pas Tėvą. Prakalboje (Jn 1, 1–18) pabrėžiamas glaudus ryšys tarp Žodžio (logos), Jėzaus Kristaus ir Tėvo.

Jn 1, 18 parašyta, kad viengimis (geriau versti vienintelis) Dievas yra Tas, kuris atskleidė Tėvą. Šioje eilutėje žodis atskleidė išverstas iš graikų kalbos žodžio – exēgeomai, reiškiančio – paaiškinti, išaiškinti, atskleisti. Iš čia kyla žodis egzegezija. Pastarasis reiškia prasmės išryškinimą. Taigi Jėzus Kristus yra ryšys su Tėvu, kuris atskleidžia arba paaiškina Tėvą puolusiam pasauliui. Vadinasi Jis yra kelias pas Tėvą. Be Jo mūsų supratimas yra ribotas.

`4. Perskaitykite Jn 14, 7–11. Kaip Jėzus išsprendė Pilypo prašymą?`

Pilypas prašė parodyti Tėvą, nors joks nuodėmingas žmogus negali Jo pamatyti ir likti gyvas (plg. Iš 33, 17–34, 9; Jn 1, 18). Jėzus pabrėžė nesusipratimą ir paaiškino, kad matę Jį matė Tėvą (Jn 14, 9). Vadinasi Jėzus yra kelias pas Dievą. Be Jo kelias tampa tamsus ir neaiškus. Jis yra šviesa, kuri apšviečia kelią pas Dievą.

Jėzus susiejo tris terminus: kelias, tiesa ir gyvenimas. Terminas kelias pavartotas tik Jn 1, 23, kalbant apie Jono Krikštytojo ruošimą kelio Jėzui, ir šis terminas pavartotas Jn 14, 6. Tačiau tiesa ir gyvenimas yra pagrindinės Evangelijos temos. IV ir V dalyje pabrėšime tiesos sampratą, itin svarbią temą, ypač pasaulyje, kuriame abejojama pačia „tiesos“ idėja.

`Kodėl itin guodžia suvokimas, kad Jėzus yra geriausias Dievo Tėvo apreiškimas?`