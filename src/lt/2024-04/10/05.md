---
title:  Aš esu tiesa
date:   04/12/2024
---

`5. Perskaitykite Jn 1, 14. 17; Jn 8, 32; Jn 14, 6 ir Jn 15, 26. Kaip evangelijoje pagal Joną tiesos samprata tiesiogiai siejama su Jėzumi?`

Evangelijoje pagal Joną tiesa ne kartą siejama su Jėzumi, su Jo Tėvu ir su Šventąja Dvasia. Tiesa yra susijusi su Jėzumi, Žodžiu (logos) ir su šviesa – priešingai tamsai (Jn 1, 1–14; Jn 3, 19–21). Be to, melas yra susijęs su velniu ir nuodėme (Jn 8, 44–46). Vadinasi tiesa evangelijoje pagal Joną nėra tik faktų ir skaitmenų klausimas. Tiesa apima faktus ir skaitmenis, bet ne tik tai, tiesos idėja apima moralinę ištikimybės Dievui ir Jo valiai pusę.

„Yra daug žmonių, kurie šaukiasi gyvojo Dievo, ilgėdamiesi dieviškojo Artumo, o jie turi jį gauti. Filosofinės teorijos ir puikiausi literatūriniai kūriniai negali jiems padėti. Žmonių prasimanymai ir tvirtinimai neturi jokios reikšmės. Tegul Dievo Žodis kalba žmonėms. Tegul tie, kurie girdėjo tik apie tradicijas, žmonių teorijas bei taisykles, išgirsta balsą To, kuris gali atnaujinti sielą amžinajam gyvenimui“ (E. Vait, Paslėpti lobiai, p. 25).

Pagalvokite, ką reiškia tai, kad Jėzus yra Tiesa. Jėzus yra logos, Žodis, kuris buvo su Dievu nuo pat pradžių ir kuris yra visos kūrinijos Kūrėjas (Jn 1, 1–4). Viena su Tėvu visą amžinybę, Jėzus turi Tėvo savybes, taigi yra ir „Aš esu“. Jo būtis nepavaldi niekam. Visa, kas tik yra, įskaitant žinias, neegzistuoja atskirai nuo Jo. Visa, kas egzistuoja, kas buvo sukurta, sukurta tik Jėzaus ir yra tik Jame. „Nes Jame sukurta visa, kas yra danguje ir žemėje, kas regima ir neregima, ar sostai, ar viešpatystės, ar kunigaikštystės, ar valdžios. Visa sukurta per Jį ir Jam, Jis yra pirma visų daiktų, ir visa Juo laikosi“ (Kol 1, 16–17).

Jėzus nėra tiesiog tiesos įkūnijimas. Jis yra Tiesa. Tiesa nėra sąvoka ar samprata. Tai Asmuo!

Tiesą, Jėzų Kristų, galima prilyginti saulei, kuri apšviečia pasaulį (Jn 8, 12). Tai lygiagretu K. Luiso teiginiui, susijusiam su krikščionybe: „Tikiu krikščionybe taip, kaip tikiu, kad saulė patekėjo, ne tik todėl, kad ją matau, bet todėl, kad matau visa kita“ („Is Theology Poetry?“ (n. p.: Samizdat University Press, 2014), 15 p.).

Būtent Jėzaus, Tiesos dėka mes galime teisingai aiškinti mus supantį pasaulį.