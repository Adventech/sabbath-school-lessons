---
title:  "Epilogas – Jėzaus ir Jo Žodžio pažinimas"
date:   21/12/2024
---

### Šios savaitės tyrinėjimui skaitykite:
Jn 21; Jn 11, 9–10; Jn 8, 42–44; Jn 4, 46–54; 2 Tim 3, 16; Jn 15, 1–11.

> <p>Įsimintina eilutė:</p>
> „Jūs tyrinėjate Raštus, nes manote juose rasią amžinąjį gyvenimą. Tie Raštai ir liudija apie Mane“ (Jn 5, 39).

Evangelija pagal Joną, kaip ir Morkų, baigiasi susitikimu Galilėjoje. Ši paskutinė tema tyrinėjant evangeliją pagal Joną kalba apie šį susitikimą, tačiau ji įpinta į sampratą, kaip mes pažįstame Jėzų ir Dievo Žodį, kuri persmelkia ketvirtąją evangeliją.

Nors buvo su Jėzumi daugiau nei trejus metus, mokiniai vis dar nebuvo pasiruošę nukryžiavimui ir prisikėlimui, nors Jėzus jiems ne kartą pasakojo, kas nutiks.

Deja, jie nepaklausė Jo žodžio.

Šiandien mums gali kilti pavojus daryti tą patį – išgirsti ar net skaityti Dievo Žodį, bet jo neklausyti; nesilaikyti jo; ir jam nepaklusti. Tai yra, nepriimti jo kaip šviesos, kuri turėtų vadovauti mūsų mintims ir darbams. Deja, taip, ko gero, yra daugybės krikščionių atveju.

Šią paskutiniąją savaitę tyrinėsime kai kurias evangelijos pagal Joną esmines mintis, galinčias padėti mums žengti toliau ir laikytis ne tik teorinio Jėzaus pažinimo, bet pažinti Jį dar geriau ir pasilikti Jame bei Jo Žodyje.