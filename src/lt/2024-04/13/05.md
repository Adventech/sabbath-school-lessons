---
title:  "Teologija „iš viršaus“ arba „iš apačios“"
date:   25/12/2024
---

`6. Perskaitykite Jn 4, 46–54. Kokia bėda atvedė valdytoją pas Jėzų ir koks buvo tikrasis esminis klausimas?`

Šis žmogus atėjo pas Jėzų, pasaulio šviesą, bet buvo apsisprendęs tikėti tik tuo atveju, jei Jėzus išgydys jo vaiką. Galima sakyti, kad šio žmogaus teologija buvo „teologija iš apačios“. Teologija „iš apačios“ nustato taisykles ir matą Dievui ir Jo Žodžiui. Žmonių idėjos, nors ydingos, ribotos ir subjektyvios, tampa galutiniu autoritetu, kaip žmonės aiškina Dievo Žodį. Į kokius pavojingus spąstus galima taip pakliūti!

Priešingai, teologija „iš viršaus“ pagrįsta tikėjimu, pirmiausia tikėjimu Dievą ir Jo Žodį (Jn 4, 48; Jn 6, 14–15; 2 Tim 3, 16). Kai Biblija priimama tikėjimu, ji aiškina pati save. Šventojo Rašto pasaulėžiūra, o ne epochos filosofija, yra Šventojo Rašto supratimo ir aiškinimo vadovas. Žmonių pažiūros turi būti pajungtos ir paklusti Dievo Žodžiui, o ne atvirkščiai.

Turime tikėti Šventojo Rašto žodžiais, jei norime tikėti Jėzaus žodžiais (Jn 5, 46–47). „Jei laikysitės Mano mokslo, jūs iš tikro būsite Mano mokiniai“ (Jn 8, 31). Jei abejojame Dievo Žodžiu, Jo Žodis negali pasilikti mumyse (Jn 5, 38). „Kas Mane niekina ir Mano žodžių nepriima, tas jau turi savo teisėją; pats žodis, kurį Aš kalbėjau, nuteis jį paskutiniąją dieną. Aš juk kalbėjau ne iš savęs; Tėvas, kuris Mane siuntė, davė Man priesaką, ką Aš turiu sakyti, ką skelbti“ (Jn 12, 48-49).

Dievo Žodžio priėmimas – tai ne tik pasyvus informacijos klausymas. Dievo Žodžio priėmimas taip pat reiškia Dievo valios vykdymą. Toks yra aktyvus atsakas į Žodžio klausymą. „Kas nori vykdyti Jo valią, supras, ar tas mokslas iš Dievo, ar Aš kalbu pats iš savo galvos“ (Jn 7, 17).

Toks Dievo Žodžio klausymas ir vykdymas yra meilės Jam išraiška. „Jei kas Mane myli, laikysis Mano žodžio, ir Mano Tėvas jį mylės; Mes pas jį ateisime ir apsigyvensime“ (Jn 14, 23).

`Koks yra ryšys tarp mūsų meilės Jėzui ir paklusnumo? Kodėl bet koks meile nepagrįstas „paklusnumas“ gali tapti Įstatymo raidės prisilaikymu?`