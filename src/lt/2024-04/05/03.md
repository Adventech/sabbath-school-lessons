---
title:  Moteris prie šulinio
date:   28/10/2024
---

`3. Perskaitykite Jn 4, 7–15. Kaip Jėzus pasinaudojo šiuo susitikimu, kad pradėtų liudyti šiai moteriai?`

„Neapykanta, liepsnojusi tarp žydų ir samariečių, sutrukdė moteriai pirmai pasiūlyti Jėzui šią malonę; tačiau Išgelbėtojas ieškojo rakto į jos širdį ir iš Dievo meilės taktiškai prašė pagalbos, nieko nesiūlydamas mainais. Geranoriškas prašymas galėjo būti atmestas; tačiau pasitikėjimas pažadina pasitikėjimą“ (E. Vait, Su meile iš dangaus, 2011, p. 160).

Kaip ir susitikimo su Nikodemu atveju, Jėzus žinojo, kas yra žmogaus širdyje. Reaguodamas į jos nustebimą, kad žydas paprašė samariečio tokios malonės, Jėzus ėjo tiesiai prie reikalo. „Jei tu pažintum Dievo dovaną ir kas yra Tas, kuris tave prašo: ‘Duok man gerti’, – rasi pati būtum Jį prašiusi, ir Jis tau būtų gyvojo vandens davęs!“ (Jn 4, 10)

Moters atsakymas buvo panašus į Nikodemo, kuris klausė: „Kaip tai gali būti?“ (Jn 3, 9), atgimimo kontekste. Ji klausė: „Viešpatie, bet juk Tu neturi kuo pasemti, o šulinys gilus. Iš kur Tu imsi gyvojo vandens?’“ (Jn 4, 11) Abiem atvejais Jėzus nurodė jiems (iškiliam žydų mokytojui ir abejotino charakterio samarietei) dvasines tiesas, kurias abiems derėjo išgirsti ir suprasti. Kiekvienu atveju Jėzus jiems abiem sakė tą patį – jiems reikia atsivertimo patyrimo.

`4. Koks yra Senojo Testamento pagrindas Jėzaus teiginiui, susijusiam su gyvuoju vandeniu? (Jer 2, 13; Zch 14, 8).`

Vanduo būtinas gyvybei; žmonės negali išgyventi be vandens, todėl vanduo taip pat gali būti galingas ir tinkamas amžinojo gyvenimo simbolis. Todėl Jėzus sakė: „O kas gers vandenį, kurį Aš duosiu, tas nebetrokš per amžius, ir vanduo, kurį jam duosiu, taps jame versme vandens, trykštančio į amžinąjį gyvenimą“ (Jn 4, 14).

`Perskaitykite Jn 7, 37–38. Ką Jėzus mums sako šiose eilutėse ir kaip mes patiriame tai, ką Jis čia žada?`