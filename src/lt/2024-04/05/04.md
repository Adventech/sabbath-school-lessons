---
title:  "„Viešpatie, duok man to vandens“"
date:   29/10/2024
---

„Nuplausiu jus tyru vandeniu, bus nuvalyti visi jūsų nešvarumai, visi jūsų stabai bus pašalinti. Duosiu jums naują širdį ir atnaujinsiu jus nauja dvasia. Išimsiu iš jūsų akmens širdį ir duosiu jums jautrią širdį. Duosiu jums savo Dvasią ir padarysiu, kad gyventumėte pagal Mano įstatus, laikytumėtės Mano įsakų ir juos vykdytumėte“ (Ez 36, 25–27).

`5. Kaip Ez 36, 25–27 atspindi tiesas, kurias Jėzus norėjo pasakyti Nikodemui ir moteriai prie šulinio?`

Abiem atvejais Jėzus siekė laimėti šiuos žmones dvasinėmis tiesomis, nors tam naudojo gamtos pasaulio pavyzdžius.

Iš pradžių nė vienas žmogus nesuprato, ką Jėzus turėjo omenyje. Kaip, paklausė Nikodemas, žmogus gali atgimti iš aukštybės? Tai yra, kaip jis gali grįžti į motinos įsčias? Nikodemas akivaizdžiai mąstė kasdieniškai ir žemiškai, nors Jėzus aiškiai nurodė jam dvasinę tiesą. Moteris taip pat suprato Jėzaus žodžius apie vandenį tiesiogine prasme, kai Jėzus aiškiai kalbėjo apie dvasinius klausimus.

Moteris reagavo į Jėzaus pasiūlymą duoti gyvojo vandens: „Viešpatie, duok man to vandens, kad aš nebetrokščiau ir nebevaikščiočiau semtis čionai!“ (Jn 4, 15) Ji samprotavo, kad Jėzaus pasiūlytas vanduo padės išvengti ėjimo prie šulinio, taip sumažinant riziką susitikti su kitais. Stebina tai, kad pokalbis itin greitai perėjo nuo Jėzaus prašymo atsigerti prie moters prašymo atsigerti.

`6. Perskaitykite Jn 4, 16. Kaip Jėzus reagavo į moters prašymą?`

Staiga Jėzus pakeičia pokalbio temą, ragindamas moterį eiti, pasikviesti vyrą ir sugrįžti. Kodėl staiga pasikeitė tema? Moters elgesys rodė vengimą. Jėzus skaitė jos širdį. Ji turėjo spręsti savo aplinkybes, kad būtų išgydyta. „Prieš tai, kai ši siela galėjo priimti dovaną, kurią Jis troško įteikti, ji turėjo suprasti esanti nuodėminga ir atpažinti Jį, savo Išgelbėtoją“ (E. Vait, Su meile iš Dangaus, 2011, p. 162).