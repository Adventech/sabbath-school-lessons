---
title:  Samariečių liudijimas
date:   26/10/2024
---

### Šios savaitės tyrinėjimui skaitykite:
Jn 4, 1–42; Jn 3, 26–30; Jer 2, 13; Zch 14, 8; Ez 36, 25–27.

> <p>Įsimintina eilutė:</p>
> „O moteriai jie pasakė: Dabar mes tikime ne dėl tavo šnekos. Mes patys išgirdome ir žinome, kad Jis iš tiesų yra pasaulio Išganytojas“ (Jn 4, 42).

Kas buvo samariečiai? Šiaurinę Izraelio karalystę asirai užėmė 722 m. iki Kr. Siekdami užtikrinti politinį stabilumą, asirai išsklaidė belaisvius visoje savo imperijoje. Šiaurinės karalystės apgyvendinimui buvo atgabenami belaisviai ir iš kitų tautų, kurie tapo samariečiais, išpažinusiais savą judaizmo pakraipą.

Tačiau santykiai tarp jų ir žydų nebuvo geri. Pavyzdžiui, samariečiai priešinosi šventyklos atstatymui, kai žydai sugrįžo iš Babilono. Samariečiai buvo pasistatę savo šventyklą ant Gerizimo kalno. Tačiau šią šventyklą 128 m. prieš Kristų sugriovė žydų valdovas Jonas Hirkanas.

Kristaus laikais šis priešiškumas tęsėsi. Žydai, kiek galėdami, vengė Samarijos. Nors prekyba nenutrūko, kita sąveika buvo tabu. Žydai nesiskolino iš samariečių ir net nesulaukdavo iš jų paslaugos. Šiame kontekste Jonas papasakojo apie Jėzaus, moters prie šulinio ir samariečių miesto Sicharo gyventojų susitikimą.