---
title:  Tikėjimas ir atgimimas
date:   26/11/2024
---

`4. Perskaitykite Jn 1, 12–13. Kokie žingsniai čia aprašyti norint tapti krikščioniu?`

Jonas rašė evangeliją, kad tikėtume Jėzų ir kad tikėdami turėtume amžinąjį „gyvenimą per Jo vardą“ (Jn 20, 31). Jn 1, 12–13 šis procesas aprašytas dviem etapais. Pirma, mes Jį priimame, tai yra, tikime Juo. Antra, Jis suteikia mums galią tapti Dievo vaikais, kurie 13 eilutėje apibūdinti kaip „iš Dievo užgimę“. Taigi yra žmogiškoji ir dieviškoji tapimo krikščioniu pusė. Turime veikti tikėdami, priimti Jį, būti atviri šviesai, bet Jis yra Tas, kuris atnaujina širdį.

Tiesą sakant, pats tikėjimas yra Dievo dovana, gaunama išgirdus Jo žodį (Rom 10, 17). „Kad turėtume tikrą ir nuolatinį tikėjimą Kristumi, turime pažinti Jį tokį, koks Jis nusakytas Žodyje“ (E. Vait, „Fundamentals of Christian Education“, 433 p.). „Dvasia, veikianti ir apšviečianti žmogaus protą, suteikia tikėjimą Dievu“ (E. G. White Comments, The Seventh-day Adventist Bible Commentary, 7 t., 940 p.).

Tie, kurie tiki arba priima Sūnų kaip Mesiją, gauna amžinąjį gyvenimą. Jonas taip pat pabrėžė Jėzaus ištarto Žodžio priėmimą arba tikėjimą (Jn 5, 24. 38. 47). Šventosios Dvasios vaidmuo yra įtikinti (Jn 16, 7–8; plg. Rom 8, 16).

`5. Perskaitykite Rom 8, 16. Koks išganymo Jėzuje principas užrašytas čia?`

Biblinis tikėjimas, pagrįstas Šventosios Dvasios darbu mūsų širdyje, yra mūsų tikėjimo pagrindas. „Tikėjimas yra... didis palaiminimas – akys, kurios mato, ausys, kurios girdi“ (E. Vait, „In Heavenly Places“, 104 p.). Humanistinis požiūris į tikėjimą teigia, kad turime rasti pagrindą, tikėjimo kriterijus ir tada įtikėti. Priešingai, biblinis mokymas teigia, kad tikėjimas yra pamatas, Dievo dovana (Ef 2, 8; 1 Kor 1, 17– 24; 1 Kor 2, 1–6). Pradedame tikėjimo pamatu, o tada augame supratimu ir malone.

`Jei kas nors jūsų paklaustų, kuo grindžiamas jūsų tikėjimas, ką atsakytumėte?`