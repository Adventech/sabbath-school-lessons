---
title:  Jame buvo gyvybė
date:   24/11/2024
---

Jn 1, 1 apaštalas aiškiai teigia, kad Jėzus yra Dievas. Vadinasi, Jn 1, 4 – „Jame buvo gyvybė, ir ta gyvybė buvo žmonių šviesa“ – žodis gyvybė čia turi nusakyti dievišką gyvybę, amžiną būtį. Kadangi Jis turi gyvybę savyje, Jis gali atiduoti savo gyvybę ir vėl ją pasiimti (Jn 10, 17). Kadangi Jis turi gyvybę savyje, Jis gali teikti gyvybę, kam panorėjęs (Jn 5, 21; plg. Jn 14, 19).

Šis žodis „gyvybė“ (zoē) evangelijoje pagal Joną pavartotas 36 kartus, apie 25 procentus viso pavartojimo Naujajame Testamente. Jn 1, 4–5 šis žodis ne tik nusako gyvybės šaltinį mūsų planetoje, bet ir yra susijęs su išganymu. Visoje likusioje evangelijoje pagal Joną ši gyvybės mintis (zoē) dažniausiai išreiškiama kaip amžinasis gyvenimas, išganymo pažadas (žr. Jn 3, 15–16. 36; Jn 4, 14. 36; Jn 6, 27. 40. 47. 54. 68; Jn 10, 27–28). Taigi Tas, kuris suteikė gyvybę kurdamas, yra Tas pats, kuris teikia išganymą, amžinąjį gyvenimą puolusiam pasauliui.

`1. Dėl ko Jėzus atėjo į šią žemę? Jn 1, 29; Jn 3, 16; Jn 6, 40; Jn 10, 10; Jn 12, 27.`

„Kaip Mozė dykumoje iškėlė žaltį, taip turi būti iškeltas ir Žmogaus Sūnus, kad kiekvienas, kuris Jį tiki, turėtų amžinąjį gyvenimą“ (Jn 3, 14–15).

Kaip varinis žaltys užėmė izraelitų, kuriems įgėlė žaltys, vietą, taip Jėzus užėmė mūsų vietą, ištiktųjų nuodėmės. Jis prisiėmė mūsų bausmę, kad turėtume Jo teikiamą gyvybę.

Kristus taip pat trokšta, kad mes turėtume gyvenimą ir jo turėtume apsčiai (Jn 10, 10). „Visiems, kurie Jį priėmė, Jis davė galią tapti Dievo vaikais – tiems, kurie tiki Jo vardą, kurie ne iš kraujo ir ne iš kūno norų, ir ne iš vyro norų, bet iš Dievo užgimę“ (Jn 1, 12–13).

Kristus atėjo, kad apreikštų mums Tėvą. „Dievo niekas niekada nėra matęs, tiktai viengimis Sūnus – Dievas, Tėvo prieglobstyje esantis, mums Jį atskleidė“ (Jn 1, 18). Matydami Jėzaus charakterį, galime pamatyti ir Tėvo charakterį.

`Ko galime pasimokyti iš Jėzaus gyvenimo apie Tėvo charakterį? Kodėl šis apreiškimas yra itin gera žinia?`