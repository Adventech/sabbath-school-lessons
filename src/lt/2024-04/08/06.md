---
title:  Iš pažemių
date:   21/11/2024
---

Tyrinėdami evangeliją pagal Joną jau pamatėme, kaip Jonas parodė, kad Jėzus iš tikrųjų yra pažadėtasis Mesijas, didžioji viltis, kurios laukė žydų tauta.

Tačiau daugelis religinių ir dvasinių vadovų buvo didžiausi Jo priešai. Kodėl?

`5. Perskaitykite Jn 8, 12–30. Kokia dinamika tarp Jėzaus ir šių religinių vadovų čia? Kurios eilutės geriausiai padeda paaiškinti, kodėl daugelis Jį atstūmė?`

Jėzus sakė, kad jie nepažįsta nei Jo, nei Tėvo (Jn 8, 19). Jie turėjo pažinoti Juos abu, bet apgaudinėjo patys save. Jie buvo taip įstrigę savo papročiuose ir filosofijoje, kad net Jėzui esant šalia, darant visa, ką Jis darė, ir sakant tai, ką Jis pasakė – galingai apreiškiant Tėvą – jie vis tiek Jį atstūmė.

Antra, Jėzus jiems sakė: „Jūs esate iš pažemių“ (Jn 8, 23). Kitaip tariant, kad ir kokie religingi, jie nebuvo dvasingi, pamaldūs. Jie dėjosi maldingais (2 Tim 3, 5), bet tik tiek. Jie rodė išorinį pamaldumą, bet viduje netikėjo.

Tai nebuvo naujiena: „Kadangi ši tauta tik liežuviu tesiartina prie Manęs, tik lūpomis tegarbina Mane, jos širdis nutolusi nuo Manęs, tik žmonių išmoktu įstatymu tesiremia Mano garbinimas“ (Iz 29, 13). Šią mintį Jėzus pakartojo praėjus šimtmečiams: „Veltui jie Mane garbina, mokydami žmonių išgalvotų priesakų“ (Mk 7, 7). Jų žmogiški priesakai, žmogiškieji įsakai buvo „iš šio pasaulio“ (Jn 8, 23), o Jėzus pasakė: „Aš ne iš šio pasaulio“ (Jn 8, 23). Buvo blogai, kad jie apgaudinėjo patys save; tragiškiau, kad jie taip pat klaidino kitus, nors, įdomu, Jonas rašė, kad dėl šiose eilutėse nusakyto pokalbio „daugelis įtikėjo Jį“ (Jn 8, 30). Taigi, nepaisant netikusių vadovų, daugelis žydų sugebėjo patys pamatyti, kas yra Jėzus.

`Ko pasimokėte iš Jėzaus pokalbių su religiniais vadovais? Kaip galime būti „iš aukštybės“, o ne „iš pažemių“, ir kaip žinoti skirtumą?`