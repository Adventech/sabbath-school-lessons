---
title:  Pažinti sūnų reiškia pažinti tėvą
date:   10/12/2024
---

Visoje evangelijoje pagal Joną apaštalas rašė, kaip Jėzus, Sūnus, vykdė darbus, kurie nurodo į Tėvą. Jėzus paaiškino, kas yra Tėvas, ir parodė, koks yra Jo santykis su mūsų pasauliu. Visa tai atitinka Jn 1, 18, kur parašyta, kad Jis atskleidė Tėvą (graikištai – exēgeomai; paaiškinti, išaiškinti, atskleisti). Jėzus nuolat tai darė. Žodis Tėvas (patēr) pavartotas 136 kartus evangelijoje pagal Joną ir 18 kartų Jono laiškuose 1–3, tai yra daugiau nei trečdalis visų pavartojimų Naujajame Testamente. Atsisveikinimo pokalbyje, viename svarbiausių evangelijoje, Jėzus apreiškė Tėvą.

Jėzus atstovavo Tėvui žemėje ir atėjo gyventi pagal Tėvo valią žmogaus kūne. Tiesą sakant, Jėzus mokė, kad viskuo siekė vykdyti Tėvo valią, o ne savo (Jn 5, 30). Iš pradžių šis teiginys gali atrodyti stulbinantis, tačiau jis parodo, kad Jėzus kaip žmogus buvo visiškai pasišventęs Tėvui.

Jėzus taip pat pasakė, kad Tėvas Jį siuntė užbaigti Jo darbo – žmonijos išgelbėjimo – ir kad pats Tėvas paliudijo Jėzaus darbą (Jn 5, 36–38).

Jėzus paskelbė, jog Jis vienintelis yra Tėvo siųstasis tarnauti, kad tik per Jėzų žmonija gali ateiti pas Tėvą (Jn 6, 40. 44). Tėvas nori, kad žmonės amžinąjį gyvenimą rastų Jėzuje, kuris pažadėjo juos prikelti.

`4. Ko šios eilutės moko apie Jėzaus ir Tėvo santykius? Jn 7, 16; Jn 8, 38; Jn 14, 10. 23; Jn 15, 1. 9–10; Jn 16, 27–28; Jn 17, 3.`

Jėzaus teiginiai apie Jo santykius su Tėvu stebina. Jis tvirtino, kad visi Jo mokymai yra Tėvo mokymai; kad visa, ką Jis sakė, buvo asmeniškai girdėjęs iš Tėvo; kad tikėjimas Juo prilygsta tikėjimui Tėvu; kad visi Jo žodžiai ir darbai yra Tėvo; kad Jis ir Tėvas yra viena mylėdami ir darbuodamiesi dėl žmonijos išganymo. Koks galingas liudijimas apie Jėzaus Artumą savo dangiškam Tėvui!

`Kaip pasikeistų jūsų gyvenimas, jei jūsų mintys ir darbai būtų visiška Dievo valios jūsų gyvenimui išraiška? Tai yra, kaip mes galime geriau įgyvendinti tai, ką iš Jėzaus žinome esant Dievo valia mūsų gyvenimui?`