---
title:  Šventoji Dvasia
date:   11/12/2024
---

Šventoji Dvasia evangelijoje pagal Joną nėra tokia ryški kaip Tėvas ir Sūnus. Tačiau Jos vaidmuo yra labai svarbus Jėzaus misijos sėkmei.

`5. Perskaitykite Jn 1, 10–13. Ko šios eilutės mus moko apie Šventosios Dvasios svarbą atsivertimui?`

Pačiame pirmame evangelijos pagal Joną skyriuje matome, koks esminis yra Šventosios Dvasios vaidmuo. Jonas dėstė, kad visi, kurie priėmė Žodį, tai yra, tikėjo Jį, tapo Dievo vaikais, „kurie ne iš kraujo ir ne iš kūno norų, ir ne iš vyro norų, bet iš Dievo užgimę“ (Jn 1, 13). Tai lemia tik Šventosios Dvasios darbas.

`6. Ką šios eilutės sako apie Šventosios Dvasios darbą? Jn 3, 5–8: Jn 6, 63; Jn 14, 26; Jn 15, 26; Jn 16, 7–11.`

„Apibūdindamas mokiniams Šventosios Dvasios darbą, Jėzus stengėsi įkvėpti jiems džiaugsmą bei viltį, kuri džiugino Jo paties širdį. Jis džiaugėsi ta gausia pagalba, kurią parūpino savo Bažnyčiai. Šventoji Dvasia buvo brangiausia iš visų dovanų, kurias Jis galėjo siųsti nuo savo Tėvo Jo tautos išaukštinimui. Dvasia buvo duota kaip gaivintoja, be kurios Kristaus auka būtų buvusi nenaudinga. Blogio galia per šimtus metų tik stiprėjo, ir žmonės darėsi šiai šėtoniškai vergijai stulbinamai pavaldūs. Nuodėmei buvo galima pasipriešinti ir ją nugalėti tik galingai veikiant trečiajam Trejybės Asmeniui, kuris atėjo ne su kažkokia modifikuota energija, bet su dieviškos jėgos pilnatve“ (E. Vait, Su meile iš Dangaus, 2011, p. 624).

Koks palaiminimas gauti Šventąją Dvasią, kuri patvirtina, kad Dievas yra tikras! (Jn 3, 33) Dvasia patikina dėl nuodėmės, dėl teisumo ir dėl teismo (Jn 16, 8–11). Vadinasi žinojimas, kas teisinga, kas yra tiesa, kas gera, yra mūsų proto ir gyvenimo patyrimo pašventimas Dievo Žodžiui įtikinama Šventosios Dvasios galia.