---
title:  Neregio išgydymas. 1 dalis
date:   08/10/2024
---

`3. Perskaitykite Jn 9, 1–16. Mokinių nuomone, kokia buvo šio vyro aklumo priežastis ir kaip Jėzus ištaisė jų klaidingus įsitikinimus?`

Mokiniai nustatė ryšį tarp ligos ir nuodėmės. Daugelis Senojo Testamento eilučių rodo į tą pusę (plg. Iš 20, 5; 2 Kar 5, 15–27; 2 Kar 15, 5; 2 Met 26, 16–21), tačiau pasakojimas apie Jobą turėjo paskatinti atsargiai vertinti, ar toks ryšys buvo visada.

Jėzus išaiškina reikalą neneigdamas jokio ryšio tarp nuodėmės ir kentėjimų, bet šiuo atveju nurodydamas aukštesnį tikslą, kad Dievas būtų pašlovintas išgydymu. Šiame pasakojime yra tam tikrų panašumų su pasakojimu apie pasaulio sukūrimą, kai Dievas iš žemės dulkių padarė pirmąjį žmogų (Pr 2, 7), lygiai taip pat, kaip Jėzus padarė purvo, parūpindamas neregiui tai, ko trūko įsčiose.

Evangelijose pagal Matą, Morkų ir Luką stebuklai pasakojimuose seka įprastai – problemos paminėjimas, asmens atvedimas pas Jėzų, išgydymas ir išgydymo pripažinimas šlovinant Dievą. Pasakojime Jono 9 ši seka baigiasi Jn 9, 7. Tačiau, kaip būdinga Jonui, stebuklo reikšmė tampa daug platesne diskusija, vedančia prie ilgo išgydytojo ir religinių vadovų pokalbio. Pastarasis susijęs su dviem persipynusiomis kontrastingomis sąvokomis – nuodėmė/Dievo darbai ir aklumas/praregėjimas.

Pasakotojas tik Jn 9, 14 pasako skaitytojui, kad Jėzus gydė sabatą, o tai, pasak papročio, bet ne Rašto, prilygo sabatos nesilaikymui. Taigi fariziejai Jį laikė sabatos laužytoju. Jie padarė išvadą, kad Jis nebuvo siųstas Dievo, nes jie tvirtino, kad Jis „nesilaiko šabo“. Tačiau kitiems nerimą kėlė tai, kad nusidėjėlis galėjo daryti tokius ženklus (Jn 9, 16).

Pokalbis toli gražu nesibaigė, bet jau čia atsiranda susiskaldymas. Neregys vis aiškiau suprato, kas yra Jėzus, bet religiniai vadovai vis labiau painiojosi arba nepamatė tikrosios Jo tapatybės.

`Ką šis pasakojimas turėtų pasakyti apie pavojų, kai esame itin apakinti savo įsitikinimų ir papročių, kad galime nepastebėti svarbių tiesų?`