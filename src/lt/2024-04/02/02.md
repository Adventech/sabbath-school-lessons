---
title:  Penkių tūkstančių pamaitinimas
date:   06/10/2024
---

Jn 6, 4–5 apaštalas stengėsi pasakyti, kad penkių tūkstančių pamaitinimas įvyko artėjant Paschai. Pascha buvo Izraelio išlaisvinimo iš Egipto minėjimas. Paschos avinėlis užėmė pirmagimių mirties vietą. Ši auka simbolizavo Jėzaus mirtį už mus. Ant kryžiaus bausmė, kurios nusipelnėme už savo nuodėmes, teko Jėzui. Kristus, mūsų Pascha, tikrai buvo paaukotas už mus (1 Kor 5, 7).

„Jis nešė kaltės už nusižengimą ir Tėvo veido slėpimo naštą, kol nesudužo Jo širdis ir nesužlugo Jo gyvenimas. Šios aukos reikėjo, kad nusidėjėliai galėtų būti atpirkti“ (E. Vait, Didžioji kova, 2017, p. 467).

`1. Perskaitykite Jn 6, 1–14. Kokių panašumų čia galima rasti tarp Jėzaus ir Mozės? Tai yra, ką Jėzus čia padarė, kas turėjo priminti žmonėms išlaisvinimą, kurio jų protėviai sulaukė per Mozės tarnystę?`

Daugybė šio pasakojimo detalių sugretina Jėzų su Moze. Paschos laikas (Jn 6, 4) nurodė į didį išvadavimą iš Egipto. Jėzus užkopė į kalną (Jn 6, 3), kaip Mozė kopė į Sinajaus kalną. Jėzus išmėgino Pilypą (Jn 6, 5–6), kaip izraelitai buvo mėginami dykumoje. Duonos padauginimas (Jn 6, 11) primena maną. Maisto likučių surinkimas (Jn 6, 12) primena, kaip izraelitai rinko maną. Surinkta dvylika pintinių likučių (Jn 6, 13), dvylika Izraelio giminių. Žmonės teigė, kad Jėzus yra pranašas, kuris turėjo ateiti į pasaulį (Jn 6, 14), lygiagrečiai pranašui kaip Mozė, paminėtam Įst 18, 15. Visa tai rodo, kad Jėzus yra naujasis Mozė – atėjęs išvaduoti savo tautos.

Taigi Jonas parodė, kad Jėzus ne tik darė ženklus ir stebuklus, bet darė tokius ženklus ir stebuklus, kurie jų kontekste turėjo turėti ypatingą reikšmę žydų tautai. Iš esmės Jis parodė jiems savo dieviškumą.

`Perskaitykite Iz 53, 4–7 ir 1 Pt 2, 24. Kokios didžios tiesos šios eilutės moko apie Jėzų kaip Dievo Avinėlį? Kaip Jo dieviškumas siejasi su šia tiesa ir kodėl ši tiesa yra pati svarbiausia, kurią apskritai galime žinoti?`