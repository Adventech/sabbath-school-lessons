---
title:  Tolesniam tyrinėjimui
date:   11/10/2024
---

E. Vait, Su meile iš Dangaus, 2011, p. 348–360 p. 481–494 p. 495–500.

„Kristaus gyvybė, teikianti gyvastį visam pasauliui, glūdi Jo Žodyje. Būtent savo žodžiu Jėzus gydė ligas ir išvarinėjo demonus; savo žodžiu Jis sutramdė audrą ir prikėlinėjo mirusius; ir žmonės matė, kad Jo žodis turi galią. Jis kalbėjo Dievo Žodį, kaip buvo kalbėjęs per visus pranašus ir Senojo Testamento mokytojus. Visa Biblija yra Kristaus apreiškimas, tad Gelbėtojas troško, kad Jo sekėjai įsitvirtintų Žodyje. Kai Jo regimo buvimo nebeliks, jų stiprybės šaltiniu turėjo tapti Žodis. Kaip ir Mokytojas, jie turėjo gyventi ‘kiekvienu žodžiu, kuris išeina iš Dievo lūpų’ (Mt 4, 4). Kaip mūsų fizinį gyvenimą palaiko maistas, taip dvasinis gyvenimas palaikomas Dievo Žodžiu. Bet kiekviena siela turi pati pasisemti gyvybės iš Dievo Žodžio. Kaip turime patys pavalgyti, kad pasisotintume, taip patys turime priimti Žodį. Neužtenka jį gauti iš kitų apmąstymų. Turime uoliai gilintis į Bibliją ir prašyti Dievą pagalbos per

Šventąją Dvasią, kad suprastume Jo Žodį. Turime imti vieną eilutę ir susikaupę tyrinėti, kad suprastume, ką norėjo pasakyti Dievas. Turime nuolat apie tai mąstyti, kol ši mintis įaugs mums į kraują ir mes suprasime, ką ‘pasakė Viešpats’“ (E. Vait, Su meile iš Dangaus, 2011, p. 355).

**Klausimai aptarimui**

`1. Šią savaitę žvelgėme į Jėzų, pamaitinusį penkis tūkstančius, išgydžiusį neregį, kuris nematė nuo gimimo, o po to prikėlusį iš numirusių Lozorių. Kiekvienu atveju Jėzus pateikė galingų savo dieviškumo įrodymų. Tačiau šie stebuklai, kad ir kokie nuostabūs, nulėmė susiskaldymą. Vieni reagavo tikėdami, kiti – abejodami. Ko tai mus moko apie žmones, kad net turėdami galingų įrodymų jie vis tiek gali nuspręsti atmesti Dievą?`

`2. Visi šie pasakojimai nusako Kristų kaip Dievo Sūnų. Kodėl Jo dieviškumas itin svarbus tikėjimui Jėzumi kaip Gelbėtoju?`

`3. Dar kartą perskaitykite 1 Kor 1, 26–29. Kaip XXI šimtmetyje veikia tas pats principas? Kas yra „kvaila“, kuo tiki krikščionys, bei iš ko pasaulio išmintingieji tyčiojasi ir ką atmeta? Mūsų manymu, kas niekais paverčia „tai, kas laikoma kažin kuo“?`