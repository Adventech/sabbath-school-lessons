---
title:  Priėmimas ir atmetimas
date:   05/11/2024
---

II temoje buvo paminėtas 5000 pamaitinimas Jono 6, bet ne paskutinė šio pasakojimo dalis, kurią tyrinėsime dabar.

`3. Perskaitykite Jn 6, 51–71. Ką tokio Jėzus pasakė, ką žmonės sunkiai priėmė?`

Ką tik stebuklingai Jėzaus pamaitinti žmonės buvo pasiruošę paskelbti Jėzų karaliumi (Jn 6, 1–15). Tačiau kalbėdamasis su jais vėliau Kafarnaumo sinagogoje, Jis paaiškino dvasinę šio stebuklo reikšmę, sakydamas: „Aš esu gyvybės duona!“ (Jn 6, 35) Jis išsamiau paaiškino, kad ši duona yra Jo kūnas, kurį Jis duoda už pasaulio gyvybę (Jn 6, 51).

Šie žodžiai leido miniai suprasti, kad Jėzus nebus jų žemiškasis karalius. Jis neatitiko žemiško mąstymo šablono. Jie atsisakė atsivertimo, kuris pakeistų jų mąstymą, kad jie galėtų atpažinti ir priimti Jėzų kaip Mesiją. Daug Jo mokinių tuo metu Jį paliko (Jn 6, 66).

Žmogiška prasme Jėzui dėl to turėjo būti sunku. Minios pritarimas džiugina. Kas nenori patikti? Tačiau matyti, kad daugybė nusisuka ir abejoja konkrečiais principais, verčia nusiminti. Matydamas besitraukiančią minią, Jėzus klausė savo vidinio rato, Dvylikos, ar jie taip pat nori pasitraukti.

Štai tada Petras nuostabiai išpažino, dar kartą paliudydamas, ką Jėzus turi ir kas Jis yra. „Tu turi amžinojo gyvenimo žodžius. Mes įtikėjome ir pažinome, kad Tu – Dievo Šventasis“ (Jn 6, 68–69).

Mokiniai buvo su Jėzumi keletą metų, keliavo su Juo, matė Jo stebuklus, klausėsi Jo pamokslų. Iš patirties jie žinojo, kad nėra nė vieno į Jį panašaus. Juos apėmė įsitikinimas, kad, kokios neįprastos bebūtų kai kurios aplinkybės, šis žmogus yra Mesijas – nepaisant to, kiek jie vis dar neteisingai suprato Jo atėjimo tikslą. Tik po Jo mirties ir prisikėlimo jie pradėjo suprasti, dėl ko Jėzus atėjo.

`Ko galime pasimokyti iš šio pasakojimo, kad dauguma dažniausiai klysta? Kodėl turime tai atsiminti, ypač kalbant apie mūsų tikėjimo puses, kurios yra nepriimtinos daugumai – net daugumai krikščionių?`