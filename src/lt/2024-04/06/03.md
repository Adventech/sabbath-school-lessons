---
title:  Naujas su Mesiju susijęs supratimas
date:   04/11/2024
---

`2. Perskaitykite Jn 1, 32–36. Ką Jonas Krikštytojas čia sakė apie Jėzų, ko tauta nesitikėjo dėl ilgai laukto Mesijo?`

Žydai laukė Mesijo, kuris išvaduotų juos iš Romos valdžios. Ilgą laiką buvę engiami, žydai tikėjo, kad Mesijas ne tik nuvers Romą, bet ir padarys juos didele ir galinga tauta. Tačiau Jono žodžiai, vadinant Jėzų „Dievo Avinėliu“, nors ir tiesiogiai nurodantys Jo atperkančiąją auką, tikriausiai buvo klaidingai suprasti daugelio. Galbūt jie iš viso nežinojo, apie ką jis kalbėjo.

Taigi Jonas savo evangelija norėjo pakeisti jų su Mesiju susijusį supratimą, kad jie galėtų atpažinti Jėzų išsipildžiusiose pranašystėse apie ateisiantį Karalių ir tai, ką Jis darys. Jis atėjo ne kaip politinis ir karinis vadovas, o pasiaukoti už pasaulio nuodėmes. Toks buvo Jo tikslas. Tik po to, kai viskas bus baigta, ateis paskutinė karalystė (žr. Dan 7, 18).

„Kai krikštydamas Jėzų Jonas pristatė Jį kaip Dievo Avinėlį, Mesijo darbas buvo apšviestas nauja šviesa. Pranašo mintys nukrypo į pranašo Izaijo žodžius: ‘Kaip ėriukas, vedamas pjauti’ (Iz 53, 7)“ (E. Vait, Su meile iš Dangaus, 2011, p. 115).

Jn 1, 31 parašyta: „Aš Jo nepažinojau“. Kaip tada Jonas pažino Jėzų kaip Mesiją? Atsakymas toks, kad Viešpats, siuntęs Joną, anksčiau jam pasakė: „Tas, kuris mane pasiuntė krikštyti vandeniu, buvo pasakęs: ‘Ant ko pamatysi nusileidžiančią ir pasiliekančią Dvasią, Tas ir bus, kuris krikštys Šventąja Dvasia.’ Aš tai mačiau ir liudiju, kad Šitas yra Dievo Sūnus“ (Jn 1, 33–34). Kitaip tariant, Dievas apreiškė Jonui, kad Jėzus yra Mesijas.

Kristus yra „Dievo galybė ir Dievo išmintis“ (1 Kor 1, 24). Žinojimas, kad Jėzus yra Kristus, ateina iš paties Dievo per įtikinamą Jo Dvasios galią. Ši tema dažna evangelijoje pagal Joną. Išganymas neateina iš pasaulietinės filosofijos ar mokslo. Jis ateina tik iš Dievo į širdį, pasišventusią tikėjimu ir paklusnumu Jėzui.

`Kaip mes žinotume tiesą apie Jėzų kaip mus atperkančią auką, jei ji mums nebūtų apreikšta? Kodėl Rašto ir jo mokymo apie Jėzų pažinimas yra itin svarbus?`