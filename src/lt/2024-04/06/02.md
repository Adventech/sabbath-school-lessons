---
title:  "Sielos nuolankumas - Jonas krikštytojas vėl liudija"
date:   03/11/2024
---

II temoje buvo paminėta, kaip Jono Krikštytojo liudijimas atvedė pas Jėzų pirmuosius mokinius – Andriejų ir Joną, Petrą, Pilypą ir Natanaelį. Galima būtų tikėtis, kad po šio liudijimo Krikštytojas pasitrauks. Tačiau jis kelis kartus pasirodo evangelijoje pagal Joną.

`1. Perskaitykite Jn 3, 25–36. Kaip Jonas Krikštytojas lygino save su Jėzumi?`

Tarp Jono Krikštytojo mokinių ir neįvardyto žydo kilo ginčas dėl apsivalymo, tikriausiai kilo klausimas dėl krikšto veiksmingumo (Mk 1, 4–5). Įdomu tai, kad kai Jono mokiniai atėjo pas jį, be jokios abejonės norėdami išspręsti reikalą, jie paminėjo Jėzų, sakydami: „Jis taip pat ėmė krikštyti, ir visi bėga pas Jį“ (Jn 3, 26). Nesunku skaityti tarp eilučių – jie pavydėjo Jėzui, pavydėjo dėl savo mokytojo, taip pat pavydėjo ir dėl savęs.

Jonui būtų pernelyg lengva pasiduoti pavydui, bet jis to nedarė, nes žinojo, kokia buvo jo misija. Vietoj to jis priminė savo mokiniams, kad niekada neteigė esąs Kristus. Priešingai, jis atėjo rodyti į Jį, paruošti Jam kelią, liudyti apie Jį (Jn 1, 6–8).

Naudodamasis vestuvių pavyzdžiu, jis vadino save jaunikio draugu, o Jėzus yra jaunikis. Nuotaka būtų Dievo tauta (Oz 2, 16–23; Iz 62, 1–5). Tada žodžiais, kurie parodo tikrąją Jono didybę, jis sakė: „Jam skirta augti, o man – mažėti“ (Jn 3, 30).

Jn 3, 31–36 tęsiamas Jėzaus ir Jono palyginimas, parodant Mesijo pranašumą Jo pirmtako atžvilgiu. Jono liudijimui nurodant į Jėzų, vėl pabrėžiama liudijimo idėja. Tie, kurie priima šį liudijimą ir tiki Jėzų, turi amžinąjį gyvenimą. Tie, kurie Jo nepriima, pasilieka Dievo rūstybėje. Taip pasakyta tekste. Dievas myli pasaulį ir siuntė savo Sūnų pasauliui atpirkti (Jn 3, 16–17). Tačiau atsisakantiesiems pasiūlytos dovanos teks bausmė už jų nuodėmes – amžina mirtis.

`Kaip galime pasimokyti nuolankumo prieš Dievą ir žmones? Ko apie sielos nuolankumą moko čia pateiktas Jono pavyzdys?`