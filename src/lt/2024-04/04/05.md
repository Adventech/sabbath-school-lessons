---
title:  Pilypas ir Natanaelis
date:   23/10/2024
---

`6. Perskaitykite Jn 1, 43–46. Ką Pilypo žinia atskleidė apie jo tikėjimą Jėzumi?`

Pilypas buvo iš Betsaidos, kaip Andriejus ir Petras. Jis susirado savo draugą Natanaelį ir papasakojo jam apie Jėzų. Jonas Krikštytojas pavadino Jėzų Dievo Avinėliu. Andriejus Petrui pasakė, kad rado „Mesiją“. Tačiau Pilypas Jėzų vadina tuo, apie kurį rašė Mozė ir pranašai, pridurdamas vardą – „Jėzus iš Nazareto“. Nazareto paminėjimas pažadino audringą jo draugo reakciją.

Atrodo, kad Natanaelis buvo nusiteikęs prieš mažą Nazareto miestelį. Karalius iš tokios pakelės vietos tikrai nekils. Išankstinis nusistatymas lengvai apakina, neleisdamas pamatyti, ko žmonės iš tikrųjų verti. Atrodo, jog Pilypas suprato, galbūt iš ankstesnių pokalbių su Natanaeliu, kad tinkamas būdas išankstiniam nusistatymui keisti yra ne koks nors įmantrus filosofinis ar teologinis argumentas, o greičiau žmogaus kvietimas asmeniškai patirti tiesą. Jis tiesiog pasakė: „Eik ir pasižiūrėk!“ Būtent tai jis ir padarė. Jis nuėjo ir pamatė.

`7. Perskaitykite Jn 1, 47–51. Kaip Jėzus įtikino Natanaelį, kas Jis yra, ir koks buvo Natanaelio atsakymas?`

46 ir 47 eilutėse trūksta esminės detalės, kaip Natanaelis atsiliepė į Pilypo kvietimą. Visgi jis atsistojo ir nuėjo pažiūrėti. Jo draugystė su Pilypu buvo stipresnė už išankstinį nusistatymą, ir nuo tos akimirkos jo gyvenimas pasikeis.

Jėzus gražiai atsiliepė apie Natanaelį, vadindamas jį izraelitu, „kuriame nėra klastos“ (Jn 1, 47), o tai yra didelis kontrastas tam, ką Natanaelis pasakė apie Jėzų (Jn 1, 46). Natanaelis nustebo, nes dar nebuvo sutikęs Jėzaus.

Tada Jėzus pasakė, kad matė jį po figmedžiu, ir šis teiginys įtikino Natanaelį. Jėzus, dieviškosios įžvalgos dėka, matė Natanaelį besimeldžiantį, po tuo medžiu ieškantį tiesos (žr. E. Vait, Su meile iš Dangaus, 2011, p. 119). Tada Natanaelis išpažino, pavadindamas Jėzų Rabi, Dievo Sūnumi ir Izraelio karaliumi. Atkreipkite dėmesį, kaip, atrodytų, mažas apreiškimas veda prie didžiausio tikėjimo išpažinimo.