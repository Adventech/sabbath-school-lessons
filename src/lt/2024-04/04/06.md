---
title:  Nikodemo liudijimas
date:   24/10/2024
---

`8. Perskaitykite Jn 3, 1–21. Kaip Nikodemo liudijimas dera su evangelijos pagal Joną tema?`

Nikodemas buvo gerbiamas mokytojas Izraelyje ir turtingas Aukščiausios tarybos (Sinedriono) narys. Jo liudijimas atliko svarbų vaidmenį evangelijai pagal Joną dėl kelių priežasčių. Jis pavadino Jėzų „Rabi“ ir paminėjo ženklus, kuriuos Jėzus padarė patvirtindamas savo dievišką misiją. Vadinasi, dar prieš Nikodemui suprantant, ką jis daro, jis paliudijo, kad Jėzus yra Mesijas.

Nikodemas pačius ženklus laikė Jėzaus dieviškojo pašaukimo įrodymu, bet nesuprato, kad šie ženklai reiškia, jog Jėzus įvykdė Senojo Testamento pranašystes, susijusias su Mesiju. Taigi Nikodemas atėjo su tam tikra abejone; tuo metu jis neatpažino Jėzaus kaip Kristaus.

`9. Perskaitykite Jn 3, 3–21. Ką Jėzus pasakė Nikodemui, parodydamas, kad Jis mato „kiaurai“ jį?`

Jėzus žino kiekvieno žmogaus širdį. Jo atsakymas Nikodemui gali atrodyti netikėtas, bet Jis ėjo tiesiai prie reikalo esmės. Nors žydai tikėjo, kad pagonims reikia atsiversti, daugelis nesuprato, kad jiems, išrinktajai tautai, taip pat reikia atsivertimo patyrimo. Niekas negimsta išgelbėtas, nepaisant tautybės ar bažnyčios, kurioje užaugo.

Nuostabus žydų paveldas, siekiantis Abraomo laikus, neabejotinai suteikė jiems daug akivaizdžių pranašumų (Rom 3, 1–2). Tačiau to nepakako. Jėzus pasakė Nikodemui tai, kas neįsivaizduojama, jog jis, Izraelio mokytojas ir vadovas, turi atgimti „iš aukštybės“!

Tada Jėzus priešpastatė Nikodemui jo paties dvasinį neišmanymą: „Tu esi Izraelio mokytojas ir šito nesupranti?“ (Jn 3, 10) Kaip tu, gerbiamas mokytojas, galėjai to nežinoti? Šis priekaištas turėjo abstulbinti.

Nepaisant, kokių su Jėzumi susijusių klausimų Nikodemas tuo metu turėjo, vėliau Nikodemas stojo į Jėzaus sekėjų pusę (Jn 19, 39).

`Ką reiškia „atgimti iš aukštybės“ ir kodėl Jėzus tai pabrėžė?`