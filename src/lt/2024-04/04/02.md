---
title:  Jono krikštytojo liudijimas
date:   20/10/2024
---

Praėjusią savaitę tyrinėjome, jog evangelija pagal Joną prasideda Jėzumi Kristumi, Žodžiu, Jo amžinuoju buvimu prieš pasaulio sukūrimą. Tačiau toje pačioje įžangoje Jonas Krikštytojas pasirodo kaip Jėzaus liudytojas. Kai kurie žydai Jėzaus laikais tikėjosi dviejų mesijų, vieno kunigiško, o kito karališkojo. Apaštalas Jonas aiškiai išdėstė, kad Jonas Krikštytojas nesiskelbė vienu iš šių mesijų, bet buvo vienintelio tikrojo Mesijo liudytojas.

`1. Perskaitykite Jn 1, 19–23. Kaip Jonas Krikštytojas aiškino savo tarnystę ir misiją?`

Religiniai vadovai siuntė kunigus ir levitus paklausti Jono, kas jis toks. Kadangi Judėjoje su mesiju susiję lūkesčiai buvo dideli, Krikštytojui buvo svarbu išaiškinti jo santykį šių lūkesčių atžvilgiu. Jis nebuvo Šviesa, bet buvo siųstas Dievo liudyti Šviesą ir ruošti Mesijo atėjimui (Jn 1, 6–8). Štai kodėl jis aiškiai atsakė: „Aš nesu Mesijas“ (Jn 1, 20).

Be to, Jonas krikštijo vandeniu, o Kristus krikštijo Dvasia (Jn 1, 26. 33). Jonas nebuvo vertas atrišti Jėzaus „apavo dirželio“ (Jn 1, 27). Kristus buvo pirmesnis už Joną, nes Jis buvo prieš Joną (Jn 1, 30). Jėzus yra Dievo Sūnus, o Jonas tik nurodė į Jį (Jn 1, 34).

`2. Perskaitykite Iz 40, 1–5 ir Jn 1, 23. Kaip Jonas naudojo šias eilutes?`

Provėžuotų ir akmenimis remontuojamų kelių laikais tarnai kartais būdavo siunčiami pirmiau karaliaus, kad sutaisytų kelių paviršių ir ištiesintų staigius posūkius. Įvykdydamas pranašystę, Jonas atėjo, kad paruoštų širdis Jėzui.

`Kokiu būdu mes, septintosios dienos adventistai, turėtume atlikti tokią pat tarnystę kaip Jonas Krikštytojas? Kokie čia panašumai?`