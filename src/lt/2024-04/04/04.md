---
title:  Du mokiniai Jono Evangelijoje
date:   22/10/2024
---

Jėzui einant, šalia Jono stovėjo du Krikštytojo mokiniai. Jonas pareiškė: „Štai Dievo Avinėlis!“ (Jn 1, 36) Abu mokiniai klausėsi Jono žinios, susijusios su Kristumi, kuris įvykdys Senojo Testamento pranašystes, skelbusias apie Mesiją. Mokiniai nuėjo paskui Jėzų, pripažindami, kad Jėzus yra viršesnis už Joną Krikštytoją ir kad Jis yra Jono žinios išsipildymas.

`5. Perskaitykite Jn 1, 35–39. Ką darė šie du mokiniai, išgirdę Jono liudijimą apie Jėzų?`

Trokšdami būti su Jėzumi, jie praleido tą dieną su Juo. Kas žino, kokių nuostabių dalykų jie tada išmoko ir patyrė?

Tai turėjo būti nuostabu, nes netrukus jie norėjo pasidalyti savo patyrimu su kitais. Andriejus, vienas iš šių dviejų mokinių, „pirmiausia susiieškojo savo brolį Simoną ir jam pranešė: Radome Mesiją! (išvertus tai reiškia ‘Kristų’)“ (Jn 1, 41). Kai Andriejus atvedė savo brolį pas Jėzų, Jis iškart parodė, kad jį pažįsta, sakydamas: „Tu esi Simonas, Jono sūnus, o vadinsiesi Kefas“ (tai reiškia ‘Petras – Uola’)“ (Jn 1, 42). Jėzus pažino ir suprato Petrą. Tai, kad Jėzus pažįsta žmogų, yra evangelijos pagal Joną tema (pvz., Jn 2, 24–25).

„Jeigu Jono ir Andriejaus dvasia būtų buvusi netikinti, kaip kunigų ir vyresniųjų, jie nebūtų mokęsi sėdėdami prie Jėzaus kojų. Jie būtų atėję pas Jį kritiškai nusiteikę ir teisę Jo žodžius. [...] Tačiau šie pirmieji mokiniai buvo ne tokie. Jie atsiliepė į Šventosios Dvasios raginimą pamokslaujant Jonui Krikštytojui. Dabar jie atpažino dangiškojo Mokytojo balsą. [...] Senojo Testamento mokymą nušvietė dieviška šviesa. Įvairiapusės tiesos temos iškilo naujoje šviesoje“ (E. Vait, 2011, Su meile iš Dangaus, p. 118).

Visoje evangelijoje pagal Joną siekiama iškelti tai, kas yra Jėzus, kad ši geroji naujiena būtų skelbiama pasauliui.

`Kaip Kristus ir jūsų tikėjimas Kristumi pakeitė jūsų gyvenimą? Kokių pokyčių dar norėtumėte?`