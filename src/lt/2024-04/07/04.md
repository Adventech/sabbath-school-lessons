---
title:  Nesąmoningas Piloto liudijimas
date:   12/11/2024
---

Jonas ne kartą rašė apie religinių vadovų mėginimus sučiupti Jėzų, patraukti Jį į teismą ir nuteisti mirti. Evangelijos pagal Joną tema, dažnai minėta Jėzaus, yra ta, kad dar neatėjo Jo laikas ar valanda, Jam turint omenyje nukryžiavimo metą (Jn 2, 4; Jn 7, 6. 8. 30; Jn 12, 7. 23. 27; Jn 13, 1; Jn 17, 1).

Dabar atėjo minėtoji valanda. Jėzus buvo suimtas Getsemanės sode, atvestas pas Aną, paskui vyriausiąjį kunigą Kajafą, po to du kartus pas Pilotą.

Jonas įvardijo daugybę liudytojų iš visų gyvenimo sričių, kad patvirtintų, jog Jėzus yra Kristus (Mesijas). Dabar Jonas įvardija Pilotą, valdytoją, kuris tardė Jėzų. Tai buvo svarbus liudijimas, nes Pilotas buvo romėnas, valdytojas ir teisėjas; dauguma kitų liudininkų buvo žydai ir paprasti žmonės.

`3. Kaip Piloto nuosprendis susijęs su evangelijos pagal Joną tema? Jn 18, 38; Jn 19, 4–22.`

Jėzus buvo atvestas pas Pilotą ankstų penktadienio rytą (Jn 18, 28). Jis planavo greitai nulemti kalinio dalią. Tačiau Jėzaus elgesys atkreipė Piloto dėmesį. Valdytojas įdėmiai klausinėjo Jėzų ir iš Jo lūpų išgirdo: „Aš tam esu gimęs ir atėjęs į pasaulį, kad liudyčiau tiesą. Kas tik brangina tiesą, klauso Mano balso“ (Jn 18, 37).

Nors valdytojas galiausiai pasmerkė Jėzų mirčiai, jis vis dėlto tris kartus paskelbė Jėzų nekaltu (Jn 18, 38; Jn 19, 4. 6). O ant kryžiaus jis užrašė žodžius „Jėzus Nazarietis, žydų karalius“ (Jn 19, 19), užbaigdamas savo liudijimą, kas yra Jėzus. Vis dėlto, nepaisant jo liudijimo, kad Kristus nekaltas, jis vis tiek pasmerkė Jėzų mirti.

Piloto akivaizdoje stovėjo pati Tiesa ir vis dėlto, leisdamas miniai jį paveikti, Pilotas vis tiek nuteisė Jėzų mirti! Koks tragiškas pavyzdys, kai nesilaikoma to, ką sąžinė ir širdis sako esant tiesa!

`Ko galime pasimokyti iš Piloto pavyzdžio apie pavojų, kai leidžiame paplitusioms nuotaikoms, netgi spaudimui, trukdyti mums daryti tai, kas, mūsų manymu, yra teisinga?`