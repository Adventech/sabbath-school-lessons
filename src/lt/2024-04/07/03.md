---
title:  Marijos liudijimas
date:   11/11/2024
---

Likus šešioms dienoms iki Paschos, Jėzus atėjo aplankyti Marijos, Mortos ir jų brolio Lozoriaus, kurį Jėzus prikėlė. Simonas, išgydytas nuo raupsų, surengė puotą, dėkodamas už tai, ką Jėzus jam padarė. Morta tarnavo, o Lozorius su svečiais sėdėjo prie stalo (Jn 12, 1–8).

`2. Kokia čia buvo Marijos elgesio reikšmė? Kaip jos elgesys paliudijo, kas iš tikrųjų yra Jėzus? Jn 12, 1–3.`

Tepalai buvo labai brangūs, verti maždaug metų atlyginimo paprastam darbininkui. Šią dovaną Marija tikriausiai atnešė kaip padėką Gelbėtojui už nuodėmių atleidimą ir brolio prikėlimą. Ji ketino kada nors juos panaudoti Jėzaus laidotuvėms. Bet tada ji išgirdo, kad Jis netrukus bus pateptas Karaliumi. Tokiu atveju ji pirmoji Jį pagerbtų.

Tikriausiai Marija nesitikėjo, kad jos gestas bus pastebėtas, bet Jonas pažymėjo: „Namai pakvipo tepalais“ (Jn 12, 3). Judas atsakė priekaištu ir pareiškė, kad kvepalus reikėjo parduoti, o gautas pajamas išdalyti vargšams. Jėzus iš karto nuramino Mariją, sakydamas: „Palik ją ramybėje [...] Vargšų jūs visada turite šalia savęs, o Mane ne visuomet turėsite“ (Jn 12, 7–8).

Evangelijoje dažnai kartojasi ši tema. Jėzus pažįsta žmones (Jn 2, 24–25; Jn 6, 70–71; Jn 13, 11; Jn 16, 19). Šiuo atveju Simono surengtoje puotoje Jėzus pažinojo Judą. Jonas atsargiai nurodė, kas buvo Judas – savanaudis vagis (Jn 12, 6).

„Kvapiąją dovaną, kuria Marija ketino ištepti mirusį Išgelbėtojo kūną, ji išpylė ant Jo gyvo. Laidotuvių metu švelnus aromatas galėjo pasklisti tik kapo oloje; dabar jis džiugino Jo širdį, užtikrindamas apie jos tikėjimą ir meilę. [...] Ir žengdamas į savo didžiojo išbandymo tamsą, Jis prisiminė tą poelgį, liudijantį meilę, kurią Jam amžinai puoselės Jo atpirktieji“ (E. Vait, Su meile iš Dangaus, 2011, p. 514).

`Jėzus žinojo, kas buvo Marijos ir Judo širdyje. Jis taip pat žino, kas yra mūsų širdyje. Ką ši tiesa mums turėtų pasakyti apie Kristaus, mus perkeičiančio ir dengiančio teisumo, poreikį?`