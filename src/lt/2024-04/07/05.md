---
title:  Tomo liudijimas
date:   13/11/2024
---

`4. Perskaitykite Jn 20, 19–31. Ko galime pasimokyti apie tikėjimą ir abejones iš pasakojimo apie Tomą? Kokią didelę klaidą padarė Tomas?`

Kristus pasirodė mokiniams po prisikėlimo, kai jie dėl baimės buvo užsidarę kartu kambaryje. Tomo su jais nebuvo. Vėliau jis išgirdo apie prisikėlimą iš kitų mokinių, bet buvo nusivylęs. Aplinkinių liudijimas neatitiko jo susidaryto karalystės paveikslo. Be to, jis tikrai susimąstė, kodėl Jėzus apsireiškė kitiems, kai jo nebuvo šalia.

Tomas pasakė: „Jeigu aš nepamatysiu Jo rankose vinių žaizdų ir neįbesiu piršto į vinių žaizdą, ir jeigu neįkišiu rankos į Jo šoną, netikėsiu“ (Jn 20, 25).

Tomas diktavo savo tikėjimo sąlygas. Toks nusistatymas tikėjimo Jėzumi atžvilgiu ne kartą pakartotas evangelijoje pagal Joną. Nikodemas sakė Jėzui: „Bet kaip gali gimti žmogus, būdamas nebejaunas?“ (Jn 3, 4) Moteris prie šulinio klausė: „Viešpatie, bet juk Tu neturi kuo pasemti, o šulinys gilus. Iš kur Tu imsi gyvojo vandens?“ (Jn 4, 11) Minia, pamaitinta duona ir žuvimi, klausė: „Tai kokį padarysi ženklą, kad pamatytume ir Tave įtikėtume?“ (Jn 6, 30)

Būtent tokiam „pamatysiu ir įtikėsiu“ nusistatymui prieštarauja evangelija pagal Joną. Kai Jėzus sutiko Tomą po prisikėlimo, Jis pakvietė jį ateiti, pamatyti ir paliesti Jo prisikėlusį kūną. Bet tada Jis sakė: „Palaiminti, kurie tiki nematę!“ (Jn 20, 29)

„Dievas kviečia mus tikėti Juo, tik duodamas pakankamai įrodymų, kuriais galėtume pagrįsti savo tikėjimą. Jo egzistavimas, Jo charakteris, Jo Žodžio teisingumas pagrįsti liudijimais, verčiančiais mus mąstyti. Tokių liudijimų yra apsčiai. Tačiau Dievas neatims galimybės abejoti. Mūsų tikėjimas turi remtis akivaizdžiomis tiesomis, o ne pareiškimais“ (E. Vait, Kelias pas Kristų, 98 p.).

Per Dievo Žodį, per kūriniją ir per asmeninį patyrimą mums buvo pateikta itin daug mūsų tikėjimo Jėzumi įrodymų.

`Jei jūsų paklaustų: „Kodėl tikite Jėzumi?“, – ką atsakytumėte?`