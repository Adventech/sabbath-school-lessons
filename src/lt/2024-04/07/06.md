---
title:  Mūsų su Jėzumi susijęs liudijimas
date:   14/11/2024
---

Ne vieną kartą, Jonui pristatant Jėzaus liudytojus, jo tikslas yra privesti mus prie šios išvados: „Savo mokinių akivaizdoje Jėzus padarė dar daugel kitų ženklų, kurie nesurašyti šitoje knygoje. O šitie surašyti, kad tikėtumėte, jog Jėzus yra Mesijas, Dievo Sūnus, ir tikėdami turėtumėte gyvenimą per Jo vardą“ (Jn 20, 30–31).

Įsivaizduokite, kad buvote ten asmeniškai, kūne ir matėte Jėzų darant daugelį šių stebuklų. Tikrai įtikėtume, ar ne? Mes norėtume taip manyti; bet tam tikra prasme mes turime dar daugiau priežasčių tikėti Jėzumi nei tie, kurie iš tikrųjų matė minėtus stebuklus. Kodėl?

`5. Ką šiandien turime, ko neturėjo gyvenusieji Jėzaus laikais, ir kas turėtų padėti mums tikėti? Pavyzdžiui, Mt 24, 2; Mt 24, 14; Mt 24, 6–8.`

Taip yra todėl, kad turime ne tik galingus pasakojimus evangelijoje pagal Joną, bet ir didelį pranašumą matydami, kad išsipildo itin daug to, ką Jėzus ir kiti rašiusieji Bibliją pranašavo, pavyzdžiui, šventyklos sunaikinimą (Mt 24, 2), Evangelijos skelbimą visame pasaulyje (Mt 24, 14), didį atkritimą (2 Tes 2, 3), kad pasaulis ir toliau bus puolusi ir pikta vieta (Mt 24, 6–8). Visą Jėzaus gyvenimo ir tarnystės laiką Jo sekėjai liko maža, menkinama vyrų bei moterų grupelė, kuri pagal visus žmogiškuosius standartus jau seniai turėjo išnykti iš istorijos. Kaip jie galėjo žinoti, kaip ir mes, kad visa tai įvyks? Ir jie žinojo. Tiesą sakant, mūsų tikėjimas gyvuoja kaip paties Jėzaus pranašystės išsipildymas, kad Evangelija pasklis visame pasaulyje.

Ir šiandien, maždaug po dviejų tūkstančių metų, mums, kaip Jėzaus sekėjams, taip pat tenka privilegija liudyti apie Jėzų ir tai, ką Jis dėl mūsų padarė. Mes patys galime pažinti Jėzų kaip Mesiją ne dėl Natanaelio, Nikodemo, samarietės samprotavimų ar fariziejų mokymo. Būtent skaitydami Šventąjį Raštą, veikiami įtikinančios Šventosios Dvasios, Jėzų priimame kaip pasaulio Gelbėtoją.

Tada kiekvienas iš mūsų, savu būdu, dėka asmeninių santykių su Dievu, galime dėstyti savo pasakojimą. Mūsų pasakojimas gali būti ne toks dramatiškas, kaip prisikėlęs mirusysis arba išgydytas nuo gimimo neregys, bet tai nesvarbu. Svarbu, kad mes patys pažintume Jėzų ir savaip liudytume Jį, kaip tai padaryta evangelijoje pagal Joną.