---
title:  Grįžimas prie Abraomo
date:   10/11/2024
---

Jėzus nesidrovėdavo nei skelbti, kas Jis yra, nei pasinaudoti liudytojais, patvirtinusiais, kas Jis yra, net tais liudytojais, kurių jau seniai nebėra, įskaitant Abraomą. „Jūsų tėvas Abraomas džiūgavo, kad matysiąs Manąją Dieną; jis ją išvydo ir džiaugėsi“ (Jn 8, 56).

`1. Kodėl Abraomo liudijimas toks svarbus, kad buvo įtrauktas į evangeliją pagal Joną? Pr 12, 3; Pr 18, 16–18; Pr 26, 4; Mt 1, 1; Apd 3, 25.`

„Per pamokantį išmėginimą ir pažadą Dievas iš anksto paskelbė Abraomui gerąją naujieną (Gal 3, 8). Ir patriarcho dėmesys buvo nukreiptas į ateisiantį Atpirkėją. Kristus kalbėjo žydams: Jūsų tėvas Abraomas džiūgavo, kad matysiąs Manąją Dieną; jis ją išvydo ir džiaugėsi (Jn 8, 56). Vietoj Izaoko paaukotas avinas simbolizavo Dievo Sūnų, kuris turėjo būti paaukotas vietoj mūsų. Kai žmogus, nusižengęs Dievo Įstatymui, pasmerkė save mirčiai, Tėvas, žvelgdamas į Sūnų, tarė nusidėjėliui: Neleisk jam žengti į kapą, radau jam išpirką (Job 33, 24)“ (E. Vait, Patriarchai ir pranašai, p. 116).

Abraomas buvo žydų tautos tėvas. Jis gavo pažadą, kad per jį bus palaimintos visos tautos. Šis palaiminimas atėjo per Mesiją, gimusį per Abraomo giminę.

Abraomas taip pat buvo tėvas tų, kurie paklūsta Dievui tikėdami (Hbr 11, 8. 17–19). Jo pasirengimas paaukoti sūnų Izaoką, pažado sūnų (Pradžios 22), buvo ne tik tikėjimo įrodymas, bet ir langas į išganymo planą.

Kai Jėzus pasakė: „Jūsų tėvas Abraomas džiūgavo, kad matysiąs Manąją Dieną“ (Jn 8, 56), vadovai atsakė: „Dar neturi nė penkiasdešimt metų ir esi regėjęs Abraomą?“ (Jn 8, 57)

Jėzaus atsakymas buvo pritrenkiantis. „Iš tiesų, iš tiesų sakau jums: pirmiau, negu gimė Abraomas, Aš Esu!“ (Jn 8, 58)

Jėzus vartojo kalbą, primenančią tą, kai Dievas kalbėjo Mozei prie degančio krūmo. Tai buvo tapatinimasis Dievui, amžinai Esančiam. Be jokios abejonės, vadovai suprato Jo žodžių reikšmę, nes tada jie „griebėsi akmenų, norėdami Jį užmušti“ (Jn 8, 59).

`Perskaitykite Rom 4, 1–5. Kaip Paulius naudojosi šiuo pasakojimu apie Abraomą, kad atskleistų didžiąją išganymo tik tikėjimu tiesą, be Įstatymo darbų? Kaip šios eilutės padeda suprasti Abraomą kaip tų, kurie gyvena tikėjimu, tėvą?`