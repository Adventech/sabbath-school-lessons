---
title: Mūsų kūrėjo ir atpirkėjo garbinimas
date: 09/12/2018
---

Diskutuodami apie garbinimą mes dažnai atkreipiame dėmesį į garbinimo elementus, į tai, ką jie apima ir kaip tai daroma. Bet kokia yra gili garbinimo reikšmė? Ką reiškia pagarbinti Dievą? Ir kodėl mes tai darome? Ps 29, 2 Dovydas sako: „Teikite Viešpačiui Jo vardo garbę, šlovinkite didžiai šventą Viešpatį!“ Ši psalmė mums nurodo tinkamą kryptį suprantant garbinimo reikšmę. Viešpaties garbinimas teikia Jam šlovę ir garbę, kurios Jis nusipelno.

`Apreiškimo 4 ir 5 apibūdintas Jėzaus garbinimas danguje Jo užžengimo metu. Dėl kokių priežasčių dangaus gyventojai garbina Dievą ir Jėzų, Dievo Avinėlį? Apr 4, 8. 11; 5, 9–10. 12–13.`

Šis garbinimo priešais sostą apibūdinimas, kai Jėzus pristatomas kaip Dievo Avinėlis ir pasaulio Gelbėtojas, yra įkvepiantis. Garbinimas vyksta, kai Dievo kūrinija atsiliepia Jam šlovinimo ir dėkingumo žodžiais už tai, ką Jis padarė. Garbinimas yra dėkingo žmogaus atsakas už Dievo sukūrimą ir išganymą. Paskutiniaisiais laikais atpirktieji taip pat prisijungs panašiai garbindami ir atsiliepdami į Dievo išgelbėjimą. „Didingi ir nuostabūs Tavo darbai, Viešpatie, visagali Dieve! Teisingi ir tikri Tavieji keliai, tautų Valdove! Kas gi nesibijotų, Viešpatie, ir negerbtų Tavojo vardo?! Juk Tu vienas šventas! Visos tautos ateis ir šlovindamos puls veidu prieš Tave, nes paaiškėjo Tavo teisūs sprendimai“ (Apr 15, 3–4).

Taigi garbinimas yra mūsų tikėjimo Dievu atsakas dėl Jo didingų darbų: pirma, kad mus sukūrė ir, antra, kad mus atpirko. Garbinimo metu mes Dievą aukštiname, pagerbiame, giriame, parodome meilę ir paklusnumą, tikime, kad Jis yra vertas tai priimti. Aišku, tai, ką mes žinome apie Dievą, kaip mūsų Kūrėją ir Išganytoją, ateina iš to, ką Jis mums apreiškė Šventajame Rašte. Be to, tai, ką krikščionys žino apie Dievą, buvo aiškiau apreikšta Jėzaus Asmenyje ir tarnystėje (žr. Jn 14, 8–14). Štai kodėl krikščionys garbina Jėzų kaip Gelbėtoją ir Atpirkėją, nes Jo pasiaukojanti mirtis ir prisikėlimas yra garbinimo pagrindas.

Krikščionys susiburia garbindami būtent dėl šios nuostabos ir dėkingumo, iš kurių turėtų kilti Dievo garbinimas.

`Pagalvokite apie tai, ką Kristus mums suteikė kaip mūsų Kūrėjas ir Gelbėtojas, apie tai, nuo ko Jis mus išgelbėjo, ir apie tai, ką Jis mums siūlo, nes Jis savo noru mirė vietoje mūsų. Kodėl šios tiesos turėtų būti viso mūsų garbinimo pagrindas?`