---
title: Klaidingas garbinimas
date: 10/12/2018
---

`Perskaitykite Mt 4, 8–9. Kaip Jėzus buvo gundomas dykumoje trečią kartą?`

Išdidžiai ir arogantiškai šėtonas pasiskelbė teisėtu pasaulio valdovu, visų jo turtų ir šlovės savininku, tvirtindamas turįs garbę ir pagarbą visų, kurie čia gyvena, tarsi jis būtų sukūręs pasaulį. Koks įžeidimas Dievui, Kūrėjui ir Jėzaus Tėvui! Šėtonas atskleidė, kad tiksliai žinojo, ką reiškia garbinimas – tai garbės teikimas teisėtam visatos savininkui.

`Palyginkite trijų žydų draugų patyrimą Danieliaus 3 (ypač 8–18 eilutėse) ir paskutiniųjų laikų galią Apr 13, 4 ir 14, 9–11. Kas gresia paskutiniaisiais laikais? Koks esminis klausimas vyrauja abiejuose pasakojimuose?`

Nuo Kaino ir Abelio iki trijų žydų Babilone bei iki paskutinių dienų įvykių, susijusių su žvėries ženklu (Apr 16, 2), šėtonas siekia įsteigti klaidingą garbinimo sistemą, kuri atitraukia žmones nuo gyvojo Dievo ir, net subtiliai, nukreipia garbinimą į save. Galų gale, net prieš nuopuolį, jis norėjo prilygti Dievui (Iz 14, 14). Neatsitiktinai, lygiai taip pat, kaip trys jaunuoliai susidūrė su mirties grėsme, jei nepagarbins „statulos“, paskutinėmis dienomis ištikima Dievo tauta susidurs su mirties grėsme, nebent ji garbins „atvaizdą“. Kam garbinti „atvaizdą“, kai mes esame pašaukti garbinti gyvąjį Dievą?

> <p></p>
> „Svarbu pasimokyti iš jaunų žydų patyrimo Dūros lygumoje. Dievo tautą ištiksiantis neramumų metas pareikalaus nesvyruojančio tikėjimo. Jo vaikai turi parodyti, kad Jis yra vienintelis jų garbinimo objektas ir kad jokie svarstymai, net dėl pačios gyvybės, negali priversti jų net menkiausiai nuolaidžiauti klaidingam garbinimui. Ištikimai širdžiai nuodėmingų, mirtingų žmonių įsakymai bus nereikšmingi greta amžinojo Dievo Žodžio. Bus paklūstama tiesai, net jei tai lems laisvės atėmimą, tremtį ar mirtį“ (E. White, Prophets and Kings, 512 p.).

`Kokiais skirtingais būdais, net ir dabar, mes galime būti gundomi garbinti kažką kitą, o ne vienintelę Esybę, vertą mūsų garbinimo? Kaip klaidingas garbinimas gali būti subtilesnė grėsmė, nei mes suvokiame? Kokius dalykus mes galime garbinti netgi dabar?`