---
title: Palaiminimai Kristuje
date: 21/10/2018
---

`Perskaitykite Ef 1, 3–14. Ką, pasak Pauliaus, mes gavome Kristuje?`

Jėzaus sekėjai turi daug priežasčių garbinti Dievą. Kristuje Dievas pasirinko mus įvaikinti kaip sūnus ir dukteris, kad atstovautume Jam pasaulyje. Paulius naudoja daug pavyzdžių apibūdindamas mūsų naujus santykius su Dievu Kristuje. Iš jų įvaikinimo pavyzdys yra susijęs su vienybės tema. Kristuje mes esame priimti, ir mes priklausome Dievo šeimai. Šis šeimos pavyzdys taip pat nurodo į Dievo Sandorą su Izraelio vaikais. Pauliaus laiško kontekste, Jėzų kaip Mesiją priėmę pagonys yra Dievo vaikai, pažadų Izraeliui paveldėtojai (Rom 8, 17; Gal 4, 7). Šių santykių su Kristumi, buvimo Kristuje, nauda yra visos krikščioniškos vienybės pagrindas. Ši eilutė taip pat sako mums, kad Dievas visada troško suvienyti visą žmoniją Kristuje. Ir Dievo šeimoje Jėzaus pažinimas nesuteikia jokio specialaus statuso: mes visi esame Dievo vaikai, vienodai mylimi ir brangūs.

Kai kurie painioja, kad šioje eilutėje parašyta apie išankstinį nulėmimą (Ef 1, 5. 11). Atrodo, kad pažadas, jog Dievas mus išsirinko išgelbėti, taip pat reiškia, kad Dievas nulėmė, jog kažkurie pražus. Bet tai nėra biblinis mokymas. Greičiau Dievas parengė išganymo planą prieš pasaulio sukūrimą, kad visi būtų išgelbėti. „Dievas taip pamilo pasaulį, jog atidavė savo viengimį Sūnų, kad kiekvienas, kuris Jį tiki, nepražūtų, bet turėtų amžinąjį gyvenimą“ (Jn 3, 16; taip pat žr. 1 Tim 2, 6; 2 Pt 3, 9).

Dievas iš anksto žino, kas priims Jo išgelbėjimo pasiūlymą, tačiau tai nėra tas pat, kas iš anksto nulemti kažkieno sprendimą. Išganymas siūlomas visai žmonijai dėl to, ką Kristus padarė dėl mūsų. Kyla klausimas: kaip mes galime atsisakyti šio pasiūlymo? Dievas nenaudoja prievartos, kad išgelbėtų.

> <p></p>
> „Dangaus susirinkime buvo numatyta, kad žmonės, nors ir prasižengę, neturėtų pražūti savo nepaklusnume, bet tikėdami Kristų kaip jų pavaduotoją ir laiduotoją gali tapti Dievo išrinkti, Jėzuje Kristuje paskirti įvaikinimui pagal Jo gerą valią. Dievas nori, kad visi žmonės būtų išgelbėti; nes atiduodant viengimį Sūnų buvo parūpinta pakankamai priemonių sumokėti už žmonių išpirką. Pražuvusieji pražus dėl to, kad atsisakys tapti Dievo vaikais per Kristų Jėzų“ (E. G. White Comments, The SDA Bible Commentary, vol. 6, 1114 p.).