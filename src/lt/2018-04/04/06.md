---
title: Žmogiškieji santykiai Kristuje
date: 25/10/2018
---

Krikščionybė yra santykių religija: santykių su Dievu ir vienas kitu. Nėra jokios prasmės teigti, kad asmuo palaiko gilius santykius su Dievu, jei tokie santykiai nepadaro įtakos santykiams su kitais žmonėmis. Krikščionybė negali būti vakuume. Vienybės principai, kuriuos Paulius aptaria Laiške efeziečiams, taip pat yra taikytini mūsų santykiams su kitais.

`Perskaitykite Ef 5, 15–21. Ką Paulius mums sako 21 eilutėje? Koks yra santykis tarp paklusimo ir vienybės?`

Pauliaus raginimas paklusti vieni kitiems yra susijęs su fraze „pilni Dvasios“ Ef 5, 18. Viena iš buvimo kupinais Dvasios išraiškų yra paklusimas vieni kitiems. Tai reiškia tinkamą nuolankumo ir sąmoningumo nusistatymą, kurį turėtume parodyti žmonėms. Žinoma, tai nėra daugumos asmenybių natūrali savybė, o Dvasios, gyvenančios mūsų širdyje, rezultatas. Tai yra tos pačios Dvasios dovana, kuri yra vienybės ryšys Kristuje. Žvelgiant iš šio taško, paklusimas yra vidinė savybė, išreiškianti mūsų pagarbą Kristui ir Jo aukai už mus.

`Perskaitykite Ef 5, 22–6, 9. Kokią įtaką mūsų žmogiškiems santykiams daro ši abipusio paklusimo savybė tikinčiojo Kristų namuose ir darbe?`

Tam tikru mastu vienybė bažnyčioje priklauso nuo vienybės namuose. Paulius pabrėžė, kad vienybė, meilė ir pagarba, kurios turėtų būti būdingos vyrui ir žmonai, turėtų išaukštinti Kristaus meilę bažnyčiai, pasiaukojančią meilę. Tad privalu, kad vyrai, žmonos ir bažnyčios nariai rodytų Kristaus pagarbą namie ir bažnyčioje. Ši Kristaus savybė taip pat turi pasireikšti santykiuose tarp vaikų ir tėvų bei tarp darbuotojų ir darbdavių (tarnų ir šeimininkų). Tokia pat darna ir ramybė, kurios turėtų vyrauti mūsų namuose, turėtų pasireikšti ir mūsų bažnytiniame gyvenime.

`Kokius principus galite įžvelgti šiose šiandienėse eilutėse, kad galėtumėte geriau suprasti, kaip turėtumėte elgtis (priklausomai nuo jūsų aplinkybių) su šeimos nariu ar bendradarbiu?`