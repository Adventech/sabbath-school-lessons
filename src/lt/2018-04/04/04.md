---
title: Vienybė viename kūne
date: 23/10/2018
---

Įkvėpti Pauliaus žodžiai efeziečiams yra praktiški. Vienybė, egzistuojanti tarp žydų ir pagonių, tarp skirtingų kultūrų ir etninių žmonių grupių, nėra mitas ar tiesiog teorinė samprata; tai tikrovė, reikalaujanti, kad mes elgtumės, kaip dera mūsų pašaukimui, į kurį esame pašaukti (Ef 4, 1).

`Pasak Ef 4, 1–3, kaip krikščionys turi elgtis, kaip dera jų pašaukimui Kristuje?`

Šių dorybių ir malonės praktinis rezultatas krikščionies gyvenime padeda išlaikyti „Dvasios vienybę taikos ryšiu“ (Ef 4, 3). Visos šios savybės yra įsišaknijusios meilėje (1 Kor 13, 1–7). Aktyvus meilės pritaikymas išlaiko santykius tarp brolių ir seserų ir skatina ramybę bei vienybę krikščionių bendruomenėje ir už jos ribų. Vienybė bažnyčioje parodo Dievo meilę unikaliais būdais, kuriuos kiti gali paliudyti. Bažnyčia yra pašaukta būti tokiu liudininku, ypač nesantaikos, susiskaldymų ir karų metu.

`Perskaitykite Ef 4, 4–6. Kokia yra svarbiausia tema šiose eilutėse?`

Pirmomis šio skyriaus eilutėmis Paulius išreiškia gilų susidomėjimą bažnyčios vienybe. Jis pradeda vienybės tarp tikinčiųjų raginimu (Ef 4, 1–3) ir pateikia sąrašą septynių dalykų, jungiančių tikinčiuosius (Ef 4, 4–6). Vienybė tuo pat metu yra ir tai, ką tikintieji jau turi (Ef 4, 4–6), tai, kas turi būti nuolat puoselėjama ir palaikoma (Ef 4, 1–3), ir tai, kas yra ateities tikslas, kurio mes siekiame (Ef 4, 13).

> <p></p>
> „Apaštalas ragina savo brolius parodyti tiesos galią, kurią jis jiems pristatė. Nuolankumu ir meilumu, kantrybe ir meile jie turėjo parodyti Kristaus charakterį ir Jo išgelbėjimo palaiminimą. Yra tik vienas kūnas ir viena Dvasia, vienas Viešpats, vienas tikėjimas. Kristaus kūno nariai, visi tikintieji, yra įkvėpti tos pačios Dvasios ir tos pačios vilties. Susiskaldymai bažnyčioje užtraukia negarbę Kristaus religijai ir suteikia progą tiesos priešams pateisinti jų įsitikinimus. Pauliaus pamokymai nebuvo užrašyti vien bažnyčiai jo dienomis. Dievas sumanė, kad jie pasiektų mus. Ką mes darome, kad išsaugotume vienybę taikos ryšiu?“ (E. G. White, Testimonies for the Church, vol. 5, 239 p.).

`Kokius sprendimus galite priimti dabar, kad būtumėte tikri, jog elgiatės vertai pašaukimo, „į kurį esate pašaukti“?`