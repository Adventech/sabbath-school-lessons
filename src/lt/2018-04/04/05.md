---
title: Bažnyčios vadovai ir vienybė
date: 24/10/2018
---

„O kiekvienam mūsų duota malonė pagal Kristaus dovanos mastą“ (Ef 4, 7). Nors išgelbėjimas yra suteiktas visiems, kurie jį priims, kai kurios dvasinės dovanos suteikiamos tam tikriems žmonėms konkrečiu tikslu.

`Perskaitykite Ef 4, 11. Kokias vadovavimo dovanas Dievas suteikia bažnyčiai?`

`Pasak Ef 4, 12, koks yra Dievo tikslas suteikiant konkrečias vadovavimo dovanas bažnyčiai? Kaip šios dovanos susijusios viena su kita?`

Visi krikščionys yra tam tikra prasme Dievo ir Evangelijos tarnai. Kristaus pavedimas Mt 28, 19–20 yra skirtas visiems krikščionims eiti ir padaryti mokiniais visų tautų žmones, krikštyti juos ir mokyti. Tarnystės darbas nėra skirtas tik privilegijuotiems asmenims, pvz., pastoriams ir (arba) evangelistams, bet visiems, kurie priima Kristaus vardą. Niekas negali atsiriboti nuo Evangelijos skelbimo darbo, ir nė vienas bažnyčios vadovas negali reikalauti išskirtinės tarnystės. Dvasinės vadovavimo dovanos skirtos būtent bažnyčios ugdymui. Bažnyčios vadovai reikalingi vienybei puoselėti ir skatinti.

Pauliaus su vadovavimu susijusių dovanų sąrašas sako mums, kad šios pareigos taip pat yra skirtos Dievo tautai laimint pražuvusiuosius. Bažnyčioje yra konkrečių atsakingų žmonių, kurie turi padėti kitiems atlikti jų tarnystę Kristui ir ugdyti Kristaus kūną „kol visi pasieksime tikėjimo vienybę ir Dievo Sūnaus pažinimą, tapsime tikrais vyrais pagal Kristaus pilnatvės amžiaus saiką“ (Ef 4, 13). Jėzaus vadovavimo stiliaus pavyzdys turi parodyti mums, kaip atlikti tarnystę. Jėzus atėjo tarnauti kitiems, o ne kad Jam tarnautų (Mt 20, 25–28); mes turime eiti ir daryti tą patį.

Tarp žmonių vyrauja polinkis būti nepriklausomais ir niekam neatskaitingais. Tai ypač būdinga Vakarų visuomenei. Tačiau Paulius mums primena, kad šiame pasaulyje nėra atskirų krikščionių ir kad mes sudarome tikėjimo bendruomenę su dvasiniais vadovais, kurie turi padrąsinti mus bendroje kelionėje. Mes visi kartu esame Kristaus kūno dalis.

`Kokias dvasines dovanas turite ir kaip jas naudojate bažnyčios vienybei?`