---
title: Pertvaros sugriovimas
date: 22/10/2018
---

Kartais giliausius susiskaldymus tarp žmonių sukelia rasių, etninės kilmės ir religiniai skirtumai. Daugybėje visuomenių asmens tapatybės kortelėje nurodoma tautybė ar religija, kuriai asmuo priklauso, ir šie skirtumai dažnai yra susiję su privilegijomis ar apribojimais, su kuriais žmonėms tenka gyventi kasdien. Kilus karams ar konfliktams šie tapatybės ir skirtumų žymenys dažnai tampa represijų ir smurto katalizatoriumi.

`Ef 2, 11–22 Paulius nurodo geresnį kelią krikščionių bendruomenei. Kaip mūsų vienybė Kristuje veikia mūsų skirtumus? Ką Jėzaus mirtis ant kryžiaus sugriovė?`

Paulius kviečia efeziečius prisiminti, koks buvo jų gyvenimas prieš jiems priimant Dievo malonę Kristuje. Etniniai, kultūriniai ir religiniai skirtumai sukėlė priešiškumą ir konfliktus tarp žmonių grupių. Bet gera žinia yra tai, kad Kristuje mes visi esame žmonės, turintys bendrą Gelbėtoją ir Viešpatį. Mes visi priklausome Dievo tautai. „Bet dabar Kristuje Jėzuje jūs, kadaise buvusieji toli, esate tapę artimi dėlei Kristaus kraujo“ (Ef 2, 13).

Senovės šventykloje Jeruzalėje buvo pertvara, atskirianti šventyklos dalis, prieinamas tik etniniams žydams. Ant jos buvo užrašyta, kad svetimšaliams toliau eiti draudžiama, grėsė mirtis. Paulius, įžengęs į šventyklą po savo misionieriškų kelionių, buvo apkaltintas būtent peržengimu. Kai Paulius buvo suimtas, jis buvo apkaltintas atsivedęs į žydų šventyklos dalį Trofimą iš Efezo (Apd 21, 29). Šiame laiške Paulius teigia, kad Kristus „yra mūsų sutaikymas, iš abejų padaręs viena, sugriovęs viduryje stovinčią pertvarą, savo kūnu panaikinęs priešybę“ (Ef 2, 14).

Kristuje tikintieji yra Abraomo palikuonys, priėmę širdies apipjaustymą. Fizinis apipjaustymas, kurį Dievas davė Abraomui, nurodė į dvasinį apipjaustymą, kurį tikintieji gali priimti Kristuje (žr. Įst 10, 16). „Jame jūs taip pat esate apipjaustyti ne rankomis atliktu apipjaustymu, bet savo kūniškumo atsižadėjimu – Kristaus apipjaustymu“ (Kol 2,11).

`Dar kartą perskaitykite Ef 2, 11–22. Kokiais būdais mes savo bažnyčioje matome tikrovę to, apie ką Paulius čia parašė? Kokie iššūkiai išlieka?`