---
title: Jėzus meldžiasi už save
date: 14/10/2018
---

Vyriausio kunigo maldą sudaro trys dalys. Pirma, Jėzus meldžiasi už save (Jn 17, 1–5), tada savo mokinius (Jn 17, 6–19) ir galiausiai tuos, kurie įtikės Jį vėliau (Jn 17, 20–26).

`Perskaitykite Jn 17, 1–5. Kokia yra Jo maldos esmė ir ką ji mums reiškia?`

Pirmiausia Jėzus meldėsi už save. Ankstesniuose Jono evangelijos įvykiuose Jėzus minėjo, kad Jo valanda dar neatėjo (Jn 2, 4; 7, 30; 8, 20). Bet dabar Jis žino, kad Jo aukos valanda jau čia. Atėjo dramatiška Jo žemiškojo gyvenimo pabaiga, ir Jam reikia jėgų užbaigti savo misiją. Tad metas maldai.

Jėzus pašlovins Tėvą vykdydamas Jo valią, net jei tai reiškia, kad Jis turi ištverti kryžių. Kryžiaus priėmimas nėra kažkoks fatalizmas (lemtis); iš tikrųjų, taip Jis panaudoja Tėvo suteiktą valdžią. Jis mirė ne kankinio mirtimi, bet noriai pašlovino savo Tėvą įvykdydamas įsikūnijimo tikslą – Jo pasiaukojanti mirtis ant kryžiaus už pasaulio nuodėmes.

`Pasak Jn 17, 3, kas yra amžinasis gyvenimas? Ką reiškia pažinti Dievą?`

Visų pirma, Jėzus mums sako, kad amžinąjį gyvenimą sudaro mūsų asmeninis Dievo pažinimas. Tai nėra išgelbėjimas darbais ar pažinimu, bet Viešpaties pažinimo patyrimas dėl to, ką Jėzus atliko dėl mūsų ant kryžiaus. Šis pažinimas yra susijęs su asmeniniais santykiais su Tėvu. Mūsų žmogiškasis polinkis verčia apriboti pažinimą iki faktų ir detalių, tačiau čia Jėzus siekia kažko gilesnio ir labiau tenkinančio – asmeninių santykių su Dievu. Pirmasis Jėzaus atėjimas taip pat buvo skirtas tam, kad žmonija atrastų prasmingesnį ir gelbstintį Dievo pažinimą ir vieningumą tarpusavyje, prie kurio toks pažinimas atves.

`Kuo skiriasi žinios apie Dievą ir asmeninis Dievo pažinimas? Ką patyrėte, kas padėjo jums pažinti Dievą?`