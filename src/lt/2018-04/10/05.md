---
title: Atleidimas
date: 05/12/2018
---

`Kas yra atleidimas? Ar atleidimas pateisina žmogaus, kuris mums siaubingai pakenkė, elgesį? Ar mano atleidimas priklauso nuo prasižengusiojo atgailos? Ką daryti, jei asmuo, kuriuo esu nusivylęs, nenusipelno mano atleidimo?`

`Kaip šios eilutės padeda suprasti biblinę atleidimo prigimtį? Rom 5, 8–11; Lk 23, 31–34; 2 Kor 5, 20–21; Ef 4, 26.`

Kristus ėmėsi iniciatyvos sutaikyti mus su savimi. Būtent „Dievo gerumas skatina tave atsiversti“ (Rom 2, 4). Kristuje mes susitaikėme su Dievu, kol dar buvome nusidėjėliai. Mūsų atgaila ir išpažintis nesukuria sutaikymo. Kristus mirė ant kryžiaus; mes turime priimti, kas buvo dėl mūsų padaryta. Tiesa, kad negalime gauti atleidimo palaiminimų, kol neišpažįstame savo nuodėmių. Tai nereiškia, kad mūsų išpažintis sukuria atleidimą Dievo širdyje. Atleidimas buvo Jo širdyje visą laiką. Vietoj to, išpažintis leidžia mums jį priimti (1 Jn 1, 9). Išpažintis yra gyvybiškai svarbi ne dėl to, kad ji keičia Dievo nusistatymą mūsų atžvilgiu, bet dėl to, kad ji keičia mūsų nusistatymą Jo atžvilgiu. Mums pasidavus Šventosios Dvasios įtikinamai galiai atgailauti ir išpažinti savo nuodėmę, mes esame pakeisti.

Atleidimas taip pat labai svarbus mūsų pačių dvasinei gerovei. Nesugebėjimas atleisti žmogui, kuris mums pakenkė, net jei asmuo nenusipelno atleidimo, gali mums pakenkti labiau nei prasižengusiajam. Jei žmogus jums pakenkė ir skausmas graužia viduje, nes nesugebate atleisti, jūs leidžiate prasižengėliui dar labiau kenkti. Itin dažnai tokie jausmai ir įskaudinimas yra bažnyčios susiskaldymų ir įtampų priežastis. Neišspręstas skausmas tarp bažnyčios narių kenkia Kristaus kūno vienybei.

Atleidimas išlaisvina asmenį iš mūsų pasmerkimo, nes Kristus išlaisvino mus iš Jo pasmerkimo. Tai nepateisina kito asmens elgesio mūsų atžvilgiu. Mes galime susitaikyti su mums pakenkusiu asmeniu, nes Kristus mus sutaikė su savimi, kai mes nusikaltome Jam. Mes galime atleisti, nes mums atleidžiama. Mes galime mylėti, nes mes esame mylimi. Atleidimas yra apsisprendimas. Mes galime rinktis atleisti, nepaisant kito žmogaus elgesio ar nusistatymo. Tai yra tikroji Jėzaus dvasia.

`Kaip mes galime sutelkti dėmesį į Kristaus atleidimą, kuris mums padeda išmokti atleisti kitiems? Kodėl toks atleidimas yra itin svarbi mūsų krikščioniško patyrimo pusė?`