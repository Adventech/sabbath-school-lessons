---
title: Nuo vergo iki sūnaus
date: 03/12/2018
---

Kol buvo įkalintas Romoje, Paulius sutiko iš Kolosų į Romą pabėgusį vergą vardu Onesimas. Paulius asmeniškai pažinojo Onesimo šeimininką. Laiškas Filemonui yra asmeninis Pauliaus kreipimasis į savo draugą santykiams su pabėgusiu vergu atkurti.

Pauliui santykiai buvo svarbu. Apaštalas žinojo, kad pašliję santykiai kenkia dvasiniam augimui ir bažnyčios vienybei. Filemonas buvo bažnyčios vadovas Kolosuose. Jei jis jautė kartėlį Onesimui, tai paveiks jo krikščionišką liudijimą ir bažnyčios liudijimą netikintiesiems.

`Perskaitykite Fm 1–25. Kokių svarbių principų apie atkurtus santykius galime čia rasti? Atminkite, kad esminis žodis tai – principai.`

Iš pirmo žvilgsnio šiek tiek stebina tai, kad Paulius nepasisakė griežčiau dėl vergovės blogybių. Tačiau Pauliaus strategija buvo daug veiksmingesnė. Idealiu atveju, Evangelija sugriauna visus klasių skirtumus (Gal 3, 28; Kol 3, 10–11). Apaštalas siuntė Onesimą atgal pas Filemoną ne kaip vergą, bet kaip savo sūnų Jėzuje ir kaip Filemono „mylimą brolį“ Viešpatyje (Fm 16).

Paulius žinojo, kad pabėgusių vergų ateitis buvo niūri. Jie galėjo būti sulaikyti bet kuriuo metu. Jie buvo pasmerkti nepritekliui ir skurdui. Bet dabar, kaip Filemono brolis Kristuje, pasiruošęs dirbti, Onesimas galėjo turėti geresnę ateitį. Filemonas galėjo užtikrinti jam maisto, apgyvendinimą ir darbą. Sugadintų santykių atkūrimas galėjo nulemti ženklius skirtumus jo gyvenime. Jis tapo „ištikimu ir mylimu broliu“ bei Pauliaus bendradarbiu Evangelijai (Kol 4, 9). Paulius buvo toks uolus ir tvirtas dėl šių dviejų sutaikymo, kad jis buvo pasiruošęs iš savo kišenės sumokėti visus finansinius nuostolius, kuriuos galėjo lemti įvykiai tarp dviejų tikinčiųjų Jėzuje.

`Remiantis čia esančiais Evangelijos principais, ką galite įžvelgti, kad galėtumėte padėti išspręsti kilusią įtampą, net susiskaldymus, kurie pasireiškė santykiuose su kitais? Kaip šie principai neleidžia suardyti jūsų vietinės bendruomenės vienybės?`