---
title: Tolimesnis nevieningumas ir atsiskyrimas
date: 02/10/2018
---

`Perskaitykite Pr 11:1–9. Kokie įvykiai čia dar labiau padidino atsiskyrimo ir nevieningumo problemą?`

Kitas Rašte po tvano paminėtas įvykis yra Babelio bokšto statyba, kalbų sumaišymas, o tada žmonių, kurie iki šiol kalbėjo viena kalba, sklaida. Galbūt pakerėti krašto tarp Eufrato ir Tigro upių grožio bei dirvožemio derlingumo, kai kurie Nojaus palikuonys nusprendė pastatyti miestą ir aukštą statinį Šinaro krašte, šiandieniame Pietų Irake (Pr 11:2).

Archeologiniai tyrinėjimai parodė, kad Mesopotamija buvo tankiai apgyvendinta vietovė nuo ankstyviausių istorinių laikų. Tarp šių žmonių buvo šumerai, kuriems priskirtas sumanymas rašyti ant molio lentelių. Jie statė tvirtus namus ir buvo papuošalų, įrankių ir namų apyvokos reikmenų gamybos meistrai. Kasinėjimai taip pat atskleidė daugybę šventyklų su bokštu, skirtų įvairių dievybių garbinimui.

Nojaus palikuonys, įsikūrę Šinaro krašte, greitai pamiršo Nojaus Dievą ir Jo duotus pažadus, kad niekada nebesunaikins pasaulio tvanu. Babelio bokšto statyba buvo paminklas jų didžiausiai išminčiai ir įgūdžiams. Jų garbės ir reputacijos troškimas, „pasidaryti sau vardą“ (Pr 11:4), buvo vienas iš motyvų bokšto statybai.

> <p></p>
> „Dangaus tikslas žmonėms buvo – išlaikyti vienybę per tikrosios religijos ryšį. Kai stabmeldystė ir politeizmas sulaužė šį vidinį dvasinį ryšį, jie neteko ne tik religijos vienybės, bet ir brolystės dvasios. Bokšto projektas, išorinėmis priemonėmis išsaugoti vidinę vienybę, kurios neteko, niekada negalėjo būti įgyvendintas“ (The SDA Bible Commentary, vol. 1, 284 p.).

Adomo ir Ievos nuopuolis sugriovė žmonijos vienybę ir pirminį Dievo planą. Nuopuolis sukėlė garbinimo painiavą; žemėje plačiai išplito blogis ir amoralumas; ir galiausiai žmonija susiskaldė į daugybę skirtingų kultūrų, kalbų ir rasių, kurios nuo to laiko dažnai buvo nesuderinamos.

`Kokių praktinių žingsnių galime imtis, kad padėtume išgydyti rasių, kultūrų ir kalbų susiskaldymus, kurie mums pakenkia net bažnyčioje?`