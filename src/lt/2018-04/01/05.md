---
title: Abraomas, Dievo tautos tėvas
date: 03/10/2018
---

Trys didžiosios monoteistinės pasaulio religijos – judaizmas, krikščionybė ir islamas, laiko Abraomą tėvu. Krikščionims šis sutapatinimas yra dvasinis ryšys. Kai buvo pašauktas palikti savo kraštą Mesopotamijoje, Abraomui buvo pasakyta, kad jame visos žemės gentys „ras palaiminimą“ (Pr 12:3; taip pat žiūrėkite Pr 18:18, 22:18). Palaiminimas atėjo per Jėzų.

`Perskaitykite Hbr 11:8–19, Rom 4:1–3, Gal 3:29. Kokie Abraomo tikėjimo elementai minimi šiose eilutėse ir kaip jie susiję su krikščionių vienybės idėja? T.y., ką galima rasti šiose eilutėse, kurios šiandien gali mums padėti suvokti, kas turėtų būti esminė krikščionių vienybės dalis?`

Kaip visų tikinčiųjų tėvas, Abraomas mums pateikia keletą esminių elementų, svarbių krikščionių vienybei. Pirma, jis buvo paklusnus. „Tikėdamas Abraomas paklausė šaukimo keliauti į šalį, kurią turėjo paveldėti, ir išvyko, nežinodamas kur einąs“ (Hbr 11:8).

Antra, jis vylėsi Dievo pažadais. „Tikėdamas jis apsigyveno pažadėtoje žemėje tartum svetimoje, įsikūręs palapinėse su Izaoku ir Jokūbu, to paties pažado paveldėtojais. Mat jis laukė miesto su tvirtais pamatais, kurio statytojas ir kūrėjas būtų Dievas“ (Hbr 11:9–10).

Trečia, jis tikėjo, kad Dievas duos jam sūnų ir kad vieną dieną jo palikuonys bus tokie pat gausūs kaip žvaigždės. Šios reakcijos pagrindu Dievas jį nuteisino tikėjimu (Rom 4:1–3).

Ketvirta, jis kliovėsi Dievo išganymo planu. Didžiausias Abraomo tikėjimo išmėginimas buvo tuomet, kai Dievas paprašė jį paaukoti Izaoką ant Morijos kalno (Pr 22:1–19; Hbr 11:17–19).

Senajame Testamente Abraomas pavadintas Dievo draugu (2 Met 20:7, Iz 41:8).

Jo tikėjimas, jo nesvyruojantis paklusnumas ir jo pasikliovimas Dievo pažadais padaro jį pavyzdžiu, koks turėtų būti mūsų krikščioniškas gyvenimas.

`Pagalvokite apie savo elgesį ir žodžius per kelias ateinančias dienas. Kaip galėtumėte siekti užtikrinti, kad tai, ką sakote ar darote, atspindi jūsų tikėjimo tikrovę?`