---
title: Sabata
date: 21/11/2018
---

Kitas svarbus biblinis mokymas, kurio septintosios dienos adventistai laikosi – tai septintoji diena sabata. Tai esminė doktrina, užtikrinanti mums vienybę ir bendrystę. Tai vienintelis dalykas, kurio, išskyrus keletą išimčių krikščionybėje, mes laikomės vieni.

Sabata yra Dievo dovana žmonijai nuo pat pasaulio sukūrimo (Pr 2, 1–3). Kuriant pasaulį sabatą įtvirtino trys skiriamieji dangaus veiksmai: (1) Dievas ilsėjosi sabatą, (2) Jis palaimino šią dieną ir (3) Jis ją pašventino. Šie trys veiksmai padarė sabatą ypatinga Dievo dovana, leidžiančia žmonijai patirti dangaus tikrovę žemėje ir įtvirtinti tai, kad Dievas pasaulį sukūrė per šešias dienas. Gerai žinomas rabinas Abraomas Jozuė Hešelis (Abraham Joshua Heschel) sabatą pavadino „laiko rūmais“ – šventa diena, kai Dievas susitinka su savo tauta ypatingu būdu.

`Ko šios eilutės moko apie sabatos reikšmę žmonijai? Iš 20, 8–11; Įst 5, 12–15; Ez 20, 12. 20.`

Dėl noro sekti Jėzaus pavyzdžiu (Lk 4, 16), septintosios dienos adventistai laikosi septintosios dienos – sabatos. Jėzaus dalyvavimas sabatos pamaldose atskleidžia, kad Jis patvirtino ją kaip dieną poilsiui ir garbinimui. Kai kurie Jo stebuklai buvo padaryti per sabatą, kad išmokytų gydymo (fizinio ir dvasinio) dimensijos, kuri ateina iš sabatos laikymosi (žr. Lk 13, 10–17). Apaštalai ir ankstyvieji krikščionys suprato, kad Jėzus nepanaikino sabatos; jie patys jos laikėsi ir šią dieną garbino Dievą (Apd 13, 14. 42. 44; Apd 16, 13; Apd 17, 2; Apd 18, 4).

Kita graži sabatos dimensija – tai ženklas mūsų išlaisvinimui iš nuodėmės. Sabata yra Izraelio tautos išgelbėjimo iš vergijos Egipte atminimo paminklas, kurį Dievas pažadėjo Kanaano krašte (Įst 5, 12–15). Nepaisant to, kad Izraelis nesugebėjo visiškai įžengti į šį atilsį dėl pakartotino neklusnumo ir stabmeldystės, Dievas žada, kad „Dievo tautos dar laukia sabatos poilsis“ (Hbr 4, 9). Visi, kurie nori įžengti į šį atilsį, gali į jį patekti tikėdami Jėzaus išgelbėjimu. Sabatos laikymasis simbolizuoja šį dvasinį atilsi Kristuje ir kad mes pasikliaujame tik Jo nuopelnais, o ne savo darbais, kad jie išgelbėtų mus iš nuodėmės ir suteiktų mums amžinąjį gyvenimą (žr. Hbr 4, 10, Mt 11, 28–30).

`Kokiais apčiuopiamais būdais sabata padėjo jums patirti vienybę ir bendrystę, kurios Kristus trokšta savo žmonėms?`