---
title: Jėzaus tarnystė Dangiškojoje Šventykloje
date: 20/11/2018
---

Senajame Testamente Dievas nurodė Mozei pastatyti palapinę arba šventyklą, kad būtų Jo buveinė čia žemėje (Iš 25, 8). Šventyklos apeigomis Izraelio tauta buvo mokoma išgelbėjimo plano. Vėliau, karaliaus Saliamono laikais, nešiojamą palapinę pakeitė didinga šventykla (1 Kar 5–8). Ir palapinė, ir šventykla buvo pastatytos pagal dangišką pavyzdį: „tikrojoje padangtėje, kurią pastatė ne žmogus, o Viešpats“ (Hbr 8, 2; taip pat žr. Iš 25, 9. 40).

Visame Rašte matoma, kad yra dangiškoji šventykla, kuri tarnauja kaip pagrindinė Dievo buveinė. Žemiškos šventyklos apeigos buvo išgelbėjimo plano ir Jėzaus kunigiškos tarnystės danguje „mažos“ pranašystės.

`Perskaitykite Hbr 8, 6; 9, 11–12. 23–28; ir 1 Jn 1, 9–2, 2. Ko šios eilutės moko apie kunigišką Jėzaus tarnystę danguje?`

Nuo Jo užžengimo dangiškoji šventykla yra ta vieta, kur Kristus vykdo savo kunigišką tarnystę mūsų išgelbėjimui (žr. Hbr 7, 25). Todėl mes esame raginami visiškai pasitikint artintis „prie malonės sosto, kad patirtume gailestingumą ir rastume malonę gauti pagalbą deramu laiku“ (Hbr 4, 16).

Kadangi žemiškoje padangtėje buvo du kunigų tarnystės etapai – kasdienis tarnavimas šventoje vietoje, ir kartą per metus – šventų švenčiausioje vietoje – Šventajame Rašte taip pat apibūdinami šie du Jėzaus tarnystės etapai danguje. Jo tarnystę šventoje vietoje danguje nusako tarpininkavimas, atleidimas, sutaikymas ir atkūrimas. Atgailaujantys nusidėjėliai gali tiesiogiai kreiptis į Tėvą per tarpininką Jėzų (1 Jn 2, 1). Nuo 1844 m. Jėzaus tarnystė šventų švenčiausioje yra susijusi su teismu ir apvalymu, kurie buvo atliekami kartą per metus Permaldavimo dieną (Kun 16). Šventyklos apvalymo tarnystė taip pat grindžiama Jėzaus krauju. Šią dieną atliktas permaldavimas nurodė į galutinį Kristaus nuopelnų pritaikymą, siekiant pašalinti nuodėmės buvimą ir įvykdyti visišką visatos sutaikymą, pastarąją paverčiant viena darnia Dievui pavaldžia sistema. Šių dviejų etapų tarnystės doktrina yra unikalus adventistų įnašas į viso išganymo plano sampratą.