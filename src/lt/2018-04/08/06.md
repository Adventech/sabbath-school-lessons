---
title: Mirtis ir prisikėlimas
date: 22/11/2018
---

Kurdamas „Dievas padarė žmogų iš žemės dulkių ir įkvėpė jam į šnerves gyvybės alsavimą. Taip žmogus tapo gyva būtybe“ (Pr 2, 7). Šis pasakojimas apie žmogaus sukūrimą parodo, kad gyvybė ateina iš Dievo. Ar nemirtingumas yra būdingas šiam gyvenimui aspektas? Raštas mums sako, kad tik Dievas yra nemirtingas (1 Tim 6, 16); nemirtingumas nesuteikiamas žmonėms gimus. Priešingai nei Dievas, žmonės yra mirtingi. Šventasis Raštas mūsų gyvenimą lygina su garu, „kuris trumpam pasirodo ir paskui išnyksta“ (Jok 4, 14), o mirus mūsų gyvenimas pereina į miego būseną, kurioje nėra sąmonės (žr. Mok 9, 5–6. 10; Ps 146, 4; Ps 115, 17; Jn 11, 11–15).

Nors žmonės gimsta mirtingi ir miršta, Raštas kalba apie Jėzų Kristų kaip nemirtingumo šaltinį ir sako mums, kad Jis duoda nemirtingumą ir amžino gyvenimo pažadą visiems, kurie tiki Jo išgelbėjimu. „Dievo malonės dovana – amžinasis gyvenimas mūsų Viešpatyje Kristuje Jėzuje“ (Rom 6, 23). Jėzus „sunaikino mirtį ir nušvietė gyvenimą bei nemirtingumą savo Evangelija“ (2 Tim 1, 10). „Dievas taip pamilo pasaulį, jog atidavė savo viengimį Sūnų, kad kiekvienas, kuris Jį tiki, nepražūtų, bet turėtų amžinąjį gyvenimą“ (Jn 3, 16). Taigi yra viltis dėl gyvenimo po mirties.

`Perskaitykite 1 Kor 15, 51–54 ir 1 Tes 4, 13–18. Ką šios eilutės pasako apie gyvenimą po mirties ir kada žmonėms bus suteiktas nemirtingumas?`

Apaštalas Paulius aiškiai parašė, kad Dievas suteikia nemirtingumą žmonėms ne mirties akimirką, bet po prisikėlimo, nuskambėjus paskutiniam trimitui. Nors amžinojo gyvenimo pažadas tikintiesiems suteikiamas, kai jie priima Jėzų kaip savo Išganytoją, nemirtingumas suteikiamas tik po prisikėlimo. Naujasis Testamentas nieko nekalba apie tai, kad siela keliauja į dangų iškart po mirties; šio mokymo šaknys yra pagonybėje, siekia senovės graikų filosofijos dienas ir nėra minimas nei Senajame, nei Naujajame Testamente.

`Kaip mūsų su mirtimi susijusi samprata padeda mums dar labiau branginti Antrojo atėjimo pažadą? Kaip šis tikėjimas galingai suvienija mus kaip septintosios dienos adventistus?`