---
title: Sugrįžkite, atsimetėliai vaikai
date: 07/10/2018
---

Izraelio tautos istorija kupina pasakojimų apie nepaklusnumą ir maištavimą, po to sekančiu sugrįžimu pas Dievą ir paklusnumu, o paskui vėl pasikartojančiu nepaklusnumu ir nesutarimais. Tai vis kartojasi. Kiekvieną kartą Dievo tautai sąmoningai laikantis Jo valios, jie buvo palaiminti ramybe ir gyvenimu. Kiekvieną kartą jiems nepaklūstant ir einant savo keliais, jų gyvenimas pasidarydavo apgailėtinas, kupinas karų ir konfliktų. Dar prieš Izraeliui įžengus į pažadėtąjį kraštą, Dievas tai numatė ir pasiūlė sprendimą, kad būtų išvengta tokių neigiamų padarinių jų buvimui.

`Perskaitykite Įst 28, 1–14. Kokie bus palaiminimai Izraeliui, jei tauta paklus Dievo valiai?`

`Perskaitykite Jer 3, 14–18. Ko moko Dievo raginimas Izraeliui atgailauti ir sugrįžti pas Jį? Ką tai mums sako apie Dievo meilę ir kantrybę savo tautai?`

Jeremijo knygoje nuostabu yra tai, kad Dievas yra mylintis, gailestingas ir dosnus savo tautai, nepaisant jų maištavimo, susiskaldymo ir stabmeldystės. Dievas nuolatos kviečia savo tautą grįžti pas Jį ir atgailauti už savo kaltes. Dievas ne kartą pažadėjo atkūrimą ir viltį ateičiai.

„Sugrįžk, maištingoji Izraelio tauta, – tai Viešpaties žodis, – nebūsiu tau piktas, nes esu maloningas, – tai Viešpaties žodis, – neapykantos amžinai Aš nejaučiu. Tik prisipažink, kad esi kalta, nes prieš Viešpatį, savo Dievą, maištavai, savo palankumą švaistei svetimiems dievams po bet kokiu kupliu medžiu ir Mano balso klausyti nenorėjai, – tai Viešpaties žodis“ (Jer 3, 12–13).

Jeremijo žodžiai ištarti tuo metu, kai Dievo Žodis buvo primirštas. Nors kai kurios reformos buvo pradėtos karaliaus Jošijo laikais, dauguma žmonių nejautė dvasinio noro toliau ištikimai paklusti Dievui. Jų nuodėmės, stabmeldystė ir egocentriškumas lėmė dvasinę ir politinę pražūtį. Juo labiau jie gręšis nuo Dievo valios vykdymo, tuo labiau bauginanti būtų jų ateitis. Vis dėlto per Jeremiją Dievas juos prašė. Dievas jiems buvo paruošęs geresnę ateitį, ir Jis norėjo grąžinti jiems klestėjimą, vienybę ir sveikatą. Bet tai galėtų įvykti tik tuo atveju, jei jie gyvens tikėjimu ir viskuo, kas susiję su tikru tikėjimu.

`Kokį skirtumą paklusnumas ir nepaklusnumas lėmė jūsų gyvenime?`