---
title: Įsibraus vilkų
date: 11/10/2018
---

`Perskaitykite Apd 20, 25–31. Dėl ko Paulius įspėjo Efezo vyresniuosius? Ką jie turėjo padaryti, kad tai nepasikartotų?`

Savo tarnystės metu Paulius dažnai susidūrė su priešprieša, ir jis žinojo, kad bus sunku išsaugoti Jėzaus Kristaus Evangelijos grynumą. Atsisveikindamas su Efezo vyresniaisiais jis atkreipė dėmesį į sargybinio pavyzdį Ez 33, 1–6 ir pasakė kolegoms vadovams, kad jie taip pat yra atsakingi už Evangelijos apsaugą. Jie turėjo būti ištikimi savo bendruomenių ganytojai.

Pauliaus pavartotas posakis „žiaurūs vilkai“, nusakantis netikrus mokytojus (Apd 20, 29), primena panašų Jėzaus perspėjimą, kad klaidinantys mokytojai apsigaubia avių kailiu (Mt 7, 15). Šie netikri mokytojai pasirodė netrukus po to, kai Paulius dėl to perspėjo, ir jie medžiojo tikinčiuosius apaštalo įsteigtose Azijos bažnyčiose. Ef 5, 6–14 ir Kol 2, 8 matome kai kuriuos Pauliaus įspėjimus bažnyčioms Mažojoje Azijoje.

Antrame savo laiške Timotiejui Paulius įspėjo ir Timotiejų, atsakingą už Efezo bažnyčią, dėl klaidamokslių bažnyčioje ir nedorybės paskutinėmis dienomis.

`Perskaitykite 2 Tim 2, 14–19 ir 2 Tim 3, 12–17. Ką Paulius sako Timotiejui apie tai, kaip kovoti su netikrais mokytojais ir išsaugoti bažnyčios vienybę?`

Pirma, Timotiejus turėtų žinoti Raštą, be iškraipymų skelbti „tiesos žodį“ (2 Tim 2, 15). Priešnuodis šiems beprasmiams ginčams ir spėlionėms – tai teisingai suprasti ir mokyti Dievo duotą žodį. Rašto tiesos turi būti teisingai aiškinamos, kad nė viena Rašto dalis neprieštarautų visam Rašte pateiktam paveikslui, taip pat užkertant kelią klaidinantiems aiškinimams, dėl kurių galima netekti Jėzaus tikėjimo. Nesvarbūs ir antriniai klausimai turi būti pavaldūs Dievo Žodžio principams, kurie iš tikrųjų paruoš tikinčiuosius gyventi pergalingą gyvenimą Kristuje. Antras Pauliaus patarimas yra pačiam Timotiejui vengti „nerimtų tauškalių“ (2 Tim 2, 16). Nereikšmingos ir spekuliatyvios temos neturėtų būti Timotiejaus mokymo tarnystės dalis, jei jis nori būti laikomas vertu ir ištikimu tarnautoju. Tokie pokalbiai lemia tik didesnę nedorybę ir nepadeda tikinčiųjų ugdymui (2 Tim 2, 16). Tik tiesa veda į pamaldumą ir darną tarp tikinčiųjų. Priežastis, dėl kurios pats Timotiejus turi vengti ir raginti savo kaimenę vengti tokių klaidamokslių yra ta, kad jie plinta bažnyčioje kaip liga (2 Tim 2, 17). Galų gale paklusnumas Dievo Žodžiui yra priešnuodis klaidamoksliams (2 Tim 3, 14–17), galintiems kelti pavojų bažnyčios vienybei.

`Kaip mes, kaip bažnyčia, galime apsisaugoti nuo panašių žmonių, kurie per klaidamokslius gali pasėti tarp mūsų susiskladymus?`