---
title: Pagonių atsivertimas
date: 12/11/2018
---

Pagonių atsivertimas į Jėzaus Kristaus Evangeliją yra tas įvykis Apaštalų darbų knygoje, kuris nulemia didžiausią kovą ankstyvosios bažnyčios gyvenime ir kelia grėsmę jos būčiai bei misijai.

`Perskaitykite Apd 10, 1–23. Kokios šių eilučių detalės rodo, kad Šventoji Dvasia darbavosi daugelio žmonių širdyse, jog paruoštų kelią pagonims priimti Evangeliją?`

Atrodo, kad regėjimas Petrui pasirodė keistas. Jis šokiruotas dėl to, kad, kaip tikintis žydas, jis niekada nevalgė nešvaraus ar sutepto maisto, kaip reikalauja Įstatymas (žr. Kun 11; Ez 4, 14; Dan 1, 8). Tačiau šis regėjimas buvo susijęs ne su mityba, o kliūtimis tarp žydų ir pagonių, kurios trukdė Evangelijos plitimui. Senovėje tokios kliūtys buvo tokios pat paplitusios kaip ir šiandien.

Pirmaisiais dešimtmečiais krikščionybę iš esmės sudarė žydai, priėmę Jėzų kaip pažadėtą Senojo Testamento pranašysčių Mesiją. Šie ankstyvieji tikintieji Jėzuje buvo įtikėję žydai, vykdę Įstatymą, kaip buvo mokomi. Jie nemanė, kad Jėzaus Kristaus Evangelija ištrynė ar panaikino Senojo Testamento įsakus (žr. Mt 5, 17–20).

`Perskaitykite Apd 10, 28–29. 34–35. Kaip Petras suprato regėjimo Jopėje reikšmę? Kas privedė jį prie šio aiškinimo?`

Apaštalų darbų knygos įvykiuose matome, kad Šventoji Dvasia paruošė kelią, jog pagonys būtų priimti į krikščionių bendrystę. Ir jie galėjo tai padaryti be apipjaustymo ar tapimo žydais. Kad tai iš tikrųjų Dievo valia, Petrą ir jo draugus įtikino Šventosios Dvasios išliejimas Kornelijui ir jo namiškiams, panašiai kaip tą patyrė Jėzaus mokiniai Sekminių dieną (Apd 10, 44–47). Jei Šventoji Dvasia gali būti suteikta pagonims, kaip ji buvo suteikta žydams, tada akivaizdu, kad apipjaustymas nėra būtina sąlyga įtikėti Jėzų kaip Mesiją. Ši išvada lėmė didelę teologinę kovą tarp ankstyvųjų krikščionių.