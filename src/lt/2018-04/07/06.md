---
title: Sudėtingas sprendimas
date: 15/11/2018
---

Antiochijos bažnyčiai prireikė tam tikro pasitikėjimo, kad išsiųstų atstovus į Jeruzalę, siekiant rasti geriausią sprendimą dėl ginčų. Tačiau po apaštalų ir vyresniųjų aptarimų, trukusių valandas, Jokūbas, Jėzaus brolis, kuris, atrodo, yra susirinkimo vadovas, nusprendė, kas turėtų būti padaryta (Apd 15, 13–20). Akivaizdu, kad susirinkimas nusprendė, jog pagonims, kurie nori tapti krikščionimis, nebereikia tapti atsivertusiais žydais, paklūstant visiems apeiginiams įstatams, įskaitant apipjaustymą.

`Perskaitykite Am 9, 11–12 ir Jer 12, 14–16. Ką skelbė šie Senojo Testamento pranašai apie Izraelio kaimynines tautas?`

Nors Jokūbas cituoja Amoso 9, užuominas apie tautų išgelbėjimą matome ir kitose Senojo Testamento pranašystėse. Dievas visuomet siekė išgelbėti visą pasaulį per Izraelio liudijimą ir patyrimą. Tiesą sakant, Dievo pašaukimas Abraomui buvo palaiminimas visoms tautoms per jį ir jo palikuonis (Pr 12, 1–3). Šventosios Dvasios vedimas; Petro, Barnabo ir Pauliaus tarnystė tarp pagonių; ir daugybės pagonių atsivertimas buvo įrodymai, kurių negalima atmesti. Šie liudijimai padėjo krikščionių bendruomenės vadovams Jeruzalėje suvokti, kad daugelis Senojo Testamento pranašysčių dabar buvo įvykdytos. Tiesą sakant, Dievas jau davė įstatus, susijusius su pagonių apsigyvenimu Izraelyje, ir jiems taikomus apribojimus (Kun 17 ir 18). Jokūbas savo sprendime taip pat nurodė šiuos įstatus (Apd 15, 29). Visiems tapo akivaizdu, kad Dievas pašaukė pagonis prisijungti prie Jo tautos ir gauti išgelbėjimą Jėzuje. Šventosios Dvasios vadovavimas suteikė jiems gilesnį Šventojo Rašto supratimą ir atskleidė svarbias tiesas, kurių jie anksčiau nematė.

Apd 15, 30–35 užrašytas tikinčiųjų Antiochijoje pritarimas tam, kas buvo nuspręsta Jeruzalėje: „Antiochiečiai ... apsidžiaugė paguodos žodžiais“ (Apd 15, 31).

Čia matome galingą pavyzdį, kaip ankstyvoji bažnyčia, paklusdama Dievo Žodžiui, kartu su meile, vienybe ir pasitikėjimo principais, vedama Šventosios Dvasios, galėjo išvengti to, kas galėjo virsti didžia vienybės krize.

`Ko šis pasakojimas mus moko apie tai, kad mums svarbu ne tik klausytis, ką sako kiti, bet ir pagalvoti, kad jie gali būti teisūs, net jei tai, ką jie sako, nėra tai, ką norime išgirsti?`