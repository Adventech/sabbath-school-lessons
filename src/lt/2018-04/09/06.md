---
title: Vienybė misijoje
date: 29/11/2018
---

`Palyginkite mokinių nuotaiką per Viešpaties Vakarienę Lk 22, 24 su jų nuotaika netrukus prieš Sekminių patyrimą Apd 1, 14 ir 2, 1. 46. Kas lėmė tokį skirtumą jų gyvenime?`

Apd 1, 14 ir 2, 46 frazė „vieningai“ taip pat reiškia „sutartinai“. Tą lėmė tai, kad jie buvo vienoje vietoje, meldė Jėzaus pažado įvykdymo atsiųsti jiems Globėją.

Jiems laukiant, darėsi vis lengviau pradėti kritikuoti vienas kitą. Kai kurie galėjo nurodyti į tai, kad Petras išsigynė Jėzaus (Jn 18, 15–18. 25–27), o Tomas abejojo Jėzaus prisikėlimu (Jn 20, 25). Jie galėjo prisiminti Jono ir Jokūbo prašymą gauti geriausias vietas Jėzaus karalystėje (Mk 10, 35–41) arba kad Matas buvo nusidėjėlis ir muitininkas (Mt 9, 9).

Tačiau „šios pasirengimo dienos buvo gilinimosi į savo širdį metas. Mokiniai žinojo savo dvasinius poreikius ir prašė Viešpaties šventojo patepimo, kad taptų tinkami sielų gelbėjimo darbui. Jie neprašė palaiminimų tik sau. Juos slėgė sielų gelbėjimo našta. Jie suprato, kad Evangelija turi būti nešama į pasaulį, ir reikalavo Kristaus pažadėtos jėgos“ (E. Vait, Apaštalų darbai, 29 p.).

Mokinių bendrystė ir jų karštos maldos paruošė juos šiam didžiam Sekminių patyrimui. Jiems artinantis prie Dievo ir nepaisant savo asmeninių skirtumų, mokiniai buvo paruošti Šventosios Dvasios, kad taptų bebaimiais ir drąsiais Jėzaus prisikėlimo liudytojais. Jie žinojo, kad Jėzus atleido daugybę trūkumų, ir tai jiems suteikė drąsos nenuleisti rankų. Jie žinojo, ką Jėzus dėl jų atliko. Jie žinojo Jame esantį išganymo pažadą, taigi „tikintieji siekė tapti charakteriu panašiais į Kristų ir darbuotis dėl Jo karalystės plėtimo“ (E. Vait, Apaštalų darbai, 38 p.). Tad nestebina tai, kad Viešpats galėjo per juos padaryti galingų dalykų. Tai pamoka mums šiandien kaip bažnyčiai.

`Visada lengva rasti kitų žmonių gyvenime nederamų dalykų. Kaip mes galime išmokti nepamatyti kitų klaidų, visų pirma dėl didingesnio tikslo atliekant Dievo valią vieningoje bažnyčioje?`