---
title: Praktinė vienybė
date: 27/11/2018
---

1902 m. E. Vait rašė:

> <p></p>
> „Kuo Kristus buvo gyvendamas šioje žemėje, tuo turi būti kiekvienas krikščionis. Jis yra mūsų pavyzdys ne tik savo nepriekaištingu tyrumu, bet ir kantrybe, švelnumu bei maloningu būdu“ (E. Vait, Signs of the Times, July 16, 1902).

Šie žodžiai primena Pauliaus kreipimąsi į filipiečius: „Būkite tokio nusistatymo kaip Kristus Jėzus“ (Fil 2, 5).

`Perskaitykite Ef 4, 25–5, 2 ir Kol 3, 1–17, tada atsakykite į šiuos du klausimus: Kuriose mūsų gyvenimo srityse mes esame raginami parodyti mūsų ištikimybę Jėzui? Kaip mes liudijame Jėzaus Evangeliją mūsų viešajame gyvenime?`

Yra daugybė kitų Šventojo Rašto tekstų, raginančių krikščionis sekti Jėzaus pavyzdžiu ir būti gyvais Dievo malonės liudytojais kitiems. Mes taip pat raginami siekti gero kitiems (Mt 7, 12); nešioti vieni kitų naštas (Gal 6, 2); gyventi paprastumu ir sutelkti dėmesį į vidinį dvasingumą, o ne į išorinį demonstravimą (Mt 16, 24–26; 1 Pt 3, 3–4); ir laikytis sveikos gyvensenos (1 Kor 10, 31).

„Mylimieji, aš maldauju jus kaip ateivius ir svečius susilaikyti nuo kūno geidulių, kurie kovoja prieš sielą. Jūsų elgesys tarp pagonių tebūna pavyzdingas, kad, nors dabar jie šmeižia jus kaip piktadarius, pažinę jūsų gerus darbus, imtų šlovinti Dievą aplankymo dieną“ (1 Pt 2, 11–12). Kaip dažnai mes nuvertiname krikščioniškojo būdo poveikį tiems, kurie mus stebi? Kantrumas, pasireiškiantis susierzinimo akimirkomis, drausmingumas įtampos ir nesutarimų metu, švelni dvasia reaguojant į nekantrumą ir nemalonius žodžius yra Jėzaus dvasios, kurios esame pašaukti laikytis, ženklai. Mums, septintosios dienos adventistams kartu liudijant pasauliui, kuris neteisingai supranta Dievo charakterį, mes tampame galia gėriui ir Dievo šlovei. Kaip Kristaus pasiuntiniai, tikintieji turi būti žinomi ne tik dėl savo moralės, bet ir praktinio susidomėjimo kitų žmonių gerove. Jei mūsų religinis patyrimas yra tikras, jis atsiskleis ir padarys įtaką pasauliui. Vieningas tikinčiųjų kūnas, atskleidžiantis Kristaus charakterį pasauliui, iš tikrųjų bus galingas liudytojas.

`Kokį liudijimą jūs pateikiate kitiems? Ką asmuo įžvelgtų jūsų gyvenime, dėl ko jam norėtųsi sekti Jėzų?`