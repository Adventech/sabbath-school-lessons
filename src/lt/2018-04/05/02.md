---
title: Pasirengimo dienos
date: 28/10/2018
---

Per paskutines valandas, praleistas kartu su mokiniais prieš mirtį, Jėzus pažadėjo, kad Jis nepaliks jų vienų. Kitas Guodėjas, Šventoji Dvasia, bus siunčiamas tarnauti kartu su jais. Dvasia padės jiems prisiminti daugelį dalykų, kuriuos Jėzus pasakė ir padarė (Jn 14, 26), ir paskatins juos suprasti daugiau tiesų (Jn 16, 13). Prisikėlimo dieną Jėzus atnaujino šį pažadą. „Jūs po kelių dienų būsite pakrikštyti Šventąja Dvasia. Bet kai ant jūsų nužengs Šventoji Dvasia, jūs gausite Jos galybės“ (Apd 1, 5. 8). Šventosios Dvasios jėga bus suteikta tam, kad mokiniai taptų liudytojais Jeruzalėje, Judėjoje, Samarijoje ir ligi pat žemės pakraščių (Apd 1, 8).

`Perskaitykite Apd 1, 12–14. Ką mokiniai darė per šias dešimt dienų?`

Mes galime įsivaizduoti, kad šios dešimt dienų yra intensyvaus dvasinio pasiruošimo laikotarpis, tam tikra stovykla, kurios metu šie mokiniai dalijasi savo prisiminimais apie Jėzų, Jo darbus, Jo mokymus ir Jo stebuklus. Jie „ištvermingai ir vieningai atsidėjo maldai“ (Apd 1, 14).

> <p></p>
> „Laukdami pažado išsipildymo, mokiniai nusižemino savo širdyse nuoširdžiai atgailaudami ir išpažino savo netikėjimą. Prisiminę Kristaus prieš mirtį išsakytus žodžius, jie geriau suprato jų prasmę. Tiesos, kurios buvo išblėsusios jų atminty, vėl atgijo, ir jie kartojo jas vienas kitam. Jie priekaištavo sau, kad neteisingai suprato tai, ką kalbėjo Gelbėtojas. Prieš jų akis kaip procesija praslinko Jo nuostabaus gyvenimo scena po scenos. Apmąstydami Jo tyrą, šventą gyvenimą, jie jautė, kad joks triūsas nebus per sunkus, jokia auka nebus per didelė, kad tik jie galėtų savo gyvenimu paliudyti Kristaus charakterio gerumą. O, kad būtų galima dar kartą išgyventi tuos trejus praėjusius metus, jie elgtųsi visai kitaip! Jeigu jie galėtų dar kartą išvysti Mokytoją, kaip uoliai stengtųsi jie parodyti, kaip karštai Jį myli ir kaip nuoširdžiai gailisi, jei kada nors nuliūdino Jį netikėjimo žodžiais ar darbais! Bet dabar jie tik guodėsi mintimi, kad jiems atleista. Mokiniai pasiryžo kiek įmanoma išpirkti savo netikėjimą, drąsiai išpažįstant Kristų pasaulio akivaizdoje... Atmetę visus skirtumus ir bet kokį norą būti pranašesniam, jie suartėjo krikščioniškoje bendrystėje“ (E. Vait, Apaštalų darbai, 28 p.).

`Ką jūs norėtumėte padaryti kitaip, kas susiję su jūsų tikėjimu? Ko galite pasimokyti iš savo apgailestavimų dėl praeities, kas gali padėti jums sukurti geresnę ateitį?