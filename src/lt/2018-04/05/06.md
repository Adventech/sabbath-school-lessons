---
title: Prisiminti vargšus
date: 01/11/2018
---

Dalijimasis savo ištekliais dažnai buvo apčiuopiama vienybės išraiška ankstyvoje bažnyčioje. Dosnumas, apibūdintas ankstyvuose Apaštalų darbų knygos skyriuose, nepradingsta ir toliau, kai Paulius paragino Makedonijoje ir Achajoje jo įsteigtas bažnyčias, kad jos pagelbėtų neturtingiesiems Jeruzalėje (žr. Apd 11, 27–30; Gal 2, 10; Rom 15, 26; 1 Kor 5, 1–4). Ši dovana tampa apčiuopiama išraiška, kad bažnyčios, kurias daugiausia sudarė įtikėję pagonys, rūpinasi ir myli savo žydų kilmės brolius ir seseris Jeruzalėje. Nepaisant kultūrinių ir etninių skirtumų, jie sudaro vieną kūną Kristuje ir brangina tą pačią Evangeliją. Šis dalijimasis su turinčiaisiais poreikių ne tik atskleidžia bažnyčioje esančią vienybę, bet ir ją sustiprina.

`Perskaitykite 2 Kor 9, 8–15. Pasak Pauliaus, koks bus Korinto bažnyčios parodyto dosnumo rezultatas?`

Vienybės patyrimas ankstyvoje bažnyčioje mums parodo, ką vis dar galima daryti šiandien. Vis dėlto vienybė pasireiškė dėka sąmoningo visų tikinčiųjų pasišventimo. Ankstyvosios bendruomenės vadovai suprato, kad tai yra jų tarnystė – puoselėti vienybę Kristuje. Kaip meilė tarp vyro, žmonos ir vaikų yra pasišventimas, kurį kiekvieną dieną reikia sąmoningai puoselėti, taip yra ir su vienybe tarp tikinčiųjų. Vienybė, kurią turime Kristuje, yra skatinama ir matoma įvairiais būdais.

Akivaizdu, šią vienybę ankstyvojoje bažnyčioje skatino malda, garbinimas, bendrystė, bendra vizija ir Dievo Žodžio tyrinėjimas. Jie ne tik suprato savo misiją skelbti Evangeliją visoms tautoms, bet taip pat suprato, kad jie yra atsakingi už meilę ir rūpinimąsi vieni kitais. Jų vienybė pasireiškė dosnumu ir tarpusavio parama vietinėse bendrystėse, o plačiau – tarp bažnyčių bendruomenių, net jei jas skyrė dideli atstumai.

> <p></p>
> „Jų geranoriškumas liudijo, kad Dievo malonę jie gavo ne veltui. Kas galėjo pažadinti tokį dosnumą, jei ne Šventoji Dvasia, apvalanti nuo nuodėmių? Ir tikinčiųjų, ir netikinčiųjų akyse tai buvo malonės stebuklas“ (E. Vait, Apaštalų darbai, 255 p.).

`Kaip jūs ir jūsų bažnyčia patyrėte kitiems parodyto dosnumo naudą? T.y., kokie palaiminimai tenka žmonėms, kurie aukoja kitiems?`