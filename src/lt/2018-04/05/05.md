---
title: Dosnumas ir godumas
date: 31/10/2018
---

Lukas mums sako, kad vienas iš natūralių bendrystės Jėzuje padarinių, sekėjų patirtų netrukus po Sekminių, buvo jų tarpusavio palaikymas. „Visi tikintieji laikėsi drauge ir visa turėjo bendra. Nuosavybę bei turtą jie parduodavo ir, ką gavę, padalydavo visiems, kiek kam reikėdavo“ (Apd 2, 44–45).

Toks bendras dalijimasis yra ne bendruomenės reikalavimas, bet savanoriškos jų meilės vienas kitam patirtas padarinys. Tai taip pat yra konkreti jų vienybės išraiška. Ši abipusė parama tęsėsi tam tikrą laiką, o daugiau informacijos apie tai pateikta Apaštalų darbų 4 ir 5. Šią temą mes taip pat randame kitose Naujojo Testamento vietose, kurias tyrinėsime vėliau.

Būtent šiame kontekste Barnabas pristatomas pirmą kartą. Atrodo, kad jis yra turtingas asmuo, turintis žemės. Pardavęs savo turtą bendruomenės labui, pinigus jis atnešė apaštalams (Apd 4, 36–37). Barnabas yra pristatytas kaip pavyzdys.

`Perskaitykite Apd 4, 32–37; 5, 1–11. Palyginkite Barnabo elgesį ir nusistatymą su Ananijo ir Sapfyros. Kas buvo negerai su šia pora?`

Be to, kad nusidėjo tiesiogiai meluodami Šventai Dvasiai, jie taip pat parodė godumą ir geismą. Galbūt jokia kita nuodėmė negali greičiau sunaikinti bendrystės ir broliškos meilės nei savanaudiškumas ir godumas. Jei Barnabas yra teigiamas ankstyvosios bažnyčios bendrystės dvasios pavyzdys, Ananijas ir Sapfyra – priešingai. Lukas išlieka sąžiningas pasidalydamas šiuo pasakojimu apie mažiau dvasingus bendruomenės žmones.

Dešimtyje įsakymų (Iš 20, 1–17) paskutinis įsakymas dėl geismo yra kitoks. Kai kiti įsakymai kalba apie elgesį, kuris akivaizdžiai prieštarauja Dievo valiai, paskutinis įsakymas yra susijęs su tuo, kas slypi širdyje. Geismo nuodėmė nėra elgesys; tai – mąstymo procesas. Geismas ir jo bendrininkas savanaudiškumas yra ne matoma nuodėmė, bet nuodėmingos žmogiškos prigimties būklė. Ji tampa matoma tik tuomet, kai pasireiškia savanaudišku elgesiu, kaip matyti čia Ananijo ir Sapfyros atveju. Tam tikra prasme paskutinis įsakymas nusako blogio šaknį, pasireiškiančią kitais įsakymais pasmerktu elgesiu. Jų geismas lėmė tai, kad jie pasidavė šėtono įtakai, todėl jie melavo Dievui; tai primena Judo geismą ir ką pastarasis paskatino jį padaryti.

`Kaip galime išrauti godumą iš savo gyvenimo? Kodėl gyrius ir dėkojimas už tai, ką turime, yra galingas priešnuodis šiam blogiui?`