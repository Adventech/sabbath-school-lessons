---
title: Organizuoti misijai
date: 20/12/2018
---

Visą šį ketvirtį tyrinėjome (ir tai reikia pakartoti), kaip bažnyčia mes esame organizuoti ir susivieniję misijai, evangelizacijai. Mes nesame tik socialinis klubas vienodai mąstantiems žmonėms, susiburiantiems palaikyti vienas kitą tikėjime (nors ir tai gali būti svarbu). Mes susibūrėme, kad dalytumės su pasauliu tiesa, kurią mes patys pamilome.

`Mt 28, 18–20 Jėzus davė savo mokiniams paskutinius nurodymus dėl Jo misijos pasauliui. Įvardinkite pagrindinius Jėzaus paliepimo žodžius. Ką šie žodžiai reiškia bažnyčiai šiandien?`

Didysis Jėzaus pavedimas Jo mokiniams apima keturis pagrindinius žodžius: eikite, padarykite, krikštydami ir mokydami. Remiantis graikų kalbos gramatika, pagrindinis šių eilučių veiksmažodis yra padarykite mokiniais, o kiti trys žodžiai parodo, kaip tai įvykdyti. Žmonės mokiniais padaromi tuomet, kai tikintieji eina į visas tautas skelbti Evangeliją, krikštyti žmones ir mokyti juos laikytis to, ką Jėzus įsakė.

Bažnyčiai reaguojant į šį pavedimą Dievo karalystė plečiasi ir vis daugiau žmonių prisijungia prie tų, kurie priima Jėzų kaip Gelbėtoją. Jų paklusnumas Jėzaus įsakymams krikštyti ir laikytis Jo mokymo sukuria naują visuotinę šeimą. Nauji mokiniai taip pat yra patikinti dėl Jėzaus Artumo kiekvieną dieną, jiems patiems darant daugiau mokinių. Jėzaus Artumas yra Dievo Artumo pažadas. Mato Evangelija prasideda paskelbimu, kad Jėzaus gimimas yra susijęs su „Dievas su mumis“ (Mt 1, 23) ir baigiasi Jėzaus pažadu būti su mumis iki Jo antrojo atėjimo.

> <p></p>
> „Kristus nesakė savo mokiniams, kad jų darbas bus lengvas... Kristus užtikrino, kad bus kartu su jais; ir jeigu jie žengs į priekį su tikėjimu, juos pridengs Visagalio skydas. Jis ragino juos būti drąsiais bei stipriais, mat jų gretose bus galingesnis ir už angelus – visų dangaus Galybių Vadas. Jėzus aiškiai numatė, kad dėl Jo darbo mokiniai bus persekiojami, ir prisiėmė visą atsakomybę už jų sėkmę. Kol jie paklusią Jo žodžiui ir dirbsią kartu su Juo, jie nesuklupsiantys“ (E. Vait, Apaštalų darbai, 23 p.).

`Atsiminkite Jėzaus buvimo su savo tauta pažadą iki Jo antrojo atėjimo. Kaip šio pažado tikrovė turėtų paveikti mus, siekiančius įvykdyti Jėzaus mums duotą pavedimą?`