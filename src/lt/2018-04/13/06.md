---
title: Gyvenimas naujojoje žemėje
date: 27/12/2018
---

`Perskaitykite Iz 35, 4–10; 65, 21–25. Kuo gyvenimas tada skirsis nuo dabartinio gyvenimo?`

Izaijo knygoje ne kartą skaitome apie ką nors naujo: „naujus dalykus“ (Iz 42, 9; 48, 6), „naują giesmę“ (Iz 42, 10), „naują dalyką“ (Iz 43, 19), „naują vardą“ (Iz 62, 2). 65 skyriuje nauja yra tvarka. Tarp visų Dievo kūrinių vyrauja ramybė ir darna. Sandoros prakeikimai dėl nepaklusnumo ir maištavimo (žr. Kun 26, 14–17; Įst 28, 30) bus amžinai atšaukti, nes nuodėmės nebėra. Vietoje to bus gausu palaiminimų, buveinių gyvenimui ir maisto mėgavimuisi.

Koks bus gyvenimas tokioje gražioje vietoje? Kai kurie žmonės galvoja, ar mes galėsime atpažinti savo draugus ir šeimos narius, kai mūsų kūnai bus nemarūs ir visiškai atkurti pagal Dievo paveikslą. Po Kristaus prisikėlimo Jo mokiniai Jį atpažino. Marija atpažino Jo balsą (Jn 20, 11–16). Tomas atpažino Jėzaus fizinę išvaizdą (Jn 20, 27–28). Abu mokiniai, keliavę į Emausą, atpažino Jo elgseną prie stalo (Lk 24, 30–31. 35). Taigi, jei mūsų kūnai bus panašūs į prisikėlusio Jėzaus kūną, mes tikrai galėsime atpažinti vienas kitą, ir galime laukti amžinybei atkurtų santykių. Mes galime užtikrintai tikėti, kad mūsų santykiai su tais, kuriuos pažįstame, mylime ir kurie su mumis yra, tęsis.

> <p></p>
> „Ten atpirktieji pažins, kaip patys yra pažinti. Meilė ir užuojauta, kurią pats Dievas pasėjo žmogaus sieloje, ten pasireikš pačiu nuoširdžiausiu ir švelniausiu būdu. Tyras bendravimas su šventosiomis būtybėmis, darnus ir draugiškas gyvenimas drauge su palaimintais angelais ir su visų amžių ištikimaisiais Dievui, kurie išplovė savo drabužius ir juos išbalino Avinėlio krauju, – šventieji ryšiai, jungiantys visą šeimą danguje ir žemėje, – visa tai sudaro atpirktųjų laimę“ (E. Vait, Didžioji kova, 2017, 586 p.).

> <p></p>
> „Todėl ir nenuleidžiame rankų. O lengvas dabartinis mūsų vargas ruošia mums neapsakomą, visa pranokstančią amžinąją garbę. Mes nežiūrime to, kas regima, bet kas neregima, nes regimieji dalykai laikini, o neregimieji amžini“ (2 Kor 4, 16–18).

`Kaip mes pasaulyje, kuris yra laikinas, praeinantis, galime išmokti siekti ir laikytis to, kas nematyta ir amžina?`