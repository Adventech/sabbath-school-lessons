---
title: Avys ir ganytojas
date: 08/11/2018
---

`Perskaitykite Jn 10, 1–11. Kokios šio palyginimo apie bažnyčią kaip avidę pusės kalba apie vienybę? Taip pat žr. Ps 23.`

Šiuolaikiniame didžiųjų miestų pasaulyje apskritai labai retai pamatysi gyvulininkystę. Dauguma žmonių dabar labai nedaug žino apie avių ir ganytojo santykius. Tačiau, kai Jėzus pasakė šį palyginimą, žmonės jį gerai suprato. Kai Jis sakė: „Aš – gerasis ganytojas“, – jie iš karto suvokė, kad tai nuoroda į Ps 23, 1: „Viešpats – mano Ganytojas“. Simbolis buvo ne tik aiškus, bet ir kupinas emocinės vertės, kuri padarė jį ryškų. Senovės Artimųjų Rytų kultūroje ir vis dar šiandien Artimuosiuose Rytuose ganytojai, nepaisant sunkumų, yra žinomi dėl savo avių priežiūros. Ganytojo simbolis tapo vienu iš brangiausių vaizdinių, vartojamų Rašte, siekiant apibūdinti Dievo charakterį ir Jo santykius su Jo tauta.

Dievo tautos kaip avių simbolis yra įdomus. Mes avis dažnai siejame su nekenksmingumu ir nesugebėjimu apsisaugoti. Taigi jos yra priklausomos nuo gerojo ganytojo apsaugos ir vedimo. Jos, tiesą sakant, laikomos kvailomis. Kartais avys netyčia pasiklysta, o ganytojas ieško jų ir parveda į gardą. Mažus ėriukus dažnai reikia nešti ir jie reikalauja papildomos priežiūros. Avių priežiūrai reikia kantrybės ir rūpestingumo. Daugeliu atžvilgių tai puikus bažnyčios simbolis. Santykiuose su Ganytoju bažnyčios nariams nieko nereikia bijoti, o gauti jie gali labai daug.

Šiame palyginime Jėzus taip pat pabrėžė tai, kad avims reikia klausyti ganytojo balso. Kai to reikalauja aplinkybės, kelias avių kaimenes galima apsaugoti, jei jos atvedamos į gardą arba avių aptvarą. Kaip jas vėliau galima atskirti? Užtenka, kad piemuo stovėtų prie aptvaro vartų ir kviestų. Jo avys pažins jo balsą ir ateis pas jį. „Išsivaręs visas saviškes, jis eina priešakyje, o avys paskui jį seka, nes pažįsta jo balsą“ (Jn 10, 4). Bažnyčiai labai svarbu klausyti Ganytojo balso. Tiesą sakant, Dievo tautos vienybė ir saugumas priklauso nuo jų artumo su Juo ir yra tiesiogiai susiję su jų paklusnumu Jo balsui.

`Apskritai žmonės nenori būti sutapatinti su avimis. Nepaisant to, kodėl tai mums itin prideramas palyginimas? Ką šis vaizdinys turėtų mums pasakyti apie Ganytojo poreikį ir paklusnumą Jo balsui?`