---
title: Dievo namiškiai
date: 05/11/2018
---

Kitas Dievo tautos vaizdinys Naujajame Testamente yra Dievo namiškiai arba Dievo namai. Tai metafora akmenims ir pastatams, pabrėžianti sudėtingą žmonių tarpusavio santykių charakterį bažnyčioje. Petras krikščionis vadina gyvais akmenimis (1 Pt 2, 5). Šiai metaforai taip pat būdingas pastovumas ir tvirtumas.

`Perskaitykite Ef 2, 19–22. Kokias esmines mintis Paulius pabrėžia šiose eilutėse? Ką šis vaizdinys mums sako apie vienybę bažnyčioje?`

Šiose eilutėse Paulius susieja du bažnyčios vaizdinius: vienas jų nejudantis, namas arba pastatas; kitas gyvas, žmogiškieji namai.

Akmuo nėra labai vertingas pats savaime, bet kai jis susiriša su kitais akmenimis, jis tampa statiniu, galinčiu atlaikyti gyvenimo audras. Joks krikščionis negali būti vienas akmuo, bet turi būti bendrystėje susijęs su kitais akmenimis Dievo namuose. Kad pastatas būtų tvirtas, jo pamatas turi būti tvirtas. Jėzus Kristus yra šis pamatas ir Dievo namų „kertinis akmuo“ (taip pat žr. 1 Kor 3, 11). Bažnyčios taip pat nebūtų, jei Kristus nebūtų jos veiklos kertiniu akmeniu. Bažnyčios esmė tikrai yra Jėzus Kristus – Jo gyvenimas, mirtis, prisikėlimas ir sugrįžimas. Bažnyčia – tai tikinčiųjų bendruomenė, susivienijusi skelbti pasauliui gerąją žinią apie Jėzų. Bažnyčios planai – tai Jėzus: kas Jis yra, ką Jis atliko dėl mūsų ir atlieka mumyse ir ką Jis siūlo visiems, kurie priims Jį kaip Viešpatį ir Gelbėtoją.

Namiškių vaizdinys taip pat yra labai prasmingas. Jis pagrįstas žmonių tarpusavio santykiais. Tai tėvo ir motinos, brolių ir seserų vaizdinys. Ryšys tarp šeimos narių gali būti stiprus, o ištikimybė dažnai viršija visus kitus išorinius santykius. Ištikimybė yra svarbi vienybės dalis, nes kaip galėtų būti kažkokia vienybė be ištikimybės?

`Kaip šis vaizdinys susijęs su bažnyčia?`

Bažnyčios nariai taip pat yra didelės šeimos dalis. Mes esame susiję ne tik todėl, kad priklausome žmogiškajai šeimai per mūsų bendrąjį protėvį Adomą, bet ir todėl, kad mes esame susiję su Jėzumi, antruoju Adomu, per mums bendrą atgimimo iš aukštybės patyrimą. Tad mus suvienija ne tik doktrininės tiesos, kurių kartu laikomės, bet ir atsivertusios sielos patyrimas turint naują gyvenimą Jėzuje.

`Deja, ne visų patyrimas su savo šeima yra geras. Tad šis vaizdinys jiems gali reikšti ne itin daug. Tačiau, kaip mes kaip bažnyčia galime tapti šeima, kurios minėti žmonės niekada neturėjo?`