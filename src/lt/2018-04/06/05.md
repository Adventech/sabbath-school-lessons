---
title: Kristaus kūnas
date: 07/11/2018
---

Galbūt labiausiai žinomas bažnyčios simbolis, kuris akivaizdžiausiai kalba apie įvairias vienybės dalis, yra Kristaus kūnas. „Kaip vienas kūnas turi daug narių, o visi nariai, nepaisant daugumo, sudaro vieną kūną, taip ir Kristus. Jūs esate Kristaus kūnas, o pavieniui – Jo nariai“ (1 Kor 12, 12. 27).

Kaip kūnas yra vienas, bet sudarytas iš daugybės skirtingų narių, kurių kiekvienas atlieka skirtingą funkciją, tai yra Bažnyčia kaip Kristaus kūnas.

`Perskaitykite 1 Kor 12, 12–26. Kaip šis vieno kūno su daugybe narių simbolis taikytinas jūsų vietinei bendruomenei? Kaip jis taikytinas pasaulinei organizacijai, pavyzdžiui, Septintosios dienos adventistų bažnyčiai?`

Pauliaus mokymas 1 Korintiečiams 12 išreiškia gilią tikrovę, kad autentiška krikščioniška vienybė yra ne tik įvairovėje, ir tikrai ne nepaisant įvairovės, o verčiau per įvairovę. Neturėtų stebinti, kad Šventoji Dvasia yra šių įvairovių išraiškos šaltinis. Kaip ir žmogaus kūnas yra neįtikėtinai vieningas ir nuostabiai įvairus, idealiu atveju toks yra ir Kristaus kūnas, kuris per šią įvairovę išreiškia Kristaus kūno pilnatvę ir turtingumą.

Šis vaizdinys tiesiogiai kalba apie mus kaip apie bažnyčią. Per pastaruosius kelis dešimtmečius Septintosios dienos adventistų bažnyčia išaugo greitai ir sparčiai. Septintosios dienos adventistų bažnyčią sudaro įvairiausios kilmės, kultūros ir aplinkos žmonės. Mūsų etniniai, rasiniai, kultūriniai, išsilavinimo ir amžiaus skirtumai neturėtų lemti susiskaldymų Kristuje. Ši įvairovė turėtų Šventosios Dvasios pagalba virsti vienybės jėga, atskleidžianti tiesą, kad nepaisant šių skirtumų mes esame viena Kristuje.

Tyrinėjome, jog kryžiaus papėdėje mes visi esame vienodi, nepaisant kas ir iš kur esame. Kadangi aplinkinis pasaulis tampa vis labiau susiskaldęs, bažnyčia turi parodyti, kad vienybė įvairovėje yra pasiekiama. Dievo tauta gali parodyti gydančią ir sutaikančią Evangelijos galią.

Nuostabu, kad Paulius mums sako, kaip šį idealą galima pasiekti. „Kristus yra Bažnyčios, savo Kūno, galva ir gelbėtojas“ (Ef 5, 23). „Ir Jis yra Kūno – Bažnyčios galva“ (Kol 1, 18). Kadangi kiekvienas tikintysis yra dvasiškai susijęs su Kristumi, visas kūnas yra maitinamas tuo pačiu maistu. Tada neįmanoma pernelyg pabrėžti Dievo Žodžio tyrinėjimo svarbos, paklusnumo tam, ką mes sužinome Žodyje, ir bendrų garbinimo bei maldos už vienybę Kristaus kūne patyrimų.