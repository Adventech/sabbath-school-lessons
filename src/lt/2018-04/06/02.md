---
title: Dievo tauta
date: 04/11/2018
---

`Perskaitykite 1 Pt 2, 9; Iš 19, 5–6; Įst 4, 20; Įst 7, 6. Ką šios eilutės sako apie ypatingą Dievo tautos padėtį?`

Bažnyčia – tai žmonės, bet ne bet kokie žmonės. Bažnyčia yra Dievo tauta, žmonės, priklausantys Dievui, kurie teigia, kad Dievas yra jų Tėvas ir Gelbėtojas, ir kuriuos atpirko Kristus, ir kurie Jam paklūsta. Šis vaizdinys pabrėžia tai, kad Dievas turėjo žmonių žemėje nuo išganymo plano sumanymo ir kad tarp Izraelio Senajame Testamente ir Bažnyčios Naujajame Testamente yra tęstinumas. Nuo pat Adomo, patriarchų iki ir po tvano bei Abraomo, Dievas sudarė Sandorą su savo atstovais, kad jie parodytų Jo meilę, gailestingumą ir teisingumą pasaulyje.

Dievo tauta vadinama išrinkta gimine, karališka kunigyste ir šventa tauta. Šie terminai rodo, kad ji yra pašvęsta konkrečiam tikslui: „išgarsinti šlovingus darbus To, kuris pašaukė jus iš tamsybių į savo nuostabią šviesą“ (1 Pt 2, 9). Tai taip pat atspindi maloningą Dievo charakterį, aprašytą Iš 34, 6–7.

> <p></p>
> „Dievas įsteigė Bažnyčią kaip savo ypatingą turtą, kad jos nariai savo gyvenimu galėtų atspindėti brangias Jo charakterio savybes ir skelbtų Jo gerumą bei gailestingumą visiems žmonėms“ (The SDA Bible Commentary, vol. 7, 562 p.).

`Perskaitykite Įst 7, 6–8. Kas paskatino Dievą išsirinkti Abraomo palikuonis kaip Jo tautą? Kaip tai vis dar taikytina šiandien?`

Galbūt galėtume paklausti savęs: „Kokia šalis šiandien nusipelno būti vadinama „šventa tauta“ (dar vienas bažnyčios simbolis)? – Jokia. Visos tautos ir etninės grupės susideda iš žmonių, kurie nenusipelno Dievo meilės ir malonės. Ir nors Raštas vadina mus šventa tauta, Raštas taip pat moko, kad Izraelio išsirinkimas ir įkurdinimas buvo grindžiamas tik Jo meile, o ne kažkokiais nuopelnais, kuriuos žmonės galėtų Jam pateikti. Dievo tautos suformavimas yra kūrimo iš meilės veiksmas ir, nepaisant nuodėmės bei bausmės tautos mastu, Dievas išlaikė savo pažadą Abraomui, kad per jo palikuonį, Kristų, Jis išgelbės savo tautą. Kaip Dievo tautos išsirinkimas buvo Jo malonės aktas, taip ir jų išgelbėjimas. Ši tema mums primena mūsų bendras šaknis nepelnytoje Dievo malonėje.

`Kodėl visada privalome prisiminti šventą tiesą, kad mūsų išgelbėjimas pagrįstas tuo, ką dėl mūsų padarė Kristus, o ne tuo, ką mes galime padaryti dėl savęs, net jei esame „Dievo tauta“?`