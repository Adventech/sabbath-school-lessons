---
title: Šventosios Dvasios šventykla
date: 06/11/2018
---

Kitas statinio vaizdinys, kurį Paulius naudoja, tai Dievo arba Šventosios Dvasios šventykla. Tai brangaus ir svarbaus statinio simbolis. Kartu su 1 Kor 6, 19, kur simbolis nurodo į asmens kūną kaip Šventosios Dvasios šventyklą, 1 Kor 3, 16–17 Paulius naudoja kitą vaizdinį, atkreipdamas dėmesį į šventą ir brangiausią Senovės Artimųjų Rytų statinį, Dievo šventyklą.

`Perskaitykite 1 Kor 3, 16–17. Ką tai reiškia, kad bažnyčia yra Šventosios Dvasios šventykla? Dėl ko jis įspėja 17 eilutėje?`

Akivaizdu, kalbėdamas apie bažnyčią Paulius neturi omenyje fizinės šventyklos ar Dievo gyvenamosios vietos. Naujojo Testamento graikų kalboje atskiriamos „jūs“ vienaskaita, nusakant vieną asmenį, ir „jūs“ daugiskaita, nusakant daug žmonių. Šiuo atveju yra būtent taip. Ši metafora nusako bendrą esybę: kartu krikščionys Korinte sudaro Šventosios Dvasios šventyklą, o dvasine prasme Dievas gyvena tarp jų.
Pauliui Dievas gyvena krikščioniškoje bendrystėje; tad jo įspėjimas, kad kiekvienas, bandantis sunaikinti šią bendrystę, patirs teismo padarinius. Tikinčiųjų vienybė yra pagrindas šiai bendrystei ir Dievo buvimui šioje šventykloje. Nors šiuo tekstu dažnai pabrėžiamas rūpinimasis savo fiziniu kūnu (žinoma, tą krikščionys turėtų daryti bet kuriuo atveju), Paulius čia pabrėžė ne tai. Jo žinia buvo įspėjimas tiems, kurie niokoja bažnyčios vienybę.

Anksčiau šiame skyriuje Paulius paminėjo tai, ką jis laiko iššūkiais vienybei: „Jeigu tarp jūsų viešpatauja pavydas ir nesantaika“ (1 Kor 3, 3). Toks nusistatymas ir elgesys yra tikra grėsmė krikščionių vienybei ir lemia Dievo pasišalinimą iš Jo šventyklos. Kitaip tariant, konfliktai bažnyčioje gali sunaikinti Dievo šventyklą. Todėl apaštalas nori, kad nariai išsižadėtų tokio nusistatymo ir elgesio, kuris kelia grėsmę vienybei.

Kai bažnyčioje įsiplieskia konfliktai, Pauliaus patarimas korintiečiams vis dar galioja šiandien: „Broliai, Viešpaties Jėzaus Kristaus vardu maldauju jus, kad visi vienaip sutartumėte ir pas jus nebūtų susiskaldymų, kad būtumėte vienos dvasios ir vienos minties“ (1 Kor 1, 10).

`Pavydas, ginčai ir susiskaldymas, su šiomis bėdomis bažnyčia susidurdavo ne tik Pauliaus dienomis. Mes taip pat su jomis susiduriame šiandien. Kokį vaidmenį kiekvienas iš mūsų atlieka, kad, esant šioms problemoms, nebūtų pavojaus mūsų vienybei?`