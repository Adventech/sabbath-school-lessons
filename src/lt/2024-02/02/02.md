---
title:  Gelbėtojas sugniuždyta širdimi
date:   07/04/2024
---

Jėzui sėdint Alyvų kalne ir žiūrint į Jeruzalę, Jo širdis buvo sugniuždyta.
Evangelijoje pagal Joną parašyta: „Pas savuosius atėjo, o savieji
Jo nepriėmė“ (Jn 1, 11). Jėzus padarė viską, ką galėjo, kad išgelbėtų
savo tautą nuo artėjančio jų mylimo miesto sunaikinimo.

Jėzaus meilė savo tautai kilo iš be galo mylinčios širdies. Jis ne kartą
su meile ragino juos atgailauti ir priimti Jo maloningą gailestingumą.

`1. Perskaitykite Lk 19, 41–44; Mt 23, 37–38; Jn 5, 40. Ką šios eilutės
pasako apie Jėzaus nusistatymą savo tautos atžvilgiu ir jų reakciją
į Jo meilingą malonės ir gailestingumo kvietimą? Kokį Dievo
charakterio apreiškimą matote?`

Sunku suprasti tokį įvykį kaip Jeruzalės sunaikinimas mylinčio Dievo
charakterio šviesoje. Istorija atskleidžia, kad žuvo dešimtys tūkstančių,
kai romėnų generolas Titas vedė savo kariuomenę miestui
užimti. Jeruzalė buvo nuniokota. Buvo išžudyti vyrai, moterys ir vaikai.
Kur buvo Dievas, kai Jo tauta taip kentėjo? Atsakymas aiškus, bet
jį nelengva iki galo suvokti. Jo širdis buvo sugniuždyta. Jo akys buvo
pilnos ašarų. Šimtmečius Jis rūpinosi savo tauta. Maištaudami prieš
Jo mylintį gerumą, jie prarado Jo dievišką apsaugą. Dievas ne visada
kišasi, apribodamas savo tautos sprendimų rezultatus. Jis leidžia
rutuliotis natūraliems maišto padariniams. Dievas nesukėlė nekaltų
vaikų žudymo, kai Jeruzalė buvo naikinama; tragiška nekaltųjų mirtis
buvo šėtono, o ne Dievo darbas.

Šėtonas džiaugiasi karu, nes jis kursto baisiausias žmogaus širdies
aistras. Per šimtmečius jo tikslas buvo suvedžioti ir sunaikinti, o paskui
kaltinti Dievą dėl šių piktų darbų.

`2. Perskaitykite Mt 24, 15–20. Kokį nurodymą Jėzus davė savo tautai,
kad išgelbėtų juos nuo būsimo Jeruzalės sunaikinimo?`

Verta prisiminti, kad didžioji dauguma krikščionių, gyvenusių Jeruzalėje
70 m. po Kristaus, buvo hebrajų kilmės. Mylintis Dievas troško
išsaugoti kuo daugiau jų. Štai kodėl Jis davė nurodymą, kad prisiartinus
romėnų kariuomenėms jie turi bėgti iš miesto.

`Apmąstykite tokį teiginį: mes nevertiname Dievo charakterio atsižvelgdami
į aplinkinius įvykius; veikiau visus matomus įvykius filtruojame
per Jo mylinčio charakterio prizmę, atskleistą Rašte. Kodėl
tai itin geras patarimas?`