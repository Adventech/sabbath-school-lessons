---
title:  Rūpinimasis bendruomene
date:   10/04/2024
---

Ankstyvoji krikščionių Bažnyčia augo ne tik todėl, kad jos nariai
skelbė Evangeliją, bet ir todėl, kad jie gyveno Evangelija. Tikintieji
atkartojo Kristaus tarnystę: „Jėzus vaikščiojo po visą Galilėją, mokydamas
sinagogose, skelbdamas karalystės Evangeliją ir gydydamas
žmonėse visokias ligas bei negalias“ (Mt 4, 23). Jėzui itin rūpėjo žmo-
nės, taip pat ir Naujojo Testamento Bažnyčiai. Būtent ši nesavanaudiška
meilė ir pasišventimas pasirūpinti žmonių poreikiais kartu su
dalijimusi gerąja Evangelijos žinia Šventosios Dvasios galia padarė
stiprų poveikį pasauliui ankstyvaisiais krikščionių Bažnyčios šimtmečiais.

`6. Perskaitykite Apd 2, 44–47; Apd 3, 6–9 ir Apd 6, 1–7. Nors aplinkybės
skiriasi, kokių principų, susijusių su autentiška krikščionybe,
moko šios eilutės?`

Šie Naujojo Testamento tikintieji sekė Kristaus pavyzdžiu, kuris,
kaip sakė Petras, buvo pateptas „Šventąja Dvasia ir galybe, kaip Jis
vaikščiojo, darydamas gera ir gydydamas visus velnio pavergtuosius,
nes Dievas buvo su Juo“ (Apd 10, 38). Kristaus Bažnyčia buvo Jo kūnas
žemėje, ir tais ankstyvaisiais šimtmečiais ji taip pat išreiškė Kristaus
pasiaukojančią meilę ir rūpestį vargstančia, palaužta žmonija.
Šie tikintieji buvo gyvi Kristaus gailestingumo pavyzdžiai.
Visatoje vykstančioje didžiojoje kovoje velnias geidžia sugadinti
Dievo paveikslą žmonijoje. Evangelijos tikslas – atkurti Dievo paveikslą
žmonijoje. Šis atkūrimas apima fizinį, protinį, emocinį ir dvasinį
išgydymą.

Jn 10, 10 Jėzus atskleidė savo planą kiekvienam iš mūsų. „Vagis
ateina tik vogti, žudyti, naikinti. Aš atėjau, kad žmonės turėtų gyvenimą,
kad apsčiai jo turėtų“. Jis trokšta, kad būtume fiziškai sveiki, protiškai
budrūs, emociškai stabilūs ir dvasiškai sveiki.
Tai visiškai akivaizdu Jo pažadėto sugrįžimo šviesoje. Šis pasaulis
susiduria su didžiule krize. Paties Jėzaus pranašystės Mato 24 ir
Luko 21 numato katastrofiškas sąlygas žemėje prieš Jo sugrįžimą. Kai
Kristus paliečia mus savo išgydančia malone, mes trokštame Kristaus
pavyzdžiu paliesti kitus, kad jie būtų sveiki. Jėzus siunčia mus į palūžusį
pasaulį, kad paliestume kitus savo meile. Naujojo Testamento
krikščionybė pasižymėjo krikščionių meile vienas kitam ir bendruomenėms.

`Aptarkite: kokį vaidmenį atlieka Bažnyčia, bendradarbiaudama su
Kristumi, įrodydama, kad šėtono kaltinimai yra neteisingi?`