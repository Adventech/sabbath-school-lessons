---
title:  Ištikimi nors persekiojami
date:   09/04/2024
---

Pirmaisiais krikščionybės šimtmečiais krikščionių Bažnyčia sparčiai
augo, nepaisant įkalinimų, kankinimų ir persekiojimų. Ištikimi tikintieji,
visiškai pasišventę Kristui, kupini Šventosios Dvasios, galingai
skelbė Jo Žodį; gyvenimai keitėsi, dešimtys tūkstančių atsivertė.

`5. Perskaitykite Apd 2, 41; Apd 4, 4. 31; Apd 5, 42; Apd 8, 1–8. Ko šios
eilutės moko apie iššūkius, su kuriais susidūrė Naujojo Testamento
Bažnyčia, ir kodėl ji taip sparčiai augo?`

Mokiniams buvo grasinama (Apd 4, 17), jie buvo įkalinami (Apd 5,
17–18), persekiojami (Apd 8, 1) ir net žudomi (Apd 7, 59; Apd 12, 2),
tačiau jie, Šventosios Dvasios galia, vis dėlto drąsiai skelbė prisikėlusį
Kristų, o bažnyčių pagausėjo visoje Judėjoje, Galilėjoje ir Samarijoje
(Apd 9, 31).

Pragaro tvirtovės buvo sudrebintos. Šėtono grandinės buvo nutrauktos.
Pagoniški prietarai žlugo prisikėlusio Kristaus šviesoje. Evangelija
triumfavo nepaprastų sunkumų akivaizdoje. Mokiniai daugiau
nebesislapstė aukštutiniame kambaryje. Baimė blėso kaip šešėlis.
Mokinių širdys prisipildė tikėjimu. Vienas žvilgsnis į prisikėlusį
Viešpatį pakeitė jų gyvenimą. Jėzus davė jiems naują tikslą gyvenime.
Mūsų Viešpats ne tik pavedė jiems didžią užduotį (Mk 16, 15), bet ir
davė jiems didžiulį pažadą: „Bet kai ant jūsų nužengs Šventoji Dvasia,
jūs gausite Jos galybės ir tapsite Mano liudytojais Jeruzalėje ir visoje
Judėjoje bei Samarijoje ir ligi pat žemės pakraščių“ (Apd 1, 8).
Evangelija pasiekė atokiausius žemės kampelius (Kol 1, 23). Nors
paskutinis iš mokinių – Jonas – mirė pirmojo šimtmečio pabaigoje,
kiti perėmė tiesos deglą ir skelbė gyvąjį Kristų. Plinijus Jaunesnysis,
Romos provincijos – Bitinijos, esančios šiaurinėje šiuolaikinės Turkijos
pakrantėje, valdytojas, maždaug 110 m. po Kristaus parašė imperatoriui
Trajanui. Plinijaus teiginiai reikšmingi, nes praėjo beveik
aštuoniasdešimt metų po nukryžiavimo. Plinijus aprašė oficialius teismo
procesus, kuriuos jis vykdė siekdamas surasti ir nubausti mirtimi
krikščionis. Jis pareiškė: „Daugeliui įvairaus amžiaus, klasių ir abiejų
lyčių asmenims dėl kaltinimų kyla pavojus, ir tai tęsis. Šio prietaro
[krikščionybės] užkratas išplito ne tik miestuose, bet ir kaimuose bei
gyvenvietėse“ (Henry Bettenson, Documents of the Christian Church
(New York: Oxford University Press, 2011), 4 p.).

Nepaisant žiauriausių velnio išpuolių, krikščionių Bažnyčia sparčiai
augo.

`Ko galime pasimokyti iš ankstyvosios Bažnyčios, kas galėtų padėti
mums, paskutiniųjų laikų Bažnyčiai?`