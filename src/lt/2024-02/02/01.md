---
title:  Esminis klausimas – meilė ar savanaudiškumas?
date:   06/04/2024
---

### Šios savaitės tyrinėjimui skaitykite:
Lk 19, 41–44; Mt 23, 37–38; Hbr 11, 35–38; Apr 2, 10; Apd 2, 44–47; Jn 13, 35.

> <p>Įsimintina eilutė:</p>
> „Nebijok, nes Aš su tavimi, nebūgštauk, nes Aš tavo Dievas! Stiprinsiu tave, padėsiu tau, remsiu tave savo teisumo dešine“ (Iz 41, 10).

Tarkime, kad esate piemuo, ganantis savo ožkas Alyvų kalno šlaituose
su vaizdu į Jeruzalę. Girdite balsus. Iš karto atpažįstate Jėzaus
balsą. Jus stebina tai, ką Jis sako. Jo mokiniai sunkiai suprato šiuos Jo
žodžius. Besileidžiančiai saulei atsispindint nuo auksinių šventyklos
kupolų ir nuostabių sniego baltumo marmurinių sienų, Jėzus ryžtingai
pareiškia:

„Iš tiesų sakau jums: čia neliks akmens ant akmens, viskas bus išgriauta“
(Mt 24, 2). Mokiniai sutrikę, jūs taip pat. Ką Jėzus norėjo pasakyti
šiais žodžiais? Kaip jie susiję su pasaulio pabaiga, apie kurią
mokiniai klausė Jėzaus?

Jūs su užsidegimu klausotės, kaip Jėzus meistriškai sujungia įvykius,
privesiančius prie Jeruzalės sunaikinimo, su įvykiais prieš pat Jo
sugrįžimą. Jeruzalės sunaikinimas parodo šėtono strategiją, kuria siekiama
suvedžioti ir sunaikinti Dievo tautą. Jėzaus žodžiai Mato 24 aiškiai
nusako paskutinių dienų įvykius Jeruzalės sunaikinimo kontekste.
Tyrinėsime dvigubą šėtono strategiją, siekiant suvedžioti ir sunaikinti
Dievo tautą. Tai, ko piktajam nepavyksta pasiekti persekiojimais,
jis tikisi pasiekti kompromisu. Dievo neįmanoma užklupti nepasiruošusio
ir net sunkiausiais laikais Jis išsaugo savo tautą.