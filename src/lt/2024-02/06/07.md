---
title:  Tolesniam tyrinėjimui
date:   10/05/2024
---

„Kai Bibliją uždraudė ir religinė, ir pasaulietinė valdžia, kai jos liudijimai
buvo iškraipomi, kai žmonės ir piktosios dvasios iš visų jėgų
stengėsi atitraukti tautos dėmesį nuo Rašto, kai tie, kurie drįso skelbti
šventąsias tiesas, buvo persekiojami, išduodami, kankinami, palaidojami
požemių kalėjimuose, tapdavo kankiniais dėl savo tikėjimo, arba
būdavo priversti ieškoti prieglobsčio nepasiekiamuose kalnuose ir
žemės urvuose, – tai ir reiškė, kad du ištikimieji liudytojai pranašavo
apsivilkę maišais. Vis dėlto jie tęsė savo liudijimą visą 1260 metų
laikotarpį. Ir tamsiausiais laikais buvo ištikimų žmonių, kurie mylėjo
Dievo Žodį ir buvo uolūs, gindami Dievo garbę. Ištikimiems tarnams
buvo suteikta išmintis, galia ir valdžia skelbti Jo tiesą per visą šį laikotarpį“
(E. Vait, Didžioji kova, 2017, p. 232).

„Kai Prancūzija viešai atsisakė Dievo ir atmetė Bibliją, nedori žmonės
ir tamsybių dvasios džiaugėsi, kad pasiekė taip ilgai trokštamą
tikslą – visa karalystė išsivadavo iš Dievo Įstatymo suvaržymų. […] Sulaikančioji
Dievo Dvasia jau daugiau nebesipriešino žiauriai šėtono
galiai, ir šėtonas, kurio vienintelis malonumas yra žmonių kančios,
gavo laisvę veikti. Tie, kurie pasirinko tarnauti blogiui, turėjo nuimti
jo derlių, kol visa šalis prisipildė nusikaltimų, kurių neįmanoma aprašyti.
Iš nuniokotų provincijų ir sunaikintų miestų sklido baisūs neapsakomo
sielvarto šauksmai. Prancūzija, atrodė, buvo sukrėsta žemės
drebėjimo. Religiją, įstatymus, visuomenės gyvenimo normas, šeimą,
valstybę ir Bažnyčią – visa tai nušlavė nedora ranka, užsimojusi prieš
Dievo Įstatymą“ (E. Vait, Didžioji kova, 2017, p. 247).

„Jei Bažnyčia neseks Apvaizdos rodomu keliu, priimdama kiekvieną
šviesos spindulį ir atlikdama visa, kas pavesta, religija neišvengiamai
išsigims ir taps tik paprastų formų laikymusi, išnyks gyvybinga
pamaldumo dvasia“ (E. Vait, Didžioji kova, 2017, p. 273).

**KLAUSIMAI APTARIMUI:**

`1. Kaip Prancūzijos revoliucijos metu atsiskleidžia didžiosios kovos
principai?`

`2. Įrodinėdamas, kad Dievo nėra, vienas žmogus rašė: „mes esame
laisvi nusistatyti savo tikslus ir peržengti bet kokias intelektines
ribas, neieškant draudžiančių tai daryti ženklų“. Kodėl ši frazė „neieškant
draudžiančių tai daryti ženklų“ yra itin pamokanti dėl daugelio
motyvų atmetant Dievą? Kaip tokios idėjos galėtų padėti
paaiškinti kai kuriuos Prancūzijos revoliucijos įvykius?`

`3. Kokią reikšmę turi Jono regėta Šventykla, pastarąją siejant su paskutiniųjų
laikų įvykiais?`