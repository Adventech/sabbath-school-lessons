---
title:  Du liudytojai nužudyti
date:   07/05/2024
---

`3. Perskaitykite Apr 11, 7–9. Prisimenant, kad kalba yra simbolinė,
ką šios eilutės pranašauja dviem Dievo liudytojams – Senajam ir
Naujajam Testamentui?`

538 m. po Kristaus pagoniška Romos imperija žlugo. Rytų Romos
imperatorius Justinianas civilinę, politinę ir religinę valdžią perdavė
popiežiui Vigilijui. Prasidėjo ilgas viduramžių bažnyčios viešpatavimo
laikotarpis. Jis tęsėsi iki 1798 m. po Kristaus. Prancūzų generolas Bertje,
Napoleono įsakymu, 1798 m. vasario 10 d. be pasipriešinimo įžygiavo
į Romą. Popiežius Pijus VI buvo paimtas į nelaisvę ir ištremtas
į Prancūziją, kur ir mirė. Ši data žymi išpranašautą Romos bažnyčios
pasaulietinės valdžios pabaigą – 1260 dienų arba metų, kaip parašyta
Danieliaus knygoje ir Apreiškimo knygoje (žr. II dalį).
Koks galingas biblinės pranašystės išsipildymas! Danielius, rašęs
daugiau nei 500 metų prieš Kristų, itin tiksliai numatė įvykius daugiau
nei po 2300 metų. Iš tiesų galime pasitikėti Rašto pranašystėmis.

Tuo tarpu, rutuliojantis visiems šiems įvykiams, Evangelijos tiesa
buvo gyva Žodžio liudijimu. Tačiau biblinei tiesai grėsė dar didesni
iššūkiai. Žvėris iš bedugnės (šėtonas) kariavo prieš Šventąjį Raštą. Per
Prancūzijos revoliuciją, prasidėjusią 1789 m., jis ėmėsi naujų išpuolių
prieš Biblijos autoritetą.

Prancūzijos revoliucijos metu vyriausybė oficialiai įsteigė Proto
kultą, valstybės remiamą ateistinę religiją, skirtą pakeisti krikščionybę.
1793 m. lapkričio 10 d. visoje šalyje buvo surengtos Proto iškilmės.
Bažnyčios visoje Prancūzijoje buvo paverstos Proto šventyklomis,
o gyva moteris buvo paskirta proto deive. Biblijos buvo deginamos
gatvėse. Dievas buvo paskelbtas neegzistuojančiu, o mirtis buvo paskelbta
nesibaigiančiu miegu. Šėtonas pasitelkė bedievius žmones,
kad nužudytų du Dievo liudytojus. „Jų lavonai gulės aikštėje didžiojo
miesto, kuris dvasine prasme vadinamas Sodoma ir Egiptu, kur ir jų
Viešpats buvo nukryžiuotas“ (Apr 11, 8).

Egiptas buvo daugelio dievų kultūra, neigusi gyvąjį Dievą (žr. Iš 5,
2). Sodoma simbolizuoja didžiulį amoralumą. Prancūzų revoliucijos
metu du Dievo liudytojai – Senasis ir Naujasis Testamentai – mirė dėl
siautėjančio ateizmo ir amoralumo, kai vykstant revoliucijai ir besiliejant
kraujui buvo panaikinti įprasti suvaržymai.

Apr 11, 9 sako, kad dviejų Dievo liudytojų lavonai gulės nepalaidoti
„pusketvirtos dienos“, tai pranašiškos dienos, reiškiančios trejus
su puse metų. Ateizmas buvo pasiekęs aukščiausią tašką Prancūzijos
revoliucijos metu, mažiausiai trejus su puse metų. Šis laikotarpis tęsėsi
nuo 1793 m. lapkričio 26 d., kai Paryžiuje paskelbtas dekretas panaikino
religiją, iki 1797 m. birželio 17 d., kai Prancūzijos vyriausybė
panaikino religiją ribojančius įstatymus.