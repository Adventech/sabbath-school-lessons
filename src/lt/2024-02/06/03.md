---
title:  Pranašiški laikotarpiai
date:   06/05/2024
---

`2. Palyginkite Apr 11, 3; Apr 12, 5–6. 14–15 ir Dan 7, 25. Kokių panašumų matote šiais pranašiškais laikotarpiais?`

Abu liudytojai pranašaus tūkstantį du šimtus šešiasdešimt dienų,
apsivilkę maišais (Apr 11, 3). Tai toks pat laikotarpis kaip ir keturiasdešimt
du mėnesiai, per kuriuos pagonys (tie, kurie priešinasi Dievo tiesai)
kojomis tryps šventąjį miestą (Apr 11, 2). Dievo priešai Dievo tiesą
tryps kojomis 1260 dienų (42 x 30 = 1260, apokaliptinėse pranašystėse
viena diena simbolizuoja metus), o du Dievo liudytojai – Senasis
ir Naujasis Testamentai – pranašauja prieš juos tuo pačiu laikotarpiu.
Jau tyrinėjome (žr. ketvirtą temą), Dan 7, 25 parašyta, kad po Romos
imperijos žlugimo išdygęs mažasis ragas persekios Dievo tautą
vieną laikotarpį ir du laikotarpius [pažodžiui – du laikotarpius] ir pusę
laikotarpio. Laikotarpis yra vieneri metai (360 dienų). Taigi, trys su
puse laikotarpio yra lygu 1260 dienų.
Apr 12, 6 kalbama apie 1260 dienų Dievo tautos persekiojimą. Apr
12, 14 kalbama apie laikotarpį, du laikotarpius ir pusę laikotarpio. Apr
13, 5 kalbama apie 42 mėnesius. Apr 11, 2– minimi 42 mėnesiai ir
1260 dienų. Visos šios pranašystės apibūdina skirtingas to paties istorinio
laikotarpio puses.

Kai nepaisoma Šventojo Rašto autoriteto, vietoj jo atsiranda
kiti (žmogiškieji) autoritetai. Tai dažnai veda prie besilaikančiųjų
Dievo Žodžio persekiojimo, kuris įvyko popiežiaus viešpatavimo
metu nuo 538 m. po Kristaus iki 1798 m., kai viduramžių bažnyčia
nugrimzdo į gilią dvasinę tamsą. Žmonių potvarkiai pakeitė Dievo įsakus. Žmonių papročiai užgožė Evangelijos paprastumą. Romos
bažnyčia susijungė su pasaulietine valdžia, kad išplėstų savo galią
visoje Europoje.

Per tuos 1260 metų Dievo Žodis – du Jo liudytojai – buvo apsirengę
ašutine. Jų tiesos buvo paslėptos po didžiule papročių ir apeigų
krūva. Šie du liudytojai vis tiek pranašavo; Biblija vis dar kalbėjo. Net
ir šioje dvasinėje tamsoje Dievo Žodis buvo išsaugotas. Buvo tokių,
kurie jį brangino ir gyveno laikydamiesi jo įsakų. Tačiau, palyginti su
masėmis Europoje, jų buvo nedaug. Valdiečiai, Jonas Husas, Jeronimas,
Martynas Liuteris, Ulrichas Cvinglis, Jonas Kalvinas, Džonas
ir Čarlzas Vesliai bei daugybė kitų reformatorių buvo ištikimi Dievo
Žodžiui, kaip jie jį suprato.

`Kokie daugelio krikščionių šiandieniai mokymai pagrįsti papročiais, o ne Dievo Žodžiu?`