---
title:  Tiesa nugali
date:   09/05/2024
---

Nepaisant priešo išpuolių, Dievo darbą žemėje vainikuos šlovinga
kulminacija. Evangelija bus skelbiama „visoms tautoms, gentims, kalboms
ir žmonėms“ (Apr 14, 6). Didžioji Kristaus ir šėtono kova baigsis
tuo, kad Kristus visiškai nugalės pragaro galias. Dievo karalystė
triumfuos
prieš blogį, o nuodėmė visam laikui bus išnaikinta visatoje.
Apreiškimo 11 prasideda šėtono bandymu per Prancūzijos revoliuciją
sugriauti krikščionių tikėjimą ir išnaikinti tikėjimą Dievu, tačiau
skyrius baigiasi Dievo karalystės triumfu prieš blogio kunigaikštystes
ir galias. Tai padrąsina visus, kurie išgyvena baisius išmėginimus dėl
Kristaus ir Jo tiesos.

`6. Perskaitykite Apr 11, 15–18. Pasak šių eilučių, kokie įvykiai rutuliojasi
pasibaigus laikui, kai nuaidės septintas trimitas?`

Šio pasaulio karalystės tapo mūsų Viešpaties karalystėmis. Kristus
yra pergalingas. Blogis nugalėtas. Jėzus laimi, o šėtonas pralaimi. Teisingumas
triumfuoja. Tiesa viešpatauja. Mums būtų naudinga paisyti
tokio mokymo: „Viskas, kas statoma ant žmogaus autoriteto, bus sunaikinta,
o tai, kas statoma ant nekintančio Dievo Žodžio uolos, tvers
amžinai“ (E. Vait, Didžioji kova, 2017, p. 249).

`7. Perskaitykite Apr 11, 19. Ką Jonas matė atidarytą danguje? Ir ką jis
matė žiūrėdamas į dangų?`

Jonui danguje atsivėrė Dievo šventykla. Žvelgdamas į Šventų
Švenčiausiąją, jis pamatė Sandoros Skrynią. Senojo Testamento šventykloje,
kuri buvo padaryta pagal didingą pirminį pavyzdį danguje,
šlovingas Dievo Artumas buvo apreikštas tarp dviejų angelų ant Sandoros
Skrynios dangčio. Skrynioje buvo Dievo Įstatymas. Nors esame
išgelbėti tik malone tikėjimu, klusnumas Dievo Įstatymui atskleidžia,

ar mūsų tikėjimas yra tikras. Dievo Įstatymas yra pagrindas arba matas
teismui (Jok 2, 12). Tai tampa ypač svarbu ir aktualu paskutiniaisiais
laikais (žr. Apr 12, 17; Apr 14, 12).
Kaip šiandien mums kalba ryškus kontrastas tarp Prancūzijos revoliucijos
bedieviškumo ir šlovingos kulminacijos, aprašytos Apreiškimo 11?