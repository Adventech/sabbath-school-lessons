---
title:  Viltis sunkmečiu
date:   23/06/2024
---

`1. Perskaitykite Apr 22, 11–12; Dan 12, 1–2; Jer 30, 5–7. Kas vyksta
prieš pat Antrąjį atėjimą?`

Pasibaigus žmonių mėginimo laikotarpiui, „užeis metas tokių vargų,
kokių dar niekada nėra buvę nuo to laiko, kai atsirado tautos“.
Apreiškimo 16 aprašomos septynios paskutinės negandos, kurios
bus išlietos ant pikto pasaulio. Tačiau, kaip ir Egiptą ištikusių nelaimių
atveju, Dievo tauta bus nuo jų apsaugota. Atkreipkite dėmesį į
pažadą Danieliaus knygoje: „Bet tuo metu bus išgelbėta tavo tauta,
visi, kurie tik rasti įrašyti knygoje“ (Dan 12, 1). Tai turi būti nuoroda į
gyvenimo knygą (žr. Fil 4, 3; Apr 13, 8; Apr 20, 12. 15; Apr 22, 19). Jei
liksime ištikimi Jėzui, mūsų vardai nebus ištrinti iš „gyvenimo knygos“
(Apr 3, 5).

`2. Perskaitykite 1 Jn 3, 1–3; Jn 8, 29; Jn 14, 30. Koks yra vienintelis
pasiruošimas artėjančiam sunkumų laikmečiui?`

Sunkmečiu Dievo tauta palaiko itin gilų asmeninį ryšį su Jėzumi,
tad niekas negali jo pakeisti. Jie trokšta patikti Jam viskuo, kad Šventosios
Dvasios darbo dėka jie būtų tokie pat tyri, kaip ir Jis. Kristaus
širdyje nebuvo nieko, kas atsilieptų į šėtono apgaules. Mes galime
atspindėti ir šią Jo charakterio pusę.

`3. Perskaitykite Ps 27, 5; Ps 91, 1–11 ir Apr 3, 10–12. Kokius užtikrinančius
pažadus Dievas mums duoda sunkmečiui?`

Kai kurie neteisingai suprato sunkmečio išgyvenimo be tarpininko
sąvoką. Jėzus sustabdys tarpininkavimą dangaus šventykloje, kai visi
priims galutinį sprendimą už arba prieš Jį. Tačiau tai nereiškia, kad
tuo metu būsime vieni, kad teks kliautis savo jėgomis. Jėzus mus patikino,
kad Jis bus su mumis visada (Mt 28, 20). Tikime net tada, kai
nematome, net tada, kai mus supantis pasaulis griūva. Sunkmečiu
sustiprėja mūsų tikėjimas, stiprėja amžinybės ilgesys, todėl mūsų vienintelis
troškimas yra amžinai gyventi su Jėzumi.