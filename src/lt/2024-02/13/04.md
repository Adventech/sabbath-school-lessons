---
title:  Tūkstantmetis žemėje
date:   25/06/2024
---

Apreiškimo 19 baigiasi dramatišku Jėzaus sugrįžimo ir nedorėlių
sunaikinimo aprašymu. Tačiau pasakojimas nesibaigė. Apreiškimo 20
pristatomas 1000 metų laikotarpis, vadinamas tūkstantmečiu.

`7. Perskaitykite Apr 20, 1–3. Koks šėtono likimas, kai sugrįš Jėzus?`

Apr 20, 1–3 minimi simboliai. Šėtonas nėra tiesiogine prasme surišamas
grandine ir užrakinamas bedugnėje. 1000 metų jis bus įkalintas
šioje apleistoje, tuščioje žemėje, sukaustytas aplinkybių, kurias
pats susikūrė. 2 Pt 2, 4 parašyta, kad šėtonui ir jo angelams yra skirta
bausmė „pasmerktųjų“ bedugnėje. Šėtonas bus supančiotas žemėje
aplinkybių grandinės, nesant ką gundyti. 1000 metų jis matys niokojimą,
naikinimą ir nelaimes, kurias lėmė jo maištas.
Graikų kalboje žodis bedugnė yra „abyssos“. Tas pats žodis, pavartotas
Septuagintoje, Senojo Testamento vertime į graikų kalbą, apibūdinant
žemę kūrimo metu. „O žemė buvo padrika ir dyka, tamsa
gaubė bedugnę“ (Pr 1, 2). Taip apibūdinama apleista žemė. Bedugnė
nėra koks nors požeminis urvas ar kokia nors žiojėjanti skylė kažkur
visatoje. Šėtono nuodėmės ir naikinimo darbas kartu su didžiuliu
chaosu prieš Antrąjį atėjimą padarė žemę tamsia, padrika mase, panašia
į jos būklę kūrimo pradžioje.

`8. Perskaitykite Jer 4, 23–26; Jer 25, 33. Kaip bibliniai pranašai apibūdina
šias aplinkybes?`

Pranašai čia pabrėžė katastrofišką sunaikinimą Kristaus antrojo atėjimo
metu ir tai, kad per šį tūkstančio metų laikotarpį žemėje nelieka
gyvų žmonių. Šėtonui ir jo piktiesiems angelams belieka apmąstyti
sumaištį, kurią lėmė jo maištas. Visa visata iš naujo pripažįsta, kad atlygis
už nuodėmę yra mirtis. Dievas sprendžia nuodėmės klausimą
taip, kad ji niekada nebeatsirastų (Nah 1, 9). Dievas tai daro trimis
pagrindiniais būdais. Pirma, Jis apreiškia savo beribę meilę, troškimą
ir nenumaldomas pastangas išgelbėti visą žmoniją. Antra, Jis atskleidžia
savo teisingumą, sąžiningumą ir teisumą. Trečia, Jis leidžia visatai
pamatyti galutinius nuodėmės ir maišto padarinius.