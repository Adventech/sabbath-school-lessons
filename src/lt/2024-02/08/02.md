---
title:  Dangiškoji Šventykla
date:   19/05/2024
---

`1. Perskaitykite Iš 25, 8–9. 40 ir Hbr 8, 1–6. Kokios dvi šventyklos aprašytos
šiuose tekstuose?`

Ankstyvieji adventistai, tyrinėdami Šventąjį Raštą po 1844 m.,
suprato, kad Biblijoje minimos dvi šventyklos – Mozės pastatyta ir
dangiškoji šventykla. Biblijoje terminas „šventykla“ pirmiausia reiškia
Mozės pastatytą padangtę, pagal dangišką pavyzdį; antroji, tai tikroji
padangtė danguje, į kurią nurodė žemiškoji šventykla. Kristui mirus,
tarnystė žemiškoje šventykloje prarado savo svarbą. Tikroji padangtė
danguje yra naujosios Sandoros šventykla. Kadangi Dan 8, 14 pranašystė
išsipildo šioje epochoje, šventykla, apie kurią čia kalbama, turi
būti naujosios Sandoros šventykla.
„1844 m., kai pasibaigė pranašiškas 2300 vakarų ir rytmečių laikotarpis,
žemėje nebuvo šventyklos. Taigi pranašystė: ‘Du tūkstančiai
trys šimtai vakarų ir rytmečių, o po to Šventykla bus apvalyta’ neabejotinai
nurodo dangiškąją šventyklą“ (E. Vait, Didžioji kova, 2017, p. 362).
Šventykla dykumoje buvo dangiškosios Šventyklos pavyzdys. Apeigos
žemiškoje šventykloje simbolizavo dangiškąjį išganymo planą.
Kiekviena atnašauta auka simbolizavo Jėzaus auką ant Golgotos kryžiaus
(žr. Jn 1, 29). Dėka Kristaus aukos esame išlaisvinti iš nuodėmės
pasmerkimo. Mums tenka atleidimas. Mūsų kaltės nebelieka, kai priimame
Jėzaus auką ir išpažįstame savo nuodėmes (1 Jn 1, 9). Jėzus
yra ne tik Avinėlis, kuris mirė už mus, bet ir kunigas, kuris gyvena dėl
mūsų.
Hbr 7, 25 paaiškinama: „Todėl Jis per amžius gali išgelbėti tuos,
kurie per Jį eina prie Dievo. Jis amžinai gyvas, kad juos užtartų“. Jis
pašalina nuodėmės kaltę ir išgelbsti mus iš nuodėmės galios (Rom 8,
1–4; 2 Kor 5, 21). Jėzaus tarnystė Šventykloje danguje skirta mums.
Dėl Jo užtarimo nuodėmės pančiai mūsų gyvenime nukrenta. Mes
nebevergaujame mūsų nuodėmingai prigimčiai. Kristuje esame laisvi
nuo nuodėmės pasmerkimo ir esame nepavaldūs nuodėmei. Laikydamiesi
Kristaus tikėjimu, turime išgelbėjimo užtikrinimą.

`Ką jums reiškia žinoti, kad Jėzus yra danguje, tarnauja jums, o tai
reiškia, kad Jis ten užtaria jus? Kodėl jums reikia Užtarėjo? Kodėl ši
tiesa yra gera žinia?`