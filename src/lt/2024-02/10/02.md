---
title:  Pražūtingi spiritizmo padariniai
date:   02/06/2024
---

Pasaka, kad mirtis iš tikrųjų yra tik įėjimas į naują gyvenimo etapą,
paremta prigimtinio sielos nemirtingumo samprata. Ši pagoniška
idėja anksti įsiskverbė į Bažnyčią, pastarajai tolstant nuo savo biblinių
pamatų, bandant padaryti tikėjimą suprantamą platesniam Romos
pasauliui: „Mokymas apie sielos nemirtingumą yra viena iš klaidingų
dogmų, kurias Roma, pasiėmusi iš pagonybės, įdiegė krikščionių religijoje“
(E. Vait, Didžioji kova, 2017, p. 475).

„Nebijokite tų, kurie žudo kūną, bet negali užmušti sielos. Verčiau
bijokite to, kuris gali pražudyti ir sielą, ir kūną pragare“ (Mt 10, 28).
Ką vien ši eilutė turėtų mums pasakyti apie tariamą sielos nemirtingumą?
Viešpats uždraudė savo tautai įsitraukti į bet kokį okultizmą. Jie
neturėjo pakęsti tarp jų kerėtojo arba to, kuris „tariasi su vaiduokliais
bei dvasiomis, arba teiraujasi mirusiųjų“ (Įst 18, 11). Tokie žmonės turėjo
„būti užmušti akmenimis“ (Kun 20, 27). Bausmė atrodo neįtikėtinai
griežta, tačiau ji buvo skirta apsaugoti Izraelį nuo netikrų dievų
garbinimo.

Raganavimas yra demoniška veikla. Ji suvilioja žmones melagingam
garbinimui, iškreipia tikrą ryšį su Dievu ir niekada negali patenkinti
giliausių širdies poreikių. Spiritizmas yra šėtono plano pasauliui
užvaldyti ir paimti į nelaisvę esmė. Tačiau Jėzus savo malone ir galia
išlaisvina belaisvius iš juos pančiojančių blogio grandinių.

`1. Perskaitykite Mok 9, 5; Job 7, 7–9; Iz 8, 19–20. Ko šios Rašto eilutės
moko apie mirtį ir bendravimą su mirusiaisiais?`

Tikėjimas, kad mirusieji iškart patenka į dangų, nors ir prieštarauja
Biblijai, kaip ir sekmadienio šventimas, gyvuoja itin ilgai ir yra itin įsitvirtinęs,
todėl žmonėms labai sunku jo atsisakyti. Žmonės naudoja
kelias eilutes, ištrauktas iš konteksto, bandydami pagrįsti savo įsitikinimą.
Tačiau šis klaidamokslis nepalieka jiems jokios apsaugos nuo
apgaulių, kuriomis šėtonas gali juos užpulti, ypač paskutinės krizės
metu.

`Koks jūsų patyrimas, bandant paaiškinti mirusiųjų būklę kitiems
krikščionims? Kas jums pasirodė veiksminga, jei apskirtai atradote
kažką veiksminga?`