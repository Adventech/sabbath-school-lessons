---
title:  Mirtis Naujajame Testamente
date:   04/06/2024
---

`4. Perskaitykite Jn 11, 11–14. 21–25; 2 Tim 1, 10; 1 Kor 15, 51–54; 1
Tes 4, 15–17. Kuo mirties aprašymas Naujajame Testamente palyginamas
su mirties aprašymu Senajame Testamente?`

Ir Senajame, ir Naujajame Testamente naudojama mirties kaip
miego simbolika. Mažiausiai penkiasdešimt tris kartus Biblijoje žodis
„miegas“ tapatinamas su mirtimi. Rašę Bibliją sutaria, kad po mirties
nėra sąmoningo egzistavimo nemirtingai sielai paliekant kūną.
Naujasis Testamentas papildo tai, apie ką užsimenama Senajame
– šlovingą prisikėlimą Kristaus sugrįžimo metu.
Evangelijose pabrėžiama, kad amžinasis gyvenimas yra tik Kristuje.
Visi pragaro demonai negali atimti iš tikinčiųjų amžinojo gyvenimo
garantijos. Kristus nugalėjo mirtį ant kryžiaus. Kapas nebegali
laikyti savo aukų. Kristaus prisikėlimas yra garantija, kad visi tikintieji
vieną dieną bus prikelti iš kapo Jam sugrįžus.
Pažvelkite į šiuos Pauliaus žodžius: „Juk jei mirusieji negali būti prikelti,
tai ir Kristus nebuvo prikeltas. O jei Kristus nebuvo prikeltas, tai

jūsų tikėjimas tuščias, ir jūs dar tebesate savo nuodėmėse. Taip pat
ir užmigusieji Kristuje yra žuvę“ (1 Kor 15, 16–18). Kaip suprasti šias
eilutes, jei mirusieji jau yra danguje? Ką Paulius turi omenyje, kad jie
„žuvę“, jei jie jau, neva, yra danguje?
Pauliaus minties esmė čia, kad Kristaus prisikėlimas yra mūsų prisikėlimo
pagrindas ir kad be prisikėlimo „jūsų tikėjimas tuščias, ir jūs
dar tebesate savo nuodėmėse“, o mirusieji lieka žemėje, žuvę.
Šios eilutės puikiai dera su kitomis Rašto eilutėmis, susijusiomis su
viltimi, kurią turime prisikėlime Jėzui sugrįžus, kai gausime nenykstantį,
nesuteptą ir nevystantį palikimą, kuris laikomas danguje (1 Pt
1, 4). Tačiau, jei mirusieji jau yra danguje, kodėl Petras kalba apie palikimą,
laikomą mums danguje? Akivaizdu, kad Naujojo Testamento
tikintieji nekantriai laukė Kristaus atėjimo ir mirusiųjų prisikėlimo, ir ši
viltis įkvėpė juos būti ištikimiems gyvenimo išmėginimuose.

`Kodėl prisikėlimas yra itin galinga krikščionių tikėjimo viltis? Jei, turint
kryžių, nebūtų prisikėlimo? Kokią viltį turėtume? Kodėl tada prisikėlimas
yra itin svarbi mūsų tikėjimo dalis?`