---
title:  Persekioti, bet pergalingi
date:   21/04/2024
---

`1. Perskaitykite Dan 7, 23–25 ir Apr 12, 6. 14. Kokie pranašystės laikotarpiai
minimi šiose eilutėse?`

Dievo tautai išliekant ištikimai, šėtonas įtūžta. Dažnai prasideda
persekiojimas. Pranašas Danielius nusakė metą, jam tai buvo ateitis,
kai viduramžių Bažnyčia kariaus ir „neduos ramybės“ Dievo tautai
(Dan 7, 21. 25). Pranašas Jonas tą patį laikotarpį apibūdino kaip metą,
kai Dievo Bažnyčia buvo priversta bėgti į dykumą, kur ji bus „saugoma
per laikotarpį, du laikotarpius ir pusę laikotarpio“ (Apr 12, 14). Apr
12, 6 priduriama: „Moteris [Bažnyčia] pabėgo į dykumą, kur buvo jai
Dievo paruošta būstinė“. Dievo tauta buvo maitinama dykumoje. Jo
Žodis juos sustiprino ir palaikė, kai per šį ilgą ir tamsų popiežiaus viešpatavimo
laikotarpį vyko didžioji kova.

Dievo tauta rado jiems Dievo paruoštą būstinę. Didžiausiais gyvenimo
iššūkiais Dievas visada paruošia vietą savo ištikimiems sekėjams.
Didžiausio išmėginimo metu Jo tauta rado prieglobstį Jo meilėje
ir globoje (žr. Psalmę 46).

1260 dienų ir laikotarpis, du laikotarpiai bei pusė laikotarpio Apr
12, 6. 14 nusako tą patį laiko tarpą (3½ laikotarpio arba metų padauginus
iš 360 dienų/metų = 1260 dienų). Rašto pranašystės dažnai išdėstomos
simboliais. Pranašiškose Danieliaus knygos ir Apreiškimo
knygos dalyse viena pranašiška diena prilygsta vieneriems metams.
Šis dienos ir metų principas užrašytas Sk 14, 34 ir Ez 4, 6.
Dienos metų principas pagrįstas ne tik šiomis dviem eilutėmis, bet
ir plačiu Šventojo Rašto pamatu. Dr. Viljamas Šei (William Shea), chronologas
ir Senojo Testamento tyrinėtojas, pateikia 23 Rašto įrodymus
visame Senajame Testamente šiam principui. Aiškinantieji Bibliją jį
naudojo šimtmečiais.

Vestgotai, vandalai ir ostgotai buvo gentys, tikėjusios kitomis doktrinomis,
o ne oficialiu Romos mokymu. 1260 dienų prasidėjo, kai paskutinė
iš šių barbarų genčių, ostgotai, buvo išvyti iš Romos 538 m. po
Kristaus. Šis dvasinės tamsos laikotarpis tęsėsi iki 1798 m. po Kristaus,
kai Napoleono generolas Bertje ištrėmė popiežių iš Romos. Daugybė
krikščionių buvo kankinami per šį ilgą laikotarpį, nes pakluso Dievo
Žodžiui. Net mirdami jie triumfavo. Kristuje jie buvo laisvi nuo kaltės
ir nuodėmės viešpatavimo, nugalėdami „Avinėlio krauju“. Kristaus
pergalė prieš šėtoną ant kryžiaus buvo jų pergalė. Nors jie mirė, jų
mirtis yra tik poilsis iki Kristaus sugrįžimo.

`Kaip išsipildžiusi Rašto pranašystė sustiprino jūsų tikėjimą?`