---
title:  Drąsa išstovėti
date:   23/04/2024
---

`4. Palyginkite Apd 5, 28–32; Ef 6, 10–12 ir Apr 3, 11. Koks pagrindinis
principas randamas šiuose tekstuose?`

Vienas iš skiriamųjų valdiečių ir kiekvieno reformatoriaus bruožų
buvo jų absoliuti ištikimybė Dievui, paklusnumas Šventojo Rašto autoritetui
ir pasišventimas Kristaus, o ne popiežiaus, viršenybei. Jų protas
buvo prisotintas Naujojo Testamento pasakojimų apie tikėjimą ir
drąsą.
Kartu su Petru ir apaštalais jie galėjo pasakyti: „Dievo reikia klausyti
labiau nei žmonių“ (Apd 5, 29). Jie suprato Pauliaus raginimą: „Būkite
tvirti Viešpatyje ir Jo galybės jėga“ (Ef 6, 10). Jie rimtai žiūrėjo į Jėzaus
patarimą: „Sergėk, ką turi, kad niekas neatimtų tavo vainiko“ (Apr 3,
11). Užuot paklusę Romos bažnyčios papročiams, šie tvirtai tikintys
vyrai ir moterys turėjo drąsos ginti Dievo Žodžio tiesas.

Valdiečiai buvo vieni pirmųjų, gavusių Bibliją gimtąja kalba. Jaudinančiame
pasakojime apie jų ranka perrašytą Bibliją, nukopijuotą
valdiečio Žano Legerio (Jean Leger), pateikiama pirminė informacija
apie jų darbą, įskaitant piešinius. Valdiečiai slapta perrašė Šventąjį
Raštą savo kalnų bendruomenėse Šiaurės Italijoje ir Pietų Prancūzijoje.
Jaunuoliams ankstyvame amžiuje tėvai liepė atmintinai išmokti
didelę Šventojo Rašto dalį. Biblijos perrašinėtojų komandos dirbo
kartu, kopijuodamos Bibliją. Daugelis šių jaunų valdiečių keliavo po
Europą kaip pirkliai, tyliai dalydamiesi Šventojo Rašto tiesomis. Kai
kurie įstojo į universitetus ir, pasitaikius progai, dalijosi Šventojo Rašto
dalimis su savo kolegomis studentais. Šventosios Dvasios vedami,
tinkamu metu, kai pajusdavo kokio nors nuoširdaus ieškotojo imlumą,
atrinktos jiems brangių Rašto ištraukų dalys buvo perduodamos.
Daugelis už ištikimybę ir pasišventimą sumokėjo savo gyvybe. Nors
valdiečiai aiškiai nesuprato kiekvieno biblinio mokymo, jie išsaugojo
Dievo Žodžio tiesą šimtmečius, dalydamiesi ja su kitais.
„O teisiųjų takas – tarsi aušros šviesa, vis labiau švintanti iki skaisčios
dienos“ (Pat 4, 18). Saliamonas palygina kelią, kuriuo Dievas veda
savo vaikus į vis aukščiau kylančios saulės šviesą. Jei Dievas tiesiog
pasuktų kosminį jungiklį ir saulė akimirksniu nušvistų visu savo skaistumu,
tai mus apakintų. Tamsai užgožus pasaulį šimtmečiais, Dievas
pašaukė vyrus ir moteris, pasišventusius Jo Žodžiui, kurie ir toliau tyrinėjo.

`Kaip mes, atspindėdami Kristaus šviesą, galime spindėti savo bendruomenėje?
Ar mes tai darome?`