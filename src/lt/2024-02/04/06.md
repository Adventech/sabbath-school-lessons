---
title:  Džiaugsmingi viltimi
date:   25/04/2024
---

`7. Perskaitykite Hbr 2, 14–15. Kaip tikintieji viduramžiais patyrė didžiosios
kovos tikrovę?`

Kas džiugino ištikimuosius valdiečius siaubingų persekiojimų
metu? Kas suteikė Husui ir Jeronimui, Tindeilui, Latimerui ir viduramžių
kankiniams drąsos stoti prieš liepsną ir kalaviją? Tikėjimas Dievo
pažadais. Jie tikėjo Kristaus pažadu: „Nes Aš gyvenu ir jūs gyvensite“
(Jn 14, 19). Jie pastebėjo, kad Jo jėgų pakako didžiausiems gyvenimo
išmėginimams. Jie netgi džiaugėsi būdami Kristaus dalininkais Jo
kentėjimuose. Ir jų ištikimybė buvo galingas liudijimas pasauliui.
Jie žvelgė ne tik į tai, kas bus. Jie žinojo, kad dėl Kristaus prisikėlimo
mirtis buvo nugalėtas priešas. Šiems drąsiems vyrams ir moterims
mirties gniaužtai buvo nebaisūs. Jie laikėsi Dievo Žodžio pažadų
ir nugalėjo.

`8. Perskaitykite Jn 5, 24; Jn 11, 25–26 ir 1 Jn 5, 11–13. Kokių garantijų
šie pažadai suteikia jums asmeniškai? Kaip jie mums padeda gyvenimo
išmėginimuose?`

Janas Husas neišsigando įkalinimo, neteisybės ir pačios mirties. Jis
ištisus mėnesius nyko kalėjime. Šaltos, drėgnos sąlygos privedė prie
karščiavimo, dėl kurio jis vos nenumirė. Nepaisant to, „Dievo malonė
palaikė jį. Kančių savaitėmis prieš galutinį nuosprendį dieviškoji
ramybė pripildė jo sielą. ‘Aš rašau šį laišką, – rašė jis draugui, – kalėjimo
supančiota ranka, rytoj tikiuosi mirties nuosprendžio […]. Kai Jėzus
Kristus padės mums vėl susitikti nuostabioje būsimojo gyvenimo
ramybėje, tu sužinosi, koks gailestingas pasirodė man Dievas, kaip
veiksmingai Jis palaikė mane per išmėginimus ir teismus. Požemio
kalėjimo tamsoje jis matė tikrojo tikėjimo triumfą“ (E. Vait, Didžioji
kova, 2017, p. 90).

Apaštalo Pauliaus įspėjimas šiandien mums kalba vis aktualiau.
„Išlaikykime nepajudinamą vilties išpažinimą, nes ištikimas tas, kuris
yra davęs pažadus“ (Hbr 10, 23). Kaip Dievo pažadai palaikė Jo tautą
praeityje, taip jie palaiko mus šiandien.

`Ką gali reikšti visko netekti dėl Kristaus? Galų gale, ko jūs iš tiesų netenkate?
(žr. Mk 8, 36.) Ko galime pasimokyti iš valdiečių ir reformatorių,
kas gali mus palaikyti paskutinėje žemės kovoje?`