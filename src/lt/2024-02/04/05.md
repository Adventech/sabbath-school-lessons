---
title:  Rytinė reformacijos žvaigždė
date:   24/04/2024
---

`5. Perskaitykite Ps 19, 9–13; Ps 119, 140; Ps 119, 162 ir Jer 15, 16. Koks
panašus nusistatymas Dievo Žodžio atžvilgiu buvo būdingas Dovydui
ir Jeremijui, iš tikrųjų toks nusistatymas buvo reformacijos
kertiniu akmeniu.`

Kiekvienas iš reformatorių džiaugėsi Dievo Žodžiu. Jie mėgavosi
vykdydami Dievo valią. Jie mylėjo Jo Įstatymą. Viena iš svarbiausių
pamatinių Reformacijos tiesų buvo Šventojo Rašto tyrinėjimo atneštas
džiaugsmas. Biblijos tyrinėjimas nebuvo sunki užduotis. Tai nebuvo
Įstatymo raidės prisilaikymui būdingas įpratimas. Tai nebuvo
griežtas reikalavimas, bet malonumas.
Tyrinėdami Šventąjį Raštą jie buvo perkeisti Šventosios Dvasios
jėgos. „Džono Viklifo charakteris liudija auklėjančią ir keičiančią Šventojo
Rašto galią. Tokiu jį padarė Biblija. Siekis suvokti didžiąsias apreiškimo
tiesas suteikia mums žvalumo ir energijos. Taip lavėja mūsų
protai, didėja įžvalgumas, tampame pajėgūs priimti reikiamus sprendimus.
Biblijos tyrinėjimas kilnina kiekvieną mintį, jausmą ir troškimą,
suteikia tvirtumo ketinimams, drąsos, kantrybės, pakelia dvasią,
tobulina charakterį ir apvalo sielą nuo nuodėmių. Rimtas ir pagarbus
Šventojo Rašto tyrinėjimas susieja tyrinėtojo protą su beribe Išmintimi,
pasaulis įgyja kilnesnių žmonių, pasižyminčių guvesniais proto
sugebėjimais“ (Didžioji kova, 2017, p. 78).

`6. Perskaitykite 2 Tim 2, 1–3. Kokį patarimą, susijusį su dalijimusi
Dievo Žodžiu, apaštalas Paulius davė Timotiejui?`

Dievo Žodžio tiesa ir išganymo Kristuje džiaugsmas taip pripildė
reformatorių širdis, kad jie turėjo tuo pasidalyti. Džonas Viklifas (John
Wycliffe) visą gyvenimą vertė Dievo Žodį į anglų kalbą vien dėl dviejų
priežasčių: gyvasis Kristus pakeitė jį per Žodį, o Kristaus meilė paskatino
jį dalytis tuo, ko išmoko, su kitais.
Iki Viklifo labai maža Biblijos dalis buvo išversta į anglų kalbą. Nors
jis mirė prieš Romai su juo susidorojant, popiežius iškasė jo palaikus,
sudegino ir išbėrė pelenus į upę. Bet kaip pelenus išsklaidė vanduo,
taip ir Dievo Žodis, gyvybės vanduo, jo darbo dėka pasklido toli ir
plačiai. Taip Dievas jį panaudojo – „Rytinę reformacijos žvaigždę“.