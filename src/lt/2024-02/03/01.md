---
title:  Šviesa tamsoje
date:   13/04/2024
---

### Šios savaitės tyrinėjimui skaitykite:
Jn 8, 44; Pat 23, 23; Apd 20, 27–32; 2 Tes 2, 7–12; Ps 119, 105. 116. 130. 133. 160; Pat 16, 25; 2 Kor 4, 3–6.

> <p>Įsimintina eilutė:</p>
> „Jėzus atsakė: Jau nebeilgai šviesa bus tarp jūsų. Vaikščiokite, kol turite šviesą, kad neužkluptų jūsų tamsa. Kas vaikščioja tamsoje, tas nežino, kur eina“ (Jn 12, 35).

Paskutinėje Rašto knygoje – Apreiškimo knygoje – velnias nusakytas
kaip slibinas ir gyvatė (Apr 12, 9). Jis yra slibinas, nes nori sunaikinti
Dievo tautą, ir gyvatė, nes naudojasi visu savo gudriu melu, kad
juos apgautų. Keletą metų po Kristaus mirties imperatoriškoji Roma
tūkstančius nukankino, įmetė liūtams ir sudegino ant laužo, nes jie
atsisakė garbinti romėnų „stabus“. Tačiau tokių žiaurių bausmių akivaizdoje
daugelis liko ištikimi, Evangelija toliau plito, o Bažnyčia augo.
Dėl to šėtonas pakeitė savo strategiją. Daugybė pagonių buvo
pakrikštyti, bet be išsamaus Rašto tiesos mokymo. Klaidingi mokymai
užplūdo Bažnyčią, kai vadovai sujungė Šventojo Rašto tiesas su
paplitusiais papročiais. Ketvirtasis ir penktasis šimtmečiai buvo kompromisų
eros, kai Bažnyčios prelatai sumaišė pagoniškus papročius
su krikščionišku mokymu.

Tačiau net ir sunkiausiais laikais Dievas nuolat buvo su savo tauta.
Jie rado Jėzų – kelią, tiesą ir gyvenimą, ir Šventosios Dvasios galia
išliko tvirti, net ir susidūrę su didžiuliu spaudimu išsižadėti savo įsitikinimų.
Jie liko ištikimi Dievo apreikštai valiai Šventajame Rašte ir nepajudinamai
stovėjo už Jo Žodžio tiesą, nepaisydami jiems daromo
spaudimo, atviro ar subtilaus.