---
title:  Kova dėl proto
date:   18/04/2024
---

`8. Perskaitykite 2 Kor 4, 3–6. Ką reiškia – „netikintiesiems, kuriems
šio pasaulio dievaitis apakino protus“ (2 Kor 4, 4)? Kaip jie apakinti?
Kaip praregima?`

Šioje eilutėje graikų kalbos žodis „protus“ yra noema. Pažodžiui
jis reiškia mūsų suvokimą arba protinius gebėjimus. SDA Biblijos Komentare
pateikiamas įžvalgus teiginys, susijęs su šia eilute. „Kristaus
ir šėtono kova yra kova dėl protų. (Rom 7, 23. 25; 12, 2; 2 Kor 3, 14; 2
Kor 11, 3; Fil 2, 5; Fil 4, 7–8). Pagrindinis šėtono darbas yra apakinti
arba aptemdyti žmonėms protą. Jis tai daro neleisdamas jiems tyrinėti
Dievo Žodžio, sutrikdant proto galias per kūno ir sielos nesaikingumą,
visiškai užvaldant protą šio gyvenimo reikalais ir apeliuodamas
į puikybę bei savęs išaukštinimą“ (6 tomas, p. 854).
Pažinimo stoką iš žūstančiųjų pusės lemia ne tai, kad jie negali
pažinti, bet tai, kad jie nesiekia pažinimo. Daugelis turėjo visas galimybes
pažinti tiesą, bet nusprendė netikėti, o šėtonas juos apakino.
Šėtono karalystė yra tamsos karalystė. Kaip priduriama SDA Biblijos
Komentare: „Evangelija yra vienintelė priemonė, kuria galima atskleisti
šėtono sumanymus ir klastą, ir šios priemonės dėka žmonės
gali matyti kelią iš tamsos į šviesą“ (6 t., p. 854). Naujojo Testamento
žinios esmė yra Jėzaus gyvenimas, mirtis ir prisikėlimas. Jėzus yra
Evangelijos šerdis ir Šventojo Rašto centras. Visas Raštas liudija apie
Jį (Jn 5, 39).

`9. Perskaitykite Jn 1, 4–5. 9. 14. Kaip šios eilutės apibūdina Jėzų?
Ypač atkreipkite dėmesį į Jn 1, 14.`

Pirmaisiais krikščioniškos Bažnyčios šimtmečiais Naujojo Testamento
tikintieji buvo visiškai pasišventę Kristui kaip Tam, kuris buvo
šviesa jų tamsoje. Jie buvo atpirkti Jo malonės, pakeisti Jo galia ir paskatinti Jo meilės. Net mirtis negalėjo nutraukti jų ištikimybės Kristui
ryšio. Jie atpažino velnio klastą šlovingoje Evangelijos šviesoje. Kristus
visada turėjo vyrų ir moterų, kurie Jo malone drąsiai stovėjo už Jo
tiesą. Šiais ankstyvaisiais šimtmečiais tamsoje švietė Kristaus meilės,
malonės ir tiesos šviesa.