---
title:  Žmogiški samprotavimai nepaisant Šventojo Rašto
date:   17/04/2024
---

Šventoji Dvasia veikia mūsų protą. Ji kviečia mus tyrinėti visatos
paslaptis. Kažkas tiksliai pasakė: „Kaip krikščionys, mes neįjungiame
savo smegenis prie bažnyčios durų“. Nepaisant to, vien tik žmogiškojo
mąstymo nepakanka dieviškosioms Šventojo Rašto tiesoms atrasti.
Tiesa nėra žmogaus nuomonės reikalas. Tai dieviškojo apreiškimo
reikalas.

`7. Perskaitykite Pat 16, 25; Ts 21, 25 ir Iz 53, 6. Ką šios eilutės atskleidžia
apie šėtono klastos strategiją?`

Viena iš veiksmingiausių velnio apgaulių – priversti mus patikėti,
kad Dievo valią įmanoma suprasti vien žmonių samprotavimais, nepadedant
Šventai Dvasiai, netyrinėjant Dievo Žodžio. Mums ar net
ištisoms kultūroms tam tikras kelias gali atrodyti teisingas, bet Dievo
akyse jis gali būti visiškai nederamas.

Prieš keletą metų su žmona nusprendėme pasivaikščioti po miškus
netoli viešbučio, kuriame apsistojome. Paprastai aš gana gerai
orientuojuosi ir, maždaug po valandos vaikščiojimo įvairiais takais,
buvau visiškai įsitikinęs, kad nesunkiai rasiu kelią atgal, bet netrukus
pastebėjau, kad beviltiškai pasiklydome miške. Saulė leidosi ir aš bijojau
blogiausio. Laimei, sutikome keletą kitų žygeivių, kurie žinojo
kelią. Buvome mažiausiai aštuonis kilometrus nuklydę, tačiau netoli
pagrindinio kelio. Kadangi jų automobilis buvo netoliese, jie pasiūlė
mus parvežti atgal į viešbutį. Asmenų, žinojusių kelią ir galėjusių parvežti
mus į viešbutį sutikimas prilygo išsigelbėjimui.

Dievas nepaliko mūsų vienų mūsų kelionėje iš žemės į dangų.
Šventoji Dvasia rodo mums į Šventąjį Raštą, kuris veda mus namo.
Tiesa ir klaidamokslis, teisinga ir neteisinga, gerai ir blogai – tai galima
suprasti tik Dievo Žodžio šviesoje. Tai, kas prieštarauja Dievui ir
Jo Žodžiui, yra klaidamokslis, o pastarasis visada pavojingas; tai, kas
neprieštarauja Dievui, yra tiesa ir gėris. Itin svarbu, kad Dievo Žodis
būtų mūsų galutinis tiesos ir moralės matas.

Kodėl žmogaus protas be Šventosios Dvasios pagalbos nepajėgus
suprasti dieviškosios tiesos? Aptarkite ryšį tarp žmogiškojo proto ir
dieviškojo apreiškimo. Kaip protas iš tikrųjų padeda mums suprasti
dieviškąjį apreiškimą? Pavyzdžiui, perskaitykite Danieliaus 2, pranašystę,
apimančią pasaulio istoriją nuo Babilono laikų iki ateities. Kaip
tokia pranašystė stipriai paveikia žmogaus protą?