---
title:  Ištikimybė Dievui ir jo Žodžiui
date:   16/06/2024
---

`1. Perskaitykite Pat 23, 23; Jn 8, 32 ir Jn 17, 17. Kokia bendra gija šiose
eilutėse?`

Amžiais didžioji kova buvo susijusi su konfliktu tarp tiesos ir paklydimo.
Šėtonas yra „melagis ir melo tėvas“ (Jn 8, 44). Jėzus yra visos
tiesos autorius. Jis sakė: „Aš esu kelias, tiesa ir gyvenimas“ (Jn 14, 6).
Tiesa, išlaisvinanti mus iš šėtono apgaulių, randama Dievo Žodyje. Biblija
atskleidžia šėtono strategiją ir atskleidžia Dievo planus. Raštas yra
žibintas mūsų žingsniams (Ps 119, 105). Psalmininkas skelbia: „Tavo
žodžių aiškinimas apšviečia, pamoko įžvalgos net neišmanėlius“ (Ps
119, 130). Tada jis priduria: „Tiesa – Tavo Žodžio šerdis“ (Ps 119, 160).

`2. Perskaitykite 2 Pt 1, 16–21. Kokį patikinimą apaštalas mums suteikia
dėl pranašystės? Kokią iliustraciją jis naudoja, kad parodytų
pranašiško Dievo Žodžio svarbą?`

Mes nesivadovaujame gudriai išgalvotomis pasakomis. Dievo
Žodžio pranašystės nušviečia kelią priekyje. Jos padeda atskirti tiesą
nuo paklydimo. Be Biblijos būtume palikti žmonių nuomonėms,
užgaidoms ir būtume lengvai apgauti. „Dievo tauta turi vadovautis
Šventuoju Raštu kaip vienintele apsauga nuo netikrų mokytojų ir apgaulingos
tamsos dvasių jėgos. Šėtonas naudoja kiekvieną įmanomą
būdą sutrukdyti žmonėms pažinti Bibliją, nes ji aiškiai atskleidžia jo
apgavystes. […] Greitai mes susidursime su paskutine didele apgavyste.
Prieš mūsų akis antikristas darys savo stebuklus. Klastotė bus
tokia panaši į tiesą, kad be Šventojo Rašto bus neįmanoma jos atskirti.
[…] Paskutinėje didžiojoje kovoje išliks tik tie, kurie yra praturtinę
savo mąstymą Biblijos tiesomis. Kiekviena siela turės atidžiai patikrinti
save: ar aš privalau Dievo klausyti labiau negu žmonių? Lemiama
valanda yra labai arti. Ar mes tvirtai stovime ant nekintančio Dievo
Žodžio uolos? Ar mes pasiruošę išlikti tvirti gindami Dievo įsakymus
ir Jėzaus tikėjimą?“ (E. Vait, Didžioji kova, 2017, p. 514–515)

`Apsvarstykite pateiktos ištraukos klausimus. Kas leis mums išstovėti
galutinėje krizėje? Kas mus atitraukia nuo Dievo Žodžio tyrinėjimo?
Kaip, nepaisydami tiesos, galime pasiduoti kompromisui dėl asmeninio
malonumo?`