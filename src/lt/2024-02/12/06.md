---
title:  Skambus balsas
date:   20/06/2024
---

`8. Perskaitykite Apr 18, 1–4; Hab 2, 14 ir Mt 24, 14. Pasak šių eilučių,
kaip Dievo darbas žemėje bus baigtas?`

Angelas, skelbiantis Babilono kritimą, turi „didžią galybę“. Kaip
ir Apreiškimo 14 angelai, šis angelas simbolizuoja žmonių pasiuntinius.
Šis angelas taip atskleidžia Dievo šlovę, kad apšviečia visą žemę.
Graikų kalbos žodis, reiškiantis galybę arba galią Naujajame Testamente,
yra exousia. Jis dažnai reiškia Kristaus pergalę prieš pragaro
kunigaikštystes ir galias. Jėzus vartoja šį žodį Mato evangelijoje, 
siųsdamas savo mokinius. Mt 10, 1 Jėzus suteikė savo mokiniams valdžią,
aukštesnę už pragaro kunigaikštystes ir galias. Jis siunčia juos su dieviška
galia, kad jie laimėtų kovą tarp gėrio ir blogio. Mato 28 Jis dar
kartą išsiunčia juos su „visa valdžia danguje ir žemėje“, „eikite ir padarykite
Mano mokiniais visų tautų žmones“ (Mt 28, 18–19).
Naujojo Testamento Bažnyčia, kupina Šventosios Dvasios galios,
einanti su gyvojo Kristaus, savo gyvenimu ir mirtimi nugalėjusio pragaro
kunigaikštystes ir galias, valdžia, apšvietė žemę Dievo šlove. Per
keletą trumpų metų mokiniai paskelbė Evangeliją tuo metu žinomam
pasauliui (Kol 1, 23).
Paskutiniaisiais laikais Šventoji Dvasia bus išlieta precedento neturinčia
galia, o Evangelija greitai pasklis iki žemės pakraščių. Tūkstančiai
atsivers per dieną, o Dievo malonė ir tiesa paveiks visą planetą.
Tokiu būdu pasaulis bus įspėtas ir Evangelija bei jos teikiama viltis
bus paskelbta visam pasauliui.
„Didysis evangelizavimo darbas neturi baigtis sumažėjus Dievo jėgos
pasireiškimui, ženklinusiam jo pradžią. Pranašystės, išsipildžiusios
išliejant Ankstyvąjį lietų evangelizavimo darbo pradžioje, pasikartos
vėl išliejant Vėlyvąjį lietų jo pabaigoje. […] Nušvitusiais veidais, spindinčiais
šventu pasišventimu, Dievo tarnai skubės iš vienos vietos į kitą
skelbti dangiškąją žinią. Perspėjimas bus perduotas tūkstančiais balsų
visoje žemėje. Bus daromi stebuklai, išgydomi ligoniai ir tikinčiuosius
lydės įvairūs ženklai ir stebuklai“ (E. Vait, Didžioji kova, 2017, p. 530).

`Kas stabdo galingą Šventosios Dvasios išliejimą, Vėlyvąjį lietų ir
skambųjį balsą? Kad ir kokia maža būtų mūsų asmeninė įtaka, kokį
vaidmenį galime atlikti būdami atviri ir imlūs Šventosios Dvasios išliejimui?`