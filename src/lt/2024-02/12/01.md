---
title:  Paskutiniai žemės įvykiai
date:   15/06/2024
---

### Šios savaitės tyrinėjimui skaitykite:
Jn 8, 32; Ez 20, 12. 20; Apr 7, 1–2; Apr 14, 1; Jl 2, 21–24; Oz 6, 3; Jok 1, 5. 7. 8; Apr 18, 1–4.

> <p>Įsimintina eilutė:</p>
> „Įsigyk tiesos ir neparduok jos; pirkis išminties, pamokymo ir supratimo“ (Pat 23, 23).

Tarkime, kad jūsų paauglė dukra grįžta namo po studijų vasaros
atostogoms. Laukdami, kol ji atvyks, su nerimu stebite orų prognozę.
Sparčiai prastėjant orui nerimaujate. Horizonte kaupiasi audros debesys.
Pučia smarkus vėjas. Dangus atsiveria ir pasipila lietus. Virsta
medžiai. Netrukus pagrindinis kelias namo tampa neišvažiuojamas.
Tada vienas kaimynas praneša, kad galima pravažiuoti kitu keliu. Automobiliai
gali apvažiuoti nuvirtusius medžius. Nors susisiekti sudėtinga,
išsiunčiate savo dukrai trumpąją žinutę, kruopščiai paaiškindami,
kaip ji gali saugiai grįžti namo.
Labiau už viską Jėzus nori pervesti mus per gyvenimo audras ir
sugrąžinti namo. E. Vait rašė: „Artinasi nenumaldoma audra. Ar mes
pasiruošę jai?“ (Testimonies for the Church, 8 t., 315 p.) Kristaus gyvenimo,
mirties, prisikėlimo ir tarnystės dangiškoje šventykloje tikslas
yra užtikrinti, kad sugrįžtume namo. Pranašiška Danieliaus knygos
ir Apreiškimo knygos žinia yra dangaus nurodymai, ypač skirti žmonėms
paskutiniaisiais laikais, padedantys mums gyvenimo audrose,
kad vieną dieną galėtume pajusti mylinčio Išgelbėtojo apkabinimą.
Šios savaitės pamokos tikslas – atskleisti, ką pranašiškasis Žodis
sako apie paskutiniuosius įvykius, ir naujai atrasti Kristaus jėgą, kuri
padės mums paskutinėje žemės kovoje ir sugrąžins namo.