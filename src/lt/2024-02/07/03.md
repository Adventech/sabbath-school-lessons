---
title:  Laukimas
date:   13/05/2024
---

Nors protestantai reformatoriai tikėjo tikru, matomu, girdimu ir
šlovingu Kristaus sugrįžimu, pamažu šios biblinės tiesos supratimas
keitėsi. Populiarūs XIX amžiaus pamokslininkai skelbė, kad Kristus ateis
įkurti savo karalystę žemėje ir įsivyraus 1000 metų ramybės. Tai
lėmė dvasinę letargiją ir apatišką pasišventimą dvasinėms vertybėms.
Panašiai ir Kristaus mokiniai neteisingai suprato Mesijo atėjimo
pobūdį. Jie manė, kad Jis ateis kaip užkariaujantis generolas, kuris sunaikins
romėnų vergijos jungą, o ne Tas, kuris išgelbės juos iš nuodėmės
pasmerkimo ir pančių. Taigi jie nesuprato Jo atėjimo tikslo.

`2. Perskaitykite Apd 1, 9–11; Apr 1, 7; Mt 24, 27. 30–31. Ko šios eilutės
moko apie mūsų Viešpaties sugrįžimą?`

Kai Kristus pirmą kartą atėjo kaip kūdikis ėdžiose Betliejuje, labai
mažai žmonių žinojo apie Jo atėjimą. Bet kai Jis ateis antrą kartą,
„kiekviena akis“ matys Jį ateinantį. Kiekviena ausis išgirs Jo sugrįžimo
trimitą. Kiekvienas žmogus žemėje regės Jo šlovę. Nereikia pasiduoti
apgaulei. Šventasis Raštas aiškiai išdėsto įvykius, susijusius su Jo sugrįžimu.
„Viena didingiausių ir šlovingiausių Šventojo Rašto tiesų yra tiesa
apie Kristaus antrąjį atėjimą, kuris užbaigs didįjį išgelbėjimo darbą.
Dievo vaikams, šios žemės svečiams, kurie taip ilgai klaidžioja ūksmingoje
mirties šalyje, suteikiama džiaugsminga Jėzaus atėjimo viltis.
Jis yra prisikėlimas ir gyvenimas, Jis sugrąžins namo savo ištremtus
sūnus. Mokymas apie Kristaus antrąjį atėjimą yra svarbiausias Šventojo
Rašto mokymas. Nuo tos dienos, kai pirmoji pora liūdėdama atsisveikino
su Edeno sodu, tikėjimo vaikai laukė Pažadėtojo atėjimo, kuris
sunaikintų piktojo galią ir vėl grąžintų jiems prarastąjį rojų“ (E. Vait,
Didžioji kova, 2017, p. 259).

Ankstyvasis adventistų vadovas Liuteris Vorenas (Luther Warren)
jaunimui sakydavo: „Vienintelis būdas būti pasiruošus Kristaus atėjimui
– pasiruošti ir išlikti pasiruošusiems“. Žinia apie greitą Kristaus
sugrįžimą yra neatidėliotinas raginimas kiekvienam iš mūsų ištirti
savo širdį ir įvertinti savo dvasinį gyvenimą. Tai raginimas gyventi
dievobaimingai. Kristaus sugrįžimo šlovės šviesoje negali būti
neutralumo.

`3. Perskaitykite 1 Tes 5, 2–5 ir Hbr 9, 28. Kaip šios eilutės ragina mus
laukti Kristaus atėjimo?`