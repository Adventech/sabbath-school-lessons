---
title:  Viljamas Mileris ir Biblija
date:   14/05/2024
---

Kaip Dievas pasitelkė protestantų reformatorius, kad būtų iš naujo
atrasta nuteisinimo tik tikėjimu Kristų tiesa, taip Jis panaudojo Viljamą
Milerį, kad būtų iš naujo atrasta tiesa apie Kristaus antrąjį atėjimą.
Tyrinėdamas Šventąjį Raštą Mileris suprato, kad Kristus jį myli labiau,
nei jis galėjo įsivaizduoti. Jis pradėjo skaityti Bibliją nuo Pradžios knygos
su rašikliu rankoje ir sąsiuviniu, ir skaitė lėtai, kad suprastų kiekvieną
eilutę. Lygindamas vieną Rašto eilutę su kita, jis leido Biblijai
pačiai paaiškinti save.

`4. Perskaitykite Iz 28, 9–10; Pat 8, 8–9; Jn 16, 13; 2 Pt 1, 19–21. Kokius
Rašto aiškinimo principus atrandate šiose eilutėse?`

Viljamui Mileriui (William Miller) lyginant vieną Šventojo Rašto
eilutę su kita, jam atsivėrė Biblijos paslaptys. Jis tyrinėjo tarsi ieškodamas
paslėpto lobio ir buvo gausiai apdovanotas. Šventoji Dvasia
atvėrė jam Dievo Žodį. Pranašystes jis tyrinėjo taip pat uoliai, kaip ir
kitas Biblijos eilutes.

`5. Perskaitykite Dan 1, 17; Dan 2, 45; 1 Pt 1, 10–11; Apr 1, 1–3. Ko šios
eilutės moko apie Biblijos pranašysčių supratimą?`

Pranašiškų knygų simboliai nėra užrakinti ar paslėpti. Mylintis Dievas
davė mums savo pranašišką Žodį, kad paruoštų mus kulminaciniams
įvykiams, kurie netrukus rutuliosis šiame pasaulyje. Viljamas
Mileris (William Miller) aiškiai suprato, kad pranašystė geriausiai paaiškina
pati save. Pranašystės simbolius paaiškina pati Biblija. Žvėrys
simbolizuoja karalius arba karalystes (Dan 7, 17. 23). Vėjas reiškia sunaikinimą
(Jer 49, 36). Vandenys simbolizuoja žmones ir tautas (Apr
17, 15). Moteris – Bažnyčią (Jer 6, 2; Ef 5, 22–32). Danieliaus knygos
ir Apreiškimo knygos laiko pranašystės taip pat išdėstytos simboline
kalba, o viena pranašiška diena reiškia vienerius metus (Sk 14, 34; Ez
4, 6). Kai Viljamas Mileris taikė šiuos Biblijos aiškinimo principus, jį nustebino
tai, ką jis suprato apie Kristaus sugrįžimo laiką.

`Kodėl mūsų tikėjimui itin svarbus teisingas pranašysčių simbolių supratimas?`