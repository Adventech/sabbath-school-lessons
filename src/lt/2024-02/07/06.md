---
title:  Ilgiausia pranašystė
date:   16/05/2024
---

`8. Perskaitykite Ez 7, 7–13. Kada buvo paskelbtas įsakymas, leidžiantis
Izraelio belaisviams Persijoje atstatyti jų šventyklą?`

Įsakymą paskelbė Persijos karalius Artakserksas 457 m. prieš Kristų.
Šis įsakymas buvo paskutinis iš trijų, leidžiančių žydams grįžti atstatyti
Jeruzalę ir atkurti šventyklos apeigas. Šis trečiasis įsakymas
buvo pats išsamiausias ir žymi 2300 dienų/metų pranašystės pradžią.

`9. Perskaitykite Dan 9, 25–26. Kada prasidės visas šis pranašiškas
laikotarpis? Kokius svarbiausius įvykius pranašauja šios eilutės?`

Danielius nuostabiai išpranašavo, kad „nuo to laiko, kai paskelbtas
žodis atnaujinti ir atstatyti Jeruzalę“ iki Mesijo praeis 69 pranašiškos
savaitės arba 483 pranašiškos dienos, arba 483 metai. Nuo tada, kai
įsakymas buvo paskelbtas 457 m. prieš Kristų rudenį iki 27 m. po Kristaus,
praėjo 483 metai. Žodis Mesijas reiškia Pateptąjį. 27 m. po Kristaus
rudenį Jėzus buvo pakrikštytas ir Dvasios pateptas (Apd 10, 38).
Po krikšto „Jėzus sugrįžo į Galilėją ir ėmė skelbti Dievo Evangeliją, kad
atėjo metas“ (Mk 1, 14–15).
31 m. po Kristaus pavasarį, šios paskutinės pranašiškos savaitės
viduryje, praėjus trejiems su puse metų po krikšto, Jėzus buvo nukryžiuotas.
Aukojimo sistema, nurodžiusi į Dievo Avinėlį, baigėsi sulig
Kristaus auka Golgotoje. Pavyzdys atitiko tikrovę, ir galiausiai visos
apeiginės sistemos atnašos ir aukos buvo nebereikalingos.

`10. Perskaitykite Dan 9, 27. Kuo pasibaigs septyniasdešimties savaičių
pranašystė?`

Septyniasdešimt savaičių arba 490 metų, skirtų žydams, baigėsi
34 m. po Kristaus, kai Aukščiausia taryba (Sinedrionas) atmetė Evangelijos
žinią (Apd 6, 8–7, 60).
Iš 2300 metų pranašystės atėmus 490 metų, lieka 1810 metų pranašystės
užbaigimui. Tai atveda į 1844 m. po Kristaus. Viljamas Mileris
ir pirmieji adventistai tikėjo, kad Dan 8, 14 eilutėje minima šventykla
yra žemė. Jie manė, kad Kristus ateis apvalyti žemę ugnimi 1844 m.
(žr. lentelę tolesniam tyrinėjimui).