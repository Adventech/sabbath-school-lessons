---
title:  Jo sugrįžimo pažadas
date:   12/05/2024
---

Protestantai reformatoriai ir iš Olandijos į naująjį pasaulį išvykę
piligrimai ilgėjosi Jėzaus atėjimo. Kristaus antrasis atėjimas jiems
buvo džiaugsmingas įvykis, kurio jie itin laukė. Džonas Viklifas (John
Wycliff) nekantriai laukė Kristaus atėjimo kaip Bažnyčios vilties. Kalvinas
kalbėjo už visus reformatorius, prabildamas apie šlovingą Kristaus
sugrįžimą kaip „visų laimingiausią įvykį“. Ištikimiems Dievo vyrams
ir moterims Kristaus antrasis atėjimas yra toks įvykis, kurį reikia
priimti, o ne bijoti.

`1. Perskaitykite Jn 14, 1–3; 1 Tes 4, 13–18 ir Tit 2, 11–14. Kodėl šios
Rašto eilutės šimtmečiais teikė krikščionims didžią viltį?`

Nesunku suprasti, kodėl tikėjimas Kristaus antruoju atėjimu teikė
didžią viltį ir džiaugsmą Biblija tikintiems krikščionims. Tai bus ligų,
kentėjimų ir mirties pabaiga. Šis atėjimas pabaigs skurdą, neteisybę
ir priespaudą. Jis numato nesutarimų, konfliktų ir karų pabaigą. Jis
pranašauja būsimą taikos, laimės ir ilgalaikės bendrystės su Kristumi
ir visų amžių atpirktaisiais pasaulį amžiams.

„Viešpaties atėjimas visais laikais buvo Jo tikrųjų sekėjų viltis. Ant
Alyvų kalno duotas Išgelbėtojo pažadas sugrįžti nušvietė mokinių
ateitį, pripildė jų širdis džiaugsmo ir vilties, kurios negalėjo nuslopinti
ir užtemdyti nei sielvartas, nei išmėginimai. Kenčiantiems ir persekiojamiems
‘didžiojo Dievo bei Gelbėtojo Jėzaus Kristaus šlovės apsireiškimas
buvo palaimintoji viltis’. Kai Tesalonikos krikščionys liūdėdami
laidojo savo mylimuosius, kurie tikėjosi likti gyvi iki Viešpaties atėjimo
dienos, jų mokytojas Paulius atkreipė dėmesį į prisikėlimą, kuris
įvyks atėjus Išgelbėtojui. Tuomet mirusieji Kristuje prisikels ir kartu
su gyvaisiais bus pagauti debesysna pasitikti Viešpaties ore. ‘Todėl, –
sakė jis, – guoskite vieni kitus šiais žodžiais’“ (1 Tes 4, 16–18) (E. Vait,
Didžioji kova, 2017, p. 262).

`Kodėl Antrasis atėjimas itin svarbus mūsų tikėjimui? Ypač todėl, jog
žinome, kad mirusieji miega (žr. 10 temą), kodėl šis mokymas įgyja
didelę svarbą? Kodėl be jo būtume, kaip sakė Paulius, visiškai beviltiškose
aplinkybėse (žr. 1 Kor 15, 15–18)?`