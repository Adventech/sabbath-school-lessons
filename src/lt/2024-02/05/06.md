---
title:  Paklusnumas - tikėjimo vaisius
date:   02/05/2024
---

`5. Perskaitykite Rom 3, 27–31; Rom 6, 15–18; Rom 8, 1–2. Ko šios eilutės
mus moko apie išgelbėjimą tik Kristaus teisumu?`

Liuterio laikais krikščionių Bažnyčioje pūtė nauji vėjai. Dešimtys
tūkstančių žmonių buvo mokomi nusigręžti nuo savo nuodėmingo
„aš“ ir žiūrėti į Jėzų. Be jokios abejonės, šie žmonės, žiūrėdami į save ir
į tai, kokie jie buvo, matė tik tai, kas juos atgrasė. Kuris tikintysis šiandien
nepatiria to paties? Štai kodėl mes turime žiūrėti į Jėzų.
Dievo malonė mus keičia. Vieną dieną Džonas Veslis (John Wesley)
dalyvavo Moravijos susitikime Londone. Veslis sėdėjo apstulbęs, kai
išgirdo skaitomą Liuterio įžangą Laiškui romiečiams. Pirmą kartą gyvenime
jis pradėjo suprasti Evangeliją. Kažkas viduje sujudėjo, ir jis
pajuto trauką Kristui, paaukojusiam už jį savo gyvybę. Jis sušuko:
„Jaučiau, kad išgelbėjimui pasitikiu tik Kristumi, ir man buvo suteiktas
patikinimas, kad Jis pašalino mano nuodėmes, netgi manąsias, ir
išgelbėjo mane iš nuodėmės ir mirties įstatymo“ (John Whitehead,
„The Life of the Rev. John Wesley“, M.A. (London: Stephen Couchman,
1793), p. 331).

`6. Perskaitykite 1 Pt 2, 2; 2 Pt 3, 18; Kol 1, 10 ir Ef 4, 18–24. Kokias
gyvybiškai svarbias tiesas, susijusias su krikščionišku gyvenimu,
atskleidžia šios eilutės?`

Reformatoriai sistemingai tyrinėjo Žodį, kad atrastų daugiau tiesos.
Nepatenkinti nei esama padėtimi, nei griežtu religiniu patyrimu,
menku augimu arba visišku neaugimu, jie nuolat troško geriau pažinti
Kristų. Daugelis Biblija tikinčių krikščionių viduramžiais už savo
pasišventimą mokėjo nepaprastai didelę kainą. Jie buvo kankinami,
įkalinti, ištremti ir nubausti mirties bausme. Jų turtas buvo konfiskuotas,
namai sudeginti, žemės pagrobtos, o šeimos persekiojamos. Kai

jie buvo išvaryti iš savo namų, jie ieškojo miesto, „kurio statytojas ir
kūrėjas būtų Dievas“ (Hbr 11, 10). Kai jie buvo kankinami, jie laimino
savo kankintojus, o merdėdami tamsiuose, drėgnuose požemiuose
meldė Dievo pažadų įvykdymo dėl šviesesnio rytojaus. Nors jų kūnai
buvo įkalinti, jie buvo laisvi – laisvi Kristuje, laisvi Jo Žodžio tiesose,
laisvi Jo greito sugrįžimo viltimi.

`Kai žvelgiate į save, kokią išganymo viltį turite?`