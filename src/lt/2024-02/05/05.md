---
title:  Tik Kristus... tik malonė
date:   01/05/2024
---

`4. Perskaitykite Ef 2, 8–9; Rom 3, 23–24; Rom 6, 23; Rom 5, 8–10. Ko
šios eilutės moko apie išgelbėjimo planą?`

Dievas parūpino išganymą dovanai. Jo Šventoji Dvasia veda mus
tikėjimu priimti tai, ką Kristus laisvai suteikė savo mirtimi ant Golgotos
kryžiaus. Jėzus, dangaus Dievo Sūnus, paaukojo savo gyvybę, kad
išpirktų mūsų nuodėmes.
Dangaus teisingumas reikalauja nepriekaištingo paklusnumo. Nepriekaištingas
Kristaus gyvenimas užima mūsų netobulo gyvenimo
vietą. Dieviškasis Įstatymas, kurį sulaužėme, pasmerkia mus amžinai

mirčiai. Raštas tai aiškiai sako. Dėl savo nuodėmingų sprendimų
„stokojame“ Dievo idealo savo gyvenime. Mes nusidėjome. Palikti
sau, negalime įvykdyti teisių, dorų šventojo Dievo reikalavimų. Dėl
to nusipelnėme amžinos mirties. Bet yra gera žinia. Apaštalas Paulius
mus patikina: „Atpildas už nuodėmę – mirtis, o Dievo malonės
dovana – amžinasis gyvenimas mūsų Viešpatyje Kristuje Jėzuje“
(Rom 6, 23). Tai dovana, nepelnyta; jei ji būtų pelnoma darbais, mes
ją užsitarnautume, tačiau Evangelijos tiesa yra ta, kad mes negalime
pelnyti išganymo.
Martynas Liuteris ir protestantai reformatoriai suprato, kad tik
Kristus yra jų išganymo šaltinis. Tada Liuteris pradėjo skelbti žinią
apie Kristaus išganingąją malonę. Minios plūdo išgirsti jo nuoširdžios,
gyvenimą keičiančios žinios. Jo žodžiai buvo tarsi gaivinantis
vanduo nevaisingoje jų gyvenimo dykumoje. Žmonės buvo sukaustyti
viduramžių bažnyčios papročių, laikomi šimtmečių senumo apeigų,
kurios neužtikrino dvasinio gyvenimo, vergais. Biblinės Liuterio
žinios palietė širdis ir gyvenimas pasikeitė.
Liuteris, skaitydamas Naująjį Testamentą, buvo priblokštas Dievo
gerumo. Jį nustebino Dievo troškimas išgelbėti visą žmoniją. Paplitęs
nusistatymas, kurį anuomet pateikė bažnyčios vadovai, buvo išganymas
kaip iš dalies žmogaus, o iš dalies Dievo darbas. Liuteris
suprato, kad Kristaus mirties ant kryžiaus pakako visai žmonijai.
„Su Kristumi buvo pasielgta taip, kaip mes verti, kad su mumis galėtų
būtų elgiamasi taip, kaip Jis vertas. Jis buvo pasmerktas už mūsų
nuodėmes, kurių Jis nepadarė, kad mes galėtume būti išteisinti per
Jo teisumą, kurio neturime. Jis iškentė mūsų mirtį, kad mes galėtume
gauti Jo gyvenimą“ (E. Vait, Su meile iš Dangaus, 2011, p. 19).
Kokia galinga ir nuostabi Evangelijos santrauka, kad galėjome
būti nuteisinti teisumu, kuriame neturėjome jokios dalies. Koks pažadas!
Jei išganymas yra Dievo darbas Kristuje, kokį vaidmenį mūsų geri
darbai atlieka krikščioniškame gyvenime? Kaip galime užtvirtinti
gerų darbų svarbą savo patyrimui, nepadarant jų vilties pagrindu?