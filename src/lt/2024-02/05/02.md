---
title:  Tik Dievo Žodis
date:   28/04/2024
---

`1. Perskaitykite Ps 119, 103–104; Ps 119, 147; ir Ps 119, 162. Koks
buvo Dovydo nusistatymas Dievo Žodžio atžvilgiu? Kaip toks nusistatymas
paveikė reformatorius ir kokią įtaką jis daro mūsų gyvenimui
šiandien?`

Biblija buvo reformatorių tikėjimo pagrindas ir jų mokymo esmė.
Jie suprato, kad jiems teko įkvėptas, nenykstantis, gyvas ir pasiliekantis
Dievo Žodis (1 Pt 1, 23). Jie brangino kiekvieną Biblijos žodį. Skaitant
Rašto puslapius ir tikint čia užrašytais pažadais, jų tikėjimas sustiprėjo
ir jų drąsa atsinaujino. „Taip yra su visais Dievo Žodžio pažadais.
Jais Jis kalba mums asmeniškai, kalba tiesiai, tarsi mes klausytumės
Jo balso. Būtent per pažadus Kristus perduoda mums savo malonę ir
jėgą. Tai ir yra tie medžio lapai, kurie ‘tinka tautoms gydyti’ (Apr 22, 2). Kai priimami ir įsisavinami, jie stiprina mūsų charakterį, įkvepia ir
palaiko gyvybę. Niekas daugiau negali turėti tokios gyvybės jėgos.
Niekas kitas negali duoti tokios drąsos ir tikėjimo, kurie teikia gyvybiškai
svarbią energiją visai būtybei“ (E. Vait, Gydymo tarnystė, p. 77).
Šventasis Raštas nušvinta džiaugsmu mūsų sielvarte, viltimi mūsų
neviltyje, šviesa mūsų tamsoje. Jis suteikia kryptį, kai paklystame, užtikrinimo,
kai suglumstame, stiprybės, kai esame silpni ir išminties,
kai kažko nežinome. Mąstant Dievo Žodį ir tikint Biblijos pažadais,
gyvybę teikianti Dievo galia duoda jėgų visai mūsų esybei fiziškai,
protiškai, emociškai ir dvasiškai.
Reformatoriai prisotino savo protą Šventuoju Raštu. Jie gyveno
laikydamiesi šio Žodžio, ir daugelis iš jų mirė dėl Žodžio. Jie nebuvo
atsainūs, pasitenkinę, nerūpestingi, paviršutiniškai pasišventę krikščionys.
Jie žinojo, kad be Dievo Žodžio galios jie neatsilaikys prieš
juos susitelkusias blogio jėgas.
Džonas Viklifas jautė pasišventimą išversti Bibliją į anglų kalbą,
kad paprastas žmogus galėtų ją skaityti ir suprasti. Kadangi tai buvo
neteisėta, jis buvo teisiamas už savo tikėjimą, pasmerktas kaip eretikas
ir nuteistas mirties bausme. Teismo metu Viklifas kreipėsi ragindamas:
„Pagalvokite, su kuo jūs kovojate? Su senu žmogumi, kuris
stovi ant mirties slenksčio? Ne! Jūs kovojate su Tiesa, o ši Tiesa yra
už jus stipresnė, ir ji nugalės jus“ (E. Vait, Didžioji kova, 2017, p. 75).
Šie prieš mirtį ištarti Viklifo žodžiai išsipildė, nes Dievo tiesos šviesa
išsklaidė viduramžių tamsą.

`Kaip Šventasis Raštas jus paguodė išmėginimų metu?`