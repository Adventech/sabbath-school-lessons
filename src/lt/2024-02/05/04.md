---
title:  Dvasios apšviesti
date:   30/04/2024
---

Vieną dieną, studijuodamas universiteto bibliotekoje, Martynas
Liuteris pasiekė lūžio tašką savo gyvenime. Jis atrado lotynišką Biblijos
kopiją. Jis niekada anksčiau nežinojo, kad tokia knyga netgi egzistuoja.
Su didžiuliu džiaugsmu jis skaitė skyrių po skyriaus, eilutę
po eilutės. Jį stebino Dievo Žodžio aiškumas ir galia. Jam vartant Rašto
puslapius, Šventoji Dvasia apšvietė jo protą. Jis jautė Šventosios
Dvasios vedimą, kai papročių užgožtos tiesos tarsi išryškėjo Šventojo
Rašto puslapiuose. Apibūdindamas savo pirmąjį patyrimą su Biblija,
jis rašė: „O kad Dievas man duotų tokią knygą!“

**3. Kokių principų galime įžvelgti pateiktose eilutėse, kaip turėtume
aiškinti Bibliją?**
`Jn 14, 25, 26`
`Jn 16, 13–15`
`2 Pt 1, 20, 21`

Šios eilutės galingai patikina tuo, kad ta pati Šventoji Dvasia, kuri
įkvėpė rašiusiuosius Bibliją, veda ir mus, kai mes skaitome Šventąjį
Raštą. Šventoji Dvasia yra dangiškasis dieviškosios tiesos aiškintojas.
Deja, daugelis išpažįstančių krikščionybę šiandien sumenkina antgamtinį
Biblijos elementą ir pervertina žmogiškąjį elementą. Kadangi
šėtonas nebegali nuo mūsų nuslėpti Biblijos, jis daro kai ką kita – atima
iš jos antgamtines savybes, paverčia ją tik gera literatūra arba, dar
blogiau, engiančios religijos įrankiu valdyti masėms.
Reformatoriai aiškiai suvokė, kad Šventoji Dvasia – ne kunigai, prelatai
ir popiežiai – yra neklystantis Šventojo Rašto aiškintojas. Įdomus
pokalbis užfiksuotas tarp škotų reformatoriaus Džono Nokso (John
Knox) ir Marijos, Škotijos karalienės. „Marija paprieštaravo: ‘Jūs aiškinate
Šventąjį Raštą vienaip, o jie [Romos katalikų bažnyčios mokytojai]
– kitaip. Kuo man tikėti ir kas turėtų būti teisėjai?’ ‘Jūs turite tikėti
Dievu, kuris aiškiai kalba per savo Žodį’, – atsakė reformatorius – ‘ir
tikėti tuo, ko šis Žodis moko, o ne tuo, ką jums kalba žmonės. Dievo
Žodis aiškina pats save; ir jeigu sutinkama kokia nors neaiški vieta,
Šventoji Dvasia, kuri niekada sau neprieštarauja, padeda išaiškinti tai
kitais tekstais. Taigi nelieka jokių abejonių, nebent žmogus užsispirs ir
liks dvasiškai aklas’“ (E. Vait, Didžioji kova, 2017, p. 217).