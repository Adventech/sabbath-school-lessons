---
title:  Žvėries ženklas
date:   29/05/2024
---

`5. Perskaitykite Apr 12, 12. 17 ir Apr 13, 7. Kaip šios eilutės atskleidžia
šėtono įtūžį? Kodėl velnias itin pyksta ant Dievo tautos paskutiniaisiais
laikais?`

Apreiškimo 12 aprašoma amžius trunkanti kosminė kova tarp Kristaus
ir šėtono. Ji pasiekia kulminaciją su paskutiniu šėtono puolimu
prieš Dievo tautą. Apreiškimo 13 pristatomi du slibino sąjungininkai
– žvėris iš jūros ir žvėris nuo sausumos. Šios dvi jėgos prisijungia
prie piktojo kovojant su Dievo tauta.

`6. Perskaitykite Apr 13, 4. 8. 12. 15 ir Apr 14, 7. 9–11. (Taip pat žr. Apr
15, 4; Apr 16, 2; Apr 19, 20; Apr 20, 4; Apr 22, 9.) Kokia pagrindinė
tema visuose šiuose tekstuose?`

Atkreipkite dėmesį į kontrastą. Arba žmonės garbina Kūrėją, arba
garbina ką nors kita. Kūrėjas vertas garbinimo (Apr 5, 9). Kova tarp
Kristaus ir šėtono prasidėjo danguje dėl garbinimo: „Užlipsiu ant
aukščiausių debesų ir prilygsiu Aukščiausiajam!“ (Iz 14, 14) Šėtonas
norėjo, kad garbinimas priklausytų ne tik Kūrėjui. Pasak Apreiškimo
13, jam pasiseka per žvėries nuo jūros veiklą (Apr 13, 4).
Lyginant su Danieliaus 7, šis žvėris yra toks pat kaip „mažasis ragas“,
„užsimojęs pakeisti švenčių dienas ir Įstatymą“, turintis galią
1260 pranašiškų dienų, tai yra 1260 metų (Dan 7, 25; plg. Apr 13, 5;
žr. 6 temą). Vienintelė Dievo Dešimties įsakymų Įstatymo dalis, susijusi
su laiku, yra ketvirtasis įsakymas. Ši bažnyčia bandė pakeisti garbinimo
dieną iš sabatos (šeštadienio) – septintoji diena, į sekmadienį
–
pirmoji savaitės diena.
Žemiškos galios siekis pakeisti garbinimo dieną, septintą dieną –
sabatą, kurią davė pats Dievas kaip savo valdžios ženklą (Iš 31, 13; Ez
20, 12. 20), yra bandymas pasiglemžti dievišką valdžią pačiu paprasčiausiu
įmanomu lygmeniu. Taigi šiuo klausimu vyksta galutinė kova
dėl tikro ir klaidingo garbinimo.
Dėl šios priežasties Apreiškimo knyga įvardija tuos, kurie yra ištikimi
Dievui, „kurie laikosi Dievo įsakymų“ (Apr 12, 17; Apr 14, 12). Tai
apima septintą dieną sabatą, o ne sekmadienį. Tie, kurie nepaiso paskutinio
trijų angelų raginimo garbinti Dievą Jo šventą dieną (Iz 58,
13) ir kurie garbina žvėrį bei jo netikrą sabatą – sekmadienį, priima
žvėries ženklą (žr. 11 temą).