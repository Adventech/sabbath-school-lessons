---
title:  Sabata ir įstatymas
date:   28/05/2024
---

`4. Perskaitykite Apr 14, 6–7; Apr 4, 11; Pr 2, 1–3; Iš 20, 8–11. Koks yra
ryšys tarp pasaulio sukūrimo, sabatos ir Dievo Įstatymo?`

Sukūrimas kalba apie mūsų vertę Dievo akyse. Mes nesame vieni
Visatoje – kažkoks kosminių dulkių taškelis – taip pat nesame genetinis
atsitiktinumas. Kitaip tariant, bendras mokslinis gyvybės atsiradimo
scenarijus, kurį perėmė žiniasklaida ir populiarioji kultūra, pateikia
požiūrį į mūsų kilmę, niekaip nesuderinamą su bibliniu pasakojimu.
Esame čia, nes Jėzus mus sukūrė. Ir Jis vertas mūsų garbinimo ne
tik todėl, kad mus sukūrė, bet ir todėl, kad atpirko. Sukūrimas ir atpirkimas
yra viso tikrojo garbinimo pagrindas. Todėl sabata yra gyvybiškai
svarbi norint suprasti išganymo planą. Sabata kalba apie Kūrėjo
rūpestingumą ir Atpirkėjo meilę.
Pasaulio sukūrimo savaitės pabaigoje Dievas ilsėjosi savo sukurtame
gražiame ir didingame pasaulyje. Jis taip pat ilsėjosi parodydamas
pavyzdį mums. Sabata yra savaitinė pauzė, skirta šlovinti Tą,
kuris mus sukūrė. Garbindami Dievą sabatos dieną atveriame savo
širdį, kad gautume ypatingą palaiminimą, kurį Jis suteikė tą dieną, o
ne kažkurią kitą dieną.
Sabata nurodo Kūrėją, kuris mus per daug mylėjo, kad apleistų
mus, kai nukrypome nuo Jo tikslo mums. Sabata yra amžinas mūsų
poilsio Jame simbolis. Tai ypatingas ištikimybės Kūrėjui ženklas

(Ez 20, 12. 20). Tai poilsio, o ne darbų simbolis; malonės, o ne Įstatymo
raidės prisilaikymo; užtikrinimo, o ne pasmerkimo; kad išgelbėjimas
priklauso nuo Dievo, o ne nuo savęs. Tikrasis sabatos poilsis yra malonės
poilsis mylinčiose rankose To, kuris mus sukūrė, To, kuris mus
atpirko, ir To, kuris vėl ateina mūsų.
Apreiškimo 14 žinia, Dievo žinia pasauliui paskutiniaisiais laikais,
ragina žmones ilsėtis Jo meilėje ir rūpestingume kiekvieną sabatą. Ši
diena ragina prisiminti Tą, kuris mus sukūrė, ir atiduoti Jam garbę.
Sabatos laikymasis taip pat yra jungiamoji grandis tarp Edeno tobulumo
ir naujo dangaus šlovės bei būsimos naujos žemės. Tai mums
primena, kad vieną dieną Edeno šlovė bus atkurta.
Dauguma septintosios dienos adventistų yra susidūrę su kaltinimu,
neva jie prisilaiko Įstatymo raidės, ir šis kaltinimas paprastai yra susijęs
su sabatos šventimu. Aptarkite sabatą kaip atpirkimo ir teisumo
tikėjimu simbolį. Kodėl klusnumas Dievo įsakymui ilsėtis paskatintų
žmones manyti, kad stengiamės pelnyti dangų?