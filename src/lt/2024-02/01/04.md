---
title:  Planeta žemė įsitraukia
date:   02/04/2024
---

Kai Dievas sukūrė žemę, Jis sukūrė ją tobulą. Raštas sako, kad Jis „apžvelgė visa, ką buvo padaręs, ir iš tikrųjų matė, kad buvo labai gera“ (Pr 1, 31). Nebuvo nei nuodėmės, nei pikto dėmės. Tačiau Adomui ir Ievai Jis suteikė tokią pat laisvę pasirinkti, kaip ir Liuciferiui. Jis nenorėjo robotų nei žemėje, nei danguje.

Tiesą sakant, Jis padarė viską, kad ši laisvė būtų akivaizdi. Jis pasodino medį sode, pavadindamas jį gero ir pikto pažinimo medžiu. Dievas nusprendė apie tai papasakoti Adomui ir Ievai, nes norėjo įsitikinti, kad jie žino, jog turi pasirinkimą.

Šėtonas prisiartino prie minėto medžio ir ten užsibuvusiai Ievai pasakė: „Jūs tikrai nemirsite! Ne! Dievas gerai žino, kad atsivers jums akys, kai tik jo užvalgysite, ir būsite kaip Dievas, žinantis, kas gera ir kas pikta“ (Pr 3, 4–5). Kitaip sakant, jei valgysite nuo šio medžio, pasieksite naują būties sferą. Patirsite jaudulį, kurio dar nepažinote. Ieva, Dievas kažką nuo tavęs slepia. Štai, imk uždrausto vaisiaus ir valgyk.

Kai Ieva, o vėliau ir Adomas, apsisprendė, jie atvėrė duris, kurias Dievas norėjo amžinai laikyti uždarytas. Tai buvo durys į nuodėmę, durys į kančią, širdies skausmą, ligas ir mirtį.

`5.	Perskaitykite Pr 3, 1–3 ir Rom 3, 23; Rom 5, 12. Kas bendra šioms eilutėms? Apibūdinkite didžiausius nuodėmės padarinius, kurie kankina visą žmoniją.`

Nuodėmės esmė – maištavimas prieš Dievą. Nuodėmė atskiria mus nuo Dievo. Kadangi Dievas yra gyvybės šaltinis, atsiskyrimas nuo Dievo veda į mirtį. Atsiskyrimas taip pat sukelia nerimą ir ligas. Mūsų pasaulio kančios galiausiai yra gyvenimo nuodėmės nuniokotoje planetoje rezultatas. Tai tikrai nereiškia, kad kiekvieną kartą, kai kenčiame ar sergame, nusidėjome. Tai reiškia, kad kiekvienas iš mūsų yra paveiktas gyvenimo nuodėmės nuniokotoje planetoje.

`6.	Perskaitykite Pr 3, 15; Kun 5, 5–6; ir Jn 1, 29. Kokį pažadą Dievas davė Adomui ir Ievai sode po to, kai jie nusidėjo, suteikdamas jiems vilties dėl jaučiamos kaltės ir nusivylimo? Kokią tarnystę Jis pradėjo Edene, kad per amžius nurodytų į nuodėmės problemos sprendimą?`