---
title:  Mūsų vyriausiasis kunigas
date:   04/04/2024
---

Tai, ką Jėzus dėl mūsų padarė ant kryžiaus, leidžia Jam užtarti mus danguje. Mūsų prisikėlęs Viešpats yra mūsų didis vyriausiasis kunigas, parūpinantis viską, ko mums reikia, kad būtume išgelbėti ir amžinai gyventume Dievo karalystėje.

`8.	Perskaitykite Hbr 4, 15–16 ir Hbr 7, 25. Kaip šios eilutės suteikia pasitikėjimo mums pagundų, kentėjimų, ligų ir mirties pasaulyje?`

Raštas sako, kad Jis buvo visaip gundytas, tačiau nenusidėjo (Hbr 4, 15). Ir priduriama: „Todėl visiškai pasitikėdami artinkimės prie malonės sosto, kad patirtume gailestingumą ir rastume malonę gauti pagalbą deramu laiku“ (Hbr 4, 16).

Paprastai sakant, Jėzus pristato mus visatai apsirengusius Jo teisumu, išgelbėtus Jo mirtimi ir atpirktus Jo krauju. Jis buvo viskuo, kuo mes turėjome būti. Kristuje nėra pasmerkimo už mūsų praeities nuodėmes. Kristuje nebėra mūsų kaltės, ir dėka Jo galingo užtarimo nebėra mūsų gyvenime nuodėmės gniaužtų. Mus pančiojančios grandinės yra nuimamos, ir mes esame laisvi.

`9.	Perskaitykite Jn 17, 24–26. Ko trokšta Kristus didžiojoje gėrio ir blogio kovoje?`

> <p></p>
> „Po to, kai didžioji auka buvo paaukota ir Kristus įžengė į dangų, Jis atsisakė angelų garbinimo tol, kol nepateikė savo Tėvui prašymo: ‘Tėve, Aš noriu, kad Tavo Man pavestieji būtų su Manimi ten, kur ir Aš.’ (Jn 17, 24) Tuomet su neišreiškiama meile ir jėga pasigirdo atsakymas iš Tėvo sosto: ‘Tepagarbina Jį visi Dievo angelai.’ (Hbr 1, 6) Jėzus neturėjo nė vienos dėmelės. Jo pažeminimas baigėsi, auka buvo paaukota, todėl Jis paveldėjo vardą, kilniausią iš visų vardų“ (E. Vait, Didžioji kova, 2017, p. 434). 

Jėzus labiau už viską nori, kad būtume su Juo danguje. Jo širdies troškimas, Jo mirties ir užtarimo tikslas – mūsų išgelbėjimas. Ar turite ypatingų poreikių? Išvardykite juos Jėzui. Ten, kur yra liūdesys, Jis atneša paguodą. Ten, kur yra baimė, Jis atneša ramybę. Ten, kur yra kaltė, Jis atneša atleidimą. Kur yra silpnumas, Jis atneša stiprybę.

`Jūsų manymu, kodėl Kristus pasiaukojo už mus? Kuo mes Jam tokie vertingi?`