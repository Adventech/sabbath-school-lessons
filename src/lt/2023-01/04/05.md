---
title:  Dievas atsižvelgia į mūsų auką
date:   25/01/2023
---

`5. Perskaitykite Mk 12, 41–44. Nesvarbu, ar esame turtingi, ar neturtingi, kokią žinią galime įžvelgti šiame pasakojime? Kokio principo tai mus moko ir kaip galime pastarąjį pritaikyti asmeniniam garbinimo patyrimui?`

Jėzus ir Jo mokiniai buvo šventyklos kieme, kur buvo iždo skrynios, ir Jis stebėjo tuos, kurie nešė savo dovanas. Jis buvo pakankamai arti, kad pamatytų, jog našlė įmetė dvi varines monetas. Ji įdėjo viską, ką turėjo. 

> <p></p>
> „Tačiau Jėzus suprato jos motyvą. Ji tikėjo, kad tarnavimas šventykloje yra Dievo paskirtas, ir norėjo padaryti viską, kad jį išlaikytų. Ji padarė, ką galėjo, ir jos darbas yra paminklas jos atminimui visiems laikams ir jos džiaugsmui amžinybėje. Jos širdis ėjo kartu su dovana; ji buvo įvertinta atsižvelgiant ne į monetų vertę, o meilę Dievui ir susidomėjimą Jo darbu, paskatinusiu imtis veiksmų“ (E. Vait, „Counsels on Stewardship“, p.175).

Kitas labai svarbus dalykas yra tas, kad tai yra vienintelė dovana, kurią Jėzus kada nors pagyrė – dovana bažnyčiai, kuri kaip tik ruošėsi Jį atmesti, bažnyčiai, kuri stipriai nukrypo nuo savo pašaukimo ir misijos.

`6. Perskaitykite Apd 10, 1–4. Kodėl šimtininkas sulaukė dangaus angelo apsilankymo? Kokie du jo darbai buvo pastebėti danguje?`

Matyt ne tik mūsų maldos išklausomos danguje, bet ir atsižvelgiama į mūsų motyvus. Tekstas pažymi, kad Kornelijus buvo dosnus šelpėjas. „Nes kur tavo lobis, ten ir tavo širdis“ (Mt 6, 21). Kornelijaus širdis žengė išvien su jo dovanomis. Jis buvo pasirengęs daugiau sužinoti apie Jėzų. Malda ir išmalda yra glaudžiai susijusios ir parodo mūsų meilę Dievui ir artimui – dviem didiems Dievo Įstatymo principams: „Mylėk Viešpatį, savo Dievą, visa širdimi, visa siela, visomis jėgomis ir visu savo protu, o savo artimą kaip save patį“ (Lk 10, 27). Pirmasis atsiskleidžia malda, antrasis – išmalda.