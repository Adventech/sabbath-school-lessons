---
title:  Aukos ir garbinimas
date:   24/01/2023
---

Rašte nepateikiama pamaldų tvarka. Tačiau atrodo, kad pamaldas sudaro mažiausiai keturi dalykai. Naujajame Testamente šis sąrašas apima tyrinėjimą / pamokslavimą, maldą, muziką ir dešimtinę bei aukas.

Tris kartus per metus visi Izraelio vyriškiai (ir šeimos) turėjo pasirodyti Viešpaties akivaizdoje Jeruzalėje. Ir „tenepasirodo niekas Viešpaties akivaizdoje tuščiomis rankomis“ (Įst 16, 16). Kitaip tariant, dalis šlovinimo patyrimo buvo dešimtinės grąžinimas ir aukų atnašavimas. Per Paschą, Sekmines ir Palapinių šventę Dievo vaikai atnešdavo dešimtinę ir aukas. Sunku įsivaizduoti, kad į tas šventes kas nors ateitų tuščiomis rankomis.

Kitaip tariant, senovės Izraeliui dešimtinė ir aukos buvo pagrindinė jų garbinimo dalis. Garbinimas, tikras garbinimas, yra ne tik mūsų dėkingumo Dievui išraiška žodžiais, giesmėmis ir malda, bet ir šio dėkingumo išreiškimas Dievui atnešant savo aukas į Viešpaties Namus. Jie atnešdavo jas į šventyklą; mes jas atnešame į bažnyčią sabatą (tai vienas iš būdų grąžinti dešimtinę ir aukas), tai yra garbinimo dalis.

`4. Perskaitykite 1 Met 16, 29; Ps 96, 8–9; Ps 116, 16–18. Kaip mes taikome čia išsakytus principus asmeniniam garbinimo patyrimui?`

Kaip Dievo vaikams, kuriems Jo pavesta prievaizdauti žemėje, atnešti aukas yra privilegija, galimybė ir pareiga. Jei Viešpats suteikė mums auginti Jam vaikus, turėtume pasidalyti su jais džiaugsmu atnešti dešimtinę ir aukas į Sabatos mokyklą ir pamaldas. Kai kur žmonės dešimtinę grąžina internetu ar kitais būdais. Kad ir kaip tai darytume, dešimtinės ir aukų grąžinimas yra mūsų Dievo garbinimo dalis.

`Koks buvo jūsų patyrimas, susijęs su dešimtinės ir aukų grąžinimu kaip garbinimo dalimi? Kaip šis paprotys veikia jūsų santykius su Dievu?`