---
title:  Naujoji Jeruzalė
date:   21/03/2023
---

Biblinis Naujosios Jeruzalės aprašymas yra tai, ką Abraomas regėjo tikėjimu. „Jis laukė miesto su tvirtais pamatais, kurio statytojas ir kūrėjas būtų Dievas“ (Hbr 11, 10). Naujoji Jeruzalė yra Dievo šedevras, pastatytas tiems, kurie Jį myli ir laikosi Jo įsakymų. Naujoji Jeruzalė bus ištikimų Dievo vaikų namai danguje per tūkstantmetį, o vėliau ir naujoje žemėje amžinai. Tai gera žinia tiems iš mūsų, kurie nemėgsta krautis daiktų ar kraustytis. Dievas viskuo pasirūpins. Jonas sakė matęs miestą. „Ir aš išvydau šventąjį miestą – naująją Jeruzalę, nužengiančią iš dangaus nuo Dievo; ji buvo išpuošta kaip nuotaka savo sužadėtiniui“ (Apr 21, 2).

`3. Perskaitykite Apreiškimo 21. Kas mums pažadėta?`

Čia visko tiek daug, kad mūsų protas, sugadintas nuodėmės ir pažįstantis tik puolusį nuodėmės persmelktą pasaulį, sunkiai suvokia. Tačiau tai, ką galime suprasti, yra kupina vilties.

Pirma, kaip Jėzus gyveno su mumis šiame puolusiame pasaulyje, kai apsireiškė kūnu, taip Jis gyvens su mumis naujajame. Kokia privilegija teko tiems, kurie matė Jėzų iš arti! Mums vėl teks tokia galimybė, tik dabar be nuodėmės užsklandos, iškreipiančios tai, ką matome.

Ir kaip mums, žinantiems tik ašaras, sielvartą, aimanas ir skausmą, suprasti vieną didžiausių pažadų visame Rašte: „Jis nušluostys kiekvieną ašarą nuo jų akių; ir nebebus mirties, nebebus liūdesio nei aimanos, nei sielvarto, nes kas buvo pirmiau, tas praėjo“ (Apr 21, 4)? Visa, kas buvo ir ko čia niekada neturėjo būti, praeis.

Be to, nuo Dievo sosto teka gyvybės vandens upė, o abiejose upės pusėse yra gyvybės medis. Ten bus Dievo sostas ir „jie regės Jo veidą“ (Apr 22, 4). Vėlgi, atpirktieji gyvens Dievo Artume, kurio dažniausiai dabar neturime.

`Perskaitykite Apr 21, 8 apie likimą tų, kuriuos ištiks antroji mirtis. Kurios iš šioje eilutėje paminėtos nuodėmės Jėzus negalėjo atleisti? Kodėl kai kurie iš šių žmonių pražus, o kiti, padarę tą patį, bus išgelbėti? Koks esminis skirtumas tarp šių dviejų grupių?`