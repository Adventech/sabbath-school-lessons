---
title:  Darbingi metai
date:   21/02/2023
---

Tyrinėjome, kad Dievas numatė, jog žmonės vienaip ar kitaip dirbtų. Ši mūsų gyvenimo dalis (darbingi metai) paprastai trunka apie 40 metų. Daugeliui žmonių tai yra laikas, kai auginami ir ugdomi vaikai, įsigyjami namai ir kiti svarbūs pirkiniai. Finansiškai tai gali būti labai įtemptas laikotarpis. Tai labai jautrus metas, nes šeima mokosi dirbti kartu, o jos nariai kuria visą gyvenimą trunkančius saitus. Šiuo laikotarpiu finansinė įtampa gali sugriauti santuoką, ir dažnai taip nutinka. Šeimos, kuriose abi pusės laikosi krikščioniškų įsipareigojimų ir nori laikytis biblinių principų, yra daug stabilesnės.

`4. Perskaitykite 1 Tim 5, 8; Pat 14, 23; ir Kol 3, 23–24. Kokių svarbių principų, susijusių su finansais namuose, galime įžvelgti šiuose tekstuose?`

Daugeliu atvejų vyras yra pagrindinis šeimos maitintojas, nors dažnai abu sutuoktiniai dirba. Žinoma, gali ištikti netikėtos aplinkybės – ligos, ekonominis sunkmetis ir pan. – dėl kurių šis idealas tampa sudėtingas. Žmonėms tenka atitinkamai prisitaikyti.

Vaikai, atvesti į pasaulį šiuo gyvenimo laikotarpiu, vadinami „Viešpaties dovana“ (Ps 127, 3). Turime atsiminti, kad su vaikais tenka didžiulė atsakomybė. Krikščionių tėvų tikslas – mokyti savo vaikus tapti savarankiškais suaugusiais šiame gyvenime ir paruošti juos būsimam gyvenimui. Štai trys patarimai, kurie padės tėvams:
1. Sukurkite krikščionišką namų aplinką. Tai apimtų nuolatines ir įdomias šeimos pamaldas, reguliarų sabatos mokyklos ir bažnyčios lankymą bei ištikimybę atnešant dešimtinę ir aukas. Tai puikūs įpročiai, kuriuos reikia formuoti ankstyvame gyvenime.
2. Ugdykite vaikams norą dirbti ir vertinti darbą. Vaikai supras, kad kruopštumas ir sąžiningumas darbe visada pastebimi, vertinami ir apdovanojami. Jie supras, kad pinigai ateina pas mus dėl to, kad skiriame laiko kitiems, atlikdami kitiems vertingas užduotis.
3. Padėkite įgyti gerą išsilavinimą. Švietimas šiandien yra brangus – ypač privačios mokyklos krikščioniškas ugdymas. Tačiau tėvams, planuojantiems savo vaikus ne tik šiam, bet ir būsimam gyvenimui, tai pateisina išlaidas.

`Žinoma, kad ir kaip stengtųsi tėvai, niekas negarantuoja, kuria kryptimi pasuks jų vaikai. Kodėl tėvams svarbu nekaltinti savęs dėl nederamų sprendimų, kuriuos gali priimti jų užaugę vaikai?`