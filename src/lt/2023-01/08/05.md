---
title:  Doras darbas
date:   22/02/2023
---

Kitas „sėkmingo“ gyvenimo etapas, paskutinis, gali būti pats maloniausias – jei ankstesnių metų sprendimai buvo išmintingi ir nesugadinti netikėtų įvykių. Idealiomis aplinkybėmis, tėvai užaugino vaikus, kad pastarieji taptų savarankiškais suaugusiais, už būstą sumokėta, patenkinti transporto poreikiai, nėra užsitęsusių skolų, pakanka pajamų senjorų šeimos poreikiams patenkinti.

Dievas kviečia savo vaikus aukštesniam darbo ir gyvenimo matui. Šis matas yra Dievo Įstatymas, įrašytas mūsų širdyje (žr. Jer 31, 33) ir atsispindintis mūsų charakteryje. Visuomenei griūnant, o krikščioniškajam mokymui silpnėjant ir menkstant, kiekvienam krikščioniui taps dar svarbiau gyventi ir dirbti nepriekaištingai. Raštas sako: „Geriau turėti gerą vardą, negu didelius turtus; malonė vertesnė už sidabrą ar auksą“ (Pat 22, 1).

Rašte minimi atvejai, kai darbdaviai pripažino esantys palaiminti dėl to, kad turėjo dievobaimingą darbuotoją. Kai Jokūbas ruošėsi išvykti iš savo uošvio Labano namų ir grįžti su šeima į tėvynę, Labanas maldavo jo neišvykti, sakydamas: „O kad aš rasčiau malonės tavo akyse! Per būrimą sužinojau, kad Viešpats laimino mane dėl tavęs“ (Pr 30, 27). Ir kai Juozapas buvo parduotas vergijon Egipte, jo šeimininkas panašiai įvertino Juozapo darbą ir atitinkamai jam atlygino.

`5. Perskaitykite Pr 39, 2–5. Nors tekstas mums konkrečiai nepasako, ką, jūsų manymu, Juozapas darė, dėl ko jo šeimininkas taip palankiai į jį žiūrėjo?`

„Ar valgote, ar geriate, ar šiaip ką darote, visa darykite Dievo garbei“ (1 Kor 10, 31). Taigi dirbdami, valdydami finansus, kad ir ką darytume, turėtume visa daryti Dievo garbei. Jis yra Tas, kuris suteikia mums žinių ir jėgų, kad gyvenime pasisektų.

„O Viešpatie, Tavo yra didybė, galybė, grožybė, pergalė ir šlovė. Taip, nes Tau priklauso visa, kas danguje ir žemėje. O Viešpatie, Tau priklauso karalystė, Tu esi iškilęs kaip galva virš visko. Tu daliji turtus ir garbę, Tu visa valdai. Tavo rankoje jėga ir galybė, Tavo galioje kiekvieną išaukštinti ir stiprinti“ (1 Met 29, 11–12).

`Kokiais principais vadovaujatės ne tik darbe, bet ir gyvenime apskritai? Kokių pokyčių gali prireikti?`