---
title:  Nojus rado malonę
date:   05/02/2023
---

Pažymėtina, kad kraunantieji lobį danguje dažnai yra Dievo kviečiami imtis didelių gyvenimo pokyčių čia, žemėje. Jei prireiks, būkite tam pasirengę.

`1. Perskaitykite Pr 6, 5–14. Kokie esminiai pokyčiai įvyko, kai Nojus pakluso Dievui? Kokių principų čia galime įžvelgti sau pasaulyje, kurį reikia įspėti dėl artėjančios pražūties?`

Nojus galėjo skirti laiką ir išteklius, kad pasistatytų sau namus, bet jis nusprendė iš esmės pakeisti savo gyvenimą ir praleisti 120 šio gyvenimo metų, kad Dievo pašauktas pastatytų laivą.

Daugelis skeptikų šiandien pasakojimą apie tvaną laiko mitu, pagrįstu mokslinėmis prielaidomis, susijusiomis su žinomais gamtos dėsniais. Tai nieko naujo. 

> <p></p>
> „Žemės gyventojai prieš tvaną manė, kad gamtos dėsniai šimtmečius nekinta. Metų laikai kartodavosi sena tvarka. Iki tol niekada nelijo, žemę drėkindavo rūkas ar rasa. Upės niekada neišeidavo iš savo krantų, ramiai nešė savo vandenis į jūrą. Nustatyti dėsniai galiojo vandenims, kad jie neišsilietų per krantus“ (E. Vait, Patriarchai ir Pranašai, p. 68). 

Prieš tvaną žmonės ginčijosi, kad tvano būti negali, grindžiant klaidingu tikrovės supratimu; po tvano, grindžiant klaidingu tikrovės supratimu, teigiama, kad jo apskritai niekada nebuvo. Kaip Raštas sako: „Po saule nieko nėra nauja!“ (Mok 1, 9)

Tuo tarpu Raštas taip pat sako, kad žmonės skeptiškai vertins paskutiniųjų laikų įvykius, kaip ir tvano atveju (žr. 2 Pt 3, 3–7). Tuomet kaip mes galime pasiruošti būsimam sunaikinimui? Tai sąmoningas sprendimas, vadinamas „atlygiu po tam tikro laiko“. Jis iš esmės reiškia, kad Dievo pašaukti turime kantriai darbuotis, tikėdamiesi šlovingesnio atlygio ateityje. Mes nežinome, kada Kristus sugrįš. Tam tikra prasme tai nesvarbu. Vietoj to svarbu tai, kad mes, kaip ir Nojus, darytume tai, ką Dievas mums pavedė atlikti, net jei, kaip Nojaus atveju, prireiks tam tikrų esminių gyvenimo pokyčių.

`Ar būtumėte pasirengę iš esmės pakeisti savo gyvenimą dėl Dievo, jei, kaip ir Nojus, būtumėte pašaukti būtent tam? (Užuomina: žr. Lk 16, 10)`