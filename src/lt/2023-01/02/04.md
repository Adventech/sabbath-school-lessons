---
title:  Gerbk Viešpatį
date:   10/01/2023
---

Patarlių knygoje kalbama ne tiek apie teisingumą ir blogį, kiek apie išmintį ir kvailumą. Skaitant šią knygą pastebima išminties nauda ir kvailumo spąstai.

`4. Perskaitykite Pat 3, 1–10. Kokie nuostabūs pažadai čia duodami? Be to, ką reiškia  „visomis savo derliaus pirmienomis“?`

Tvarkant turtą, Dievas prašo mūsų laikyti svarbiausiu Jį, kad būtų pripažinta, jog visa priklauso Jam, taip parodant mūsų tikėjimą, kad Jis mumis pasirūpins. Dar daugiau, Jis sako, kad jei mes svarbiausiu laikysime Jį, Jis palaimins visa kita. Tai darydami – laikydami Jį svarbiausiu – parodysime tikėjimą, pasikliovimą Viešpačiu visa širdimi ir, tiesą sakant, nepasikliausime tik savo įžvalga (o tai ypač svarbu, nes dažnai nutinka įvykių, kurių negalime suprasti ir įprasminti).

Tačiau kryžius turėtų labiausiai mus paskatinti pasitikėti Dievu ir Jo meile. Suvokus, kas kiekvienam iš mūsų buvo suteikta Jėzuje, ne tik kaip mūsų Kūrėjo (Jn 1, 1–4) ir Išlaikytojo (Hbr 1, 3), bet ir kaip mūsų Atpirkėjo (Apr 5, 9), grąžinimas Dievui pirmienų visko, ką turime, iš tikrųjų yra mažiausia, ką galime padaryti.

> <p></p>
> „Viešpats ne tik laiko dešimtinę priklausančia Jam, bet ir nurodo, kaip ji turėtų būti skirta Jam. Jis sako: ‘Gerbk Viešpatį viskuo, ką turi, visomis savo derliaus pirmienomis’. Ši eilutė nemoko, kad turime išleisti lėšas sau, o likutį atnešti Viešpačiui, nors šiaip tai būtų teisinga dešimtinė. Tegul pirmiausia bus atskirta dalis Dievui“ (E. Vait, „Counsels on Stewardship“, p. 81).

Dievas sako, kad jei svarbiausiu laikysime Jį, mūsų „svirnai bus pilni grūdų“. Tačiau tai neįvyks per stebuklą; tai yra, vieną dieną nepabusime ir nepamatysime, kad svirnai ir statinės staiga pilni.

Vietoj to, Rašte gausu principų, susijusių su geru prievaizdavimu, kruopščiu planavimu ir finansine atsakomybe, iš kurių svarbiausias yra ištikimybė, kam Dievas mus kviečia.

`Tačiau kaip išmokti pasitikėti Dievu ir Jo pažadais sunkiais finansiniais laikais, kai net siekiant būti ištikimais svirnai ir statinės nėra pilni?`