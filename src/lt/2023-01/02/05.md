---
title:  Susitarimas dėl dešimtinės
date:   11/01/2023
---

Tarp dešimtinės atnešimo ir mūsų santykių su Dievu yra glaudus dvasinis ryšys. Izraelitai klestėjo, kai pakluso Dievui ir ištikimai atnešdavo dešimtinę. Priešingai, jie patyrė sunkius laikus, kai to nedarė. Atrodė, kad jie patekdavo į paklusnumo ir klestėjimo, o paskui į nepaklusnumo ir bėdų ratą. Būtent vienu šios neištikimybės laikotarpiu Dievas per pranašą Malachiją pasiūlė dvišalį susitarimą savo tautai.

`5. Perskaitykite Mal 3, 7–11. Kokie pažadai ir įsipareigojimai užrašyti šiose eilutėse?`

Dievas pažadėjo tautai, kad jei jie grįš pas Jį, Jis grįš pas juos. Kai jie teiravosi, ką Jis turėjo omenyje sakydamas grįžti pas Jį, Jis aiškiai pasakė: „Nustok plėšti iš Manęs dešimtinę ir aukas“. Apiplėšimas buvo priežastis, dėl kurios jie buvo prakeikti. Štai Dievo sprendimas prakeikimo problemai: „Atneškite visą dešimtinę į sandėlį“ (Mal 3, 10). Jei tai padarysite, „Aš tikrai atidarysiu jums dangaus langus ir pilte apipilsiu jus visokeriopa palaima“. Jei pristigs vietos palaiminimams, pertekliu galėsime padėti kitiems ir plėtosime Dievo darbą.

> <p></p>
> „Tas, kuris atidavė savo viengimį Sūnų mirti už jus, sudarė su jumis Sandorą. Jis skiria jums palaiminimus, o mainais reikalauja, kad atneštumėte Jam dešimtinę ir aukas. Niekas niekada nedrįs pasakyti, kad niekaip negalėjo suprasti šio klausimo. Dievo planas, susijęs su dešimtinėmis ir aukomis, aiškiai išdėstytas Malachijo 3. Dievas ragina savo žmogiškuosius įrankius laikytis susitarimo, kurį Jis su jais sudarė“ (E. Vait, „Counsels on Stewardship“, p.75).

Vienas iš teigiamų paklusnumo ciklų užfiksuotas gero Judo karaliaus Ezekijo valdymo laikais. Jude įvyko tikras atgimimas, ir žmonės pradėjo ištikimai atnešti dešimtines ir aukas į šventyklą. Atnešta buvo tiek daug, kad teko dėti į krūvas prie šventyklos. 2 Met 31, 5 parašyta, kas atsitiko, kai žmonės „sunešė daug pirmienų – javų, vyno, aliejaus, medaus ir visokio žemės derliaus. Buvo atnešta iš visko dosni dešimtinė“.

`Ką jūsų dešimtinė (arba jos stoka) pasako apie jūsų dvasingumą ir santykius su Dievu?`