---
title:  Jaunas turtuolis didikas
date:   14/02/2023
---

Nežinoma daug apie šį turtuolį, išskyrus tai, kad jis buvo jaunas didikas. Jis taip pat domėjosi dvasiniais dalykais. Jis buvo toks energingas, kad pribėgo prie Jėzaus (Mk 10, 17). Jam buvo įdomu sužinoti apie amžinąjį gyvenimą. Šis pasakojimas itin svarbus, todėl užfiksuotas visose trijose sinoptinėse evangelijose: Mt 19, 16–22; Mk 10, 17–22 ir Lk 18, 18–23.

`3. Perskaitykite Mt 19, 16–22. Ką turėjo omenyje Jėzus, sakydamas jam: „Jei nori būti tobulas, eik parduok, ką turi, išdalyk vargšams, tai turėsi lobį danguje. Tuomet ateik ir sek paskui Mane“ (Mt 19, 21)?`

Jėzus neprašo daugumos iš mūsų parduoti viską, ką turime, ir išdalyti pinigus vargšams. Tačiau pinigai turėjo būti šio turtuolio dievas, ir, nors Jėzaus atsakymas gali atrodyti ganėtinai griežtas, Jis žinojo, kad tai buvo vienintelė šio žmogaus viltis išsigelbėti.

Parašyta, kad jis nuliūdęs pasišalino, nes buvo labai turtingas, o tai įrodo, kiek jis garbino savo pinigus. Jam buvo pasiūlytas amžinasis gyvenimas ir vieta vidiniame Jėzaus rate („sek paskui Mane“ – tuos pačius žodžius Jėzus ištarė pašaukdamas 12 mokinių). Tačiau apie šį jaunuolį daugiau nieko neparašyta. Jis iškeitė amžinybę į savo žemiškąjį turtą.

Koks baisus kompromisas, ar ne? Koks liūdnas pavyzdys, kai nelaukiama „atlygio po tam tikro laiko“ (žr. ankstesnę temą). Šio asmens sprendimas yra didelė apgaulė, nes kad ir kokį medžiaginį turtą mes dabar turėtume, anksčiau ar vėliau visi mirštame ir susiduriame su amžinybės laukimu. Tuo tarpu itin daug turtingųjų suprato, kad jų turtai nesuteikė jiems ramybės ir laimės, kurios jie tikėjosi; iš tiesų, daugeliu atvejų atrodo, kad nutiko priešingai. Daugybe biografijų aprašyta, kiek turtingų žmonių buvo nelaimingi. Tiesą sakant, Mokyto knygoje yra vienas iš geriausių visų laikų aprašymų, kaip turtas negali patenkinti. Kad ir kokias kitas pamokas būtų galima įžvelgti, viena yra aišku – už pinigus ramybės ir laimės nenusipirksi.

`„Kas nori išgelbėti savo gyvybę, tas ją praras; o kas pražudys savo gyvybę dėl Manęs ir dėl Evangelijos, tas ją išgelbės. O kokia gi žmogui nauda laimėti visą pasaulį, bet pakenkti savo gyvybei? Arba kuo žmogus galėtų išsipirkti savo gyvybę?!“ (Mk 8, 35–37) Ką reiškia prarasti gyvybę dėl Evangelijos?`