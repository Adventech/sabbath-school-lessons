---
title:  Zachiejus
date:   15/02/2023
---

Zachiejus buvo turtingas žydas, pralobęs iš muito mokesčio rinkimo nekenčiamiems romėnams. Dėl to, kad jis bei kiti muitininkai surinkdavo daugiau mokesčių nei iš tikrųjų priklausė, Zachiejus buvo nekenčiamas ir vadinamas „nusidėjėliu“.

Zachiejus gyveno Jeriche, per kurį ėjo prekybos keliai, kuriame daug verslininkų. Zachiejaus ir Jėzaus susitikimas nebuvo atsitiktinumas. Zachiejus, matyt, jautė dvasinį paraginimą ir norėjo kažką pakeisti savo gyvenime. Jis buvo girdėjęs apie Jėzų ir norėjo Jį pamatyti. Turbūt pasklido žinia, kad grupė, su kuria keliavo Jėzus, tą dieną atvyks į Jerichą. Paskutinės kelionės į Jeruzalę metu Jėzus turėjo keliauti per Jerichą iš Galilėjos. Pirmieji Kristaus žodžiai Zachiejui atskleidė, kad dar prieš įeidamas į miestą Jėzus apie jį žinojo viską.

`4. Perskaitykite Lk 19, 1–10. Kuo skyrėsi šio turtingo žmogaus patyrimas su Jėzumi nuo jauno turtingo didiko patyrimo?`

Zachiejus ir jaunas turtingas didikas turėjo šį tą bendra. Abu buvo turtingi; abu norėjo pamatyti Jėzų ir abu norėjo amžinojo gyvenimo. Tačiau čia panašumai baigiasi.

Atkreipkite dėmesį, kad kai Zachiejus pasakė, jog atiduos „pusę savo turto“ (Lk 19, 8) vargšams, Jėzus priėmė šį gestą kaip tikro atsivertimo patyrimo išraišką. Jis jam nesakė: „Apgailestauju, Zachiejau, bet, kaip ir jauno didiko atveju, viskas arba nieko. Pusės nepakaks“. Kodėl? Greičiausiai todėl, kad, nors Zachiejus tikrai mėgo savo turtą, pastarasis jam nebuvo dievas, kaip jaunam didikui. Tiesą sakant, nors mes nežinome, ką Jėzus jam konkrečiai pasakė, Zachiejus pirmasis prakalbo apie pinigų išdalijimą vargšams. Priešingai, Jėzus turėjo konkrečiai pasakyti jaunam didikui, kad jis visko atsisakytų; kitaip turtas jį pražudys. Nors Zachiejus, kaip ir kiekvienas turtingas žmogus, turėjo saugotis turto pavojų, atrodė, kad jis turtą valdė geriau už jauną didiką.

> <p></p>
> „Kai jaunas turtingas didikas nusigręžė nuo Jėzaus, mokiniai stebėjosi savo Mokytojo žodžiais: ‘Kaip sunkiai turtuoliai pateks į Dievo karalystę!’ Jie klausinėjo vieni kitų: ‘Kas tada galės būti išgelbėtas?’ Dabar jie suprato Kristaus žodžių tiesą: ‘Kas neįmanoma žmonėms, tai galima Dievui’ (Mk 10, 24. 26; Lk 18, 24–27). Jie pamatė, kaip per Dievo malonę į Karalystę gali įeiti ir turtingas žmogus“ (E. Vait, Su meile iš Dangaus, 2011, p. 508).
