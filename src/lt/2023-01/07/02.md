---
title:  Jėzaus gyvenimas ir tarnystė
date:   12/02/2023
---

Viešosios veiklos pradžioje Jėzus nukeliavo į Nazaretą Galilėjos regione. Tai buvo Jo gimtasis miestas, ir vietiniai žmonės jau buvo girdėję apie Jo darbus bei stebuklus. Kaip buvo pratęs, Jėzus sabatą dalyvavo pamaldose sinagogoje. Nors Jėzus nebuvo pareigas einantis rabinas, Jam buvo paduotas Izaijo ritinys ir Jis buvo paprašytas skaityti Šventąjį Raštą. Jėzus perskaitė Iz 61, 1–2.

`1. Perskaitykite Lk 4, 16–19 ir palyginkite su Iz 61, 1–2 (taip pat žr. Lk 7, 19–23). Jūsų manymu, kodėl Jėzus pasirinko būtent šią Rašto vietą? Kodėl šios Izaijo eilutės turėtų būti laikomos susijusios su Mesiju? Ką jos atskleidė apie Mesijo darbą?`

Kadangi religiniai vadovai, matyt, pražiūrėjo pranašystes, kuriose buvo kalbama apie kenčiantį Mesiją, ir neteisingai jas pritaikė, akcentuodami Jo antrojo atėjimo šlovę (tai turėtų mums priminti, kad itin svarbu suprasti pranašystę), dauguma žmonių tikėjo klaidinga idėja, kad Mesijo misija – išlaisvinti Izraelį nuo užkariautojų ir engėjų romėnų. Suvokti, kad Mesijo misija kilo iš Iz 61, 1–2, turėjo būti tikras šokas.

Nesąžiningi pareigūnai, pavyzdžiui, muitininkai, taip pat prekybininkai ir net kaimynai į vargšus dažniausiai žiūrėdavo su panieka. Paprastai buvo manoma, kad skurdas yra Dievo prakeiksmas ir kad dėl nelaimingų aplinkybių kalti jie patys. Dėl tokio mąstymo mažai žmonių rūpinosi vargšais ir jų nelaiminga padėtimi.

Tačiau Jėzaus meilė vargšams buvo vienas didžiausių įrodymų, kad Jis yra Mesijas, kaip matyti iš to, ką Jėzus atsakė į Jono Krikštytojo klausimą dėl Mesijo (žr. Mt 11, 1–6). 

> <p></p>
> „Kaip ir Gelbėtojo mokiniai, Jonas Krikštytojas nesuprato Kristaus karalystės prigimties. Jis tikėjosi, kad Jėzus užims Dovydo sostą. Tačiau laikas bėgo, o Gelbėtojas vis nepretendavo į karaliaus valdžią. Joną tai glumino bei kėlė nerimą“ (E. Vait, Su meile iš Dangaus, 2011, p. 190).

`„Tyras ir nesuteptas pamaldumas Dievo, mūsų Tėvo, akyse yra rūpintis našlaičiais ir našlėmis jų sielvarte ir sergėti save nesuterštą šiuo pasauliu“ (Jok 1, 27). Kaip ši eilutė turėtų padėti mums nustatyti religinius prioritetus?`