---
title:  Kaip atsikratyti įsiskolinimų
date:   31/01/2023
---

`4. Perskaitykite Pat 22, 7. Kokia prasme vergaujame skolintojui?`

Ką daryti, kad išvengtume šio nelaimingo reiškinio? Jei esate įsiskolinęs, toliau pateikta informacija padės jums pradėti įsiskolinimo panaikinimo procesą. Planas paprastas – prielaida ir trys žingsniai.

Prielaida yra įsipareigojimas Dievui būti ištikimam grąžinant šventą dešimtinę, kad sulauktumėte Jo išminties ir palaiminimo. Jis trokšta palaiminti tuos, kurie Jam paklūsta.

Pirmas žingsnis – paskelbti moratoriumą papildomiems įsiskolinimams; nereikia leisti pasiskolintų pinigų. Jei nesiskolinate pinigų, negalite įsiskolinti. Jei daugiau nesiskolinate pinigų, negalite daugiau įsiskolinti.

Antras žingsnis – sudaryti sandorą su Dievu, kad nuo šios akimirkos, kai Jis palaimins, kuo greičiau grąžinsite skolas. Kai Dievas palaimina finansiškai, naudokite pinigus įsiskolinimams sumažinti, o ne naujų daiktų įsigijimui. Šis žingsnis tikriausia yra pats svarbiausias. Dauguma žmonių netikėtai gavę pinigų juos tiesiog išleidžia. Nedarykite to; verčiau panaudokite juos įsiskolinimo mažinimo planui.

Trečias žingsnis yra praktinė dalis. Sudarykite visų savo įsiskolinimų sąrašą, nuo didžiausių iki mažiausių, mažėjančia tvarka. Daugeliui šeimų būsto paskola yra sąrašo viršuje, o kredito kortelė arba asmeninė skola yra apačioje. Pradėkite bent minimaliu įnašu už kiekvieną įsiskolinimą kas mėnesį. Tada padvigubinkite arba padidinkite įnašus pagal išgales įsiskolinimams sąrašo apačioje. Būsite maloniai nustebinti, kaip greitai galite atsikratyti to mažiausio įsiskolinimo. Tada panaudokite pinigus, kurie buvo skirti apatiniam įsiskolinimui, ir juos skirkite kitam įsiskolinimui padengti, ir tęskite, kol pasieksite sąrašo viršų. Atsikračius mažesnių įsiskolinimų, kurių palūkanos didelės, atsiras stebėtinai daug pinigų, kuriuos galėsite panaudoti kitiems įsiskolinimams padengti.

Aišku, Dievas nenori, jog būtume skolingi. Sudarius sandorą, daugelis šeimų pastebi, kad Dievas jas laimina netikėtais būdais, o skola sumažinama greičiau, nei jie tikėjosi. Laikantis šių paprastų trijų žingsnių, daugelis šeimų atsikratė skolų. Jūs taip pat galite jų atsikratyti! Pirmenybę teikdami Dievui, sulauksite Jo išminties ir palaiminimo, valdant tai, ką Jis jums patikėjo.

`„Gyvenkite be godumo pinigams, būkite patenkinti tuo, ką turite, nes Dievas yra pasakęs: Niekada Aš tavęs nepamesiu ir neapleisiu“ (Hbr 13, 5). Kaip šių žodžių laikymasis gali padėti žmonėms išvengti skolų?`