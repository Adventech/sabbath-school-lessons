---
title:  Laidavimas ir greito praturtėjimo pažadai
date:   01/02/2023
---

Rašte labai aiškiai pasakyta, kad Dievas nenori, jog Jo vaikai taptų atsakingi už kitų įsiskolinimus. Patarlių knygoje Viešpats įspėjo mus nelaiduoti – tai yra pasižadėti už kitą asmenį ar būti laiduotoju.

`5. Perskaitykite Pat 6, 1–5; Pat 17, 18 ir Pat 22, 26. Kokia čia žinia?`

Paprastai laidavimas reikalingas, kai neturintis lėšų asmuo siekia gauti paskolą iš pastarąsias teikiančios įstaigos, tačiau neatitinka paskolos reikalavimų. Paskolos teikėjas tokiam asmeniui pasakys, kad jei jis ar ji susiras lėšų turintį draugą, kuris su juo arba ja kartu pasirašys skolinimosi sutartį, bankas suteiks paskolą ir įsipareigojimų nevykdymo atveju atsakingu laikys lėšų turintį asmenį.

Kartais prie mūsų prieina bažnyčios narys ir paprašo laiduoti. Jūsų atsakymas turėtų būti toks: „Raštas sako, kad niekada neturėčiau to daryti“. Supraskite, kad Raštas moko mus padėti tiems, kuriems reikia pagalbos, bet mes neprivalome laiduoti už kitų skolas.

Paaugliai kartais prašo tėvų pasirašyti pirmojo automobilio įsigijimo sutartį. Arba suaugę vaikai prašo tėvų laiduoti už paskolą verslui. Atsakymas – tas pats. Dera padėti kitiems, jei pagalbos tikrai reikia, bet neprivalu tapti laiduotoju. Tyrimai rodo, kad 75 procentams laidavusiųjų galiausiai tenka sumokėti!

`6. Perskaitykite Pat 28, 20 ir 1 Tim 6, 9–10. Koks čia įspėjimas?`

Pasiūlymai greitai pralobti yra dar vieni finansiniai spąstai; beveik garantuotai jie sukels finansinį žlugimą tiems, kurie jais patiki. Jei kažkas atrodo pernelyg gerai, kad būtų tiesa, greičiausia tai melas. Daugelis žmonių yra palūžę emociškai ir finansiškai. Papildoma šių suktų planų tragedija yra ta, kad daugeliu atvejų asmenims teko skolintis pinigų, jog jie galėtų būti šių planų dalimi. Daugelį gyvenimų ir šeimų sugriovė pažadai greitai praturtėti, kada galiausiai praturtėja tik šiuos pažadus dalinę sukčiai. Kai draugas ar net mylimas žmogus stengiasi priversti jus patikėti tokiais pažadais, bėkite. Neikite, bet bėkite, ir kuo greičiau.