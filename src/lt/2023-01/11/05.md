---
title:  Prioritetai
date:   15/03/2023
---

Jėzaus palyginimai ir mokymai, pasakojimai apie Rašto asmenybes ir E. Vait patarimai aiškiai rodo, kad negalime pusiau pasišvęsti Kristui. Arba esame, arba nesame Viešpaties pusėje.

Rašto aiškintojui paklausus, kuris įsakymas yra didžiausias, Jėzus atsakė: „Mylėk Viešpatį savo Dievą visa širdimi, visa siela, visu protu ir visomis jėgomis“ (Mk 12, 30). Kai pavedame viską Kristui, kitam šeimininkui nieko nelieka. Taip jau yra. Taip ir turi būti.

`4. Perskaitykite Mt 6, 24. Koks buvo jūsų patyrimas, susijęs su šių žodžių tikrumu?`

Atkreipkite dėmesį, Jėzus nesakė, kad sunku tarnauti Dievui ir pinigams arba kad reikia būti atsargiems tarnaujant abiem. Vietoj to Jis pasakė, kad to daryti neįmanoma. Taškas. Ši mintis turėtų pažadinti mūsų sieloje šiokią tokią baimę ir drebėjimą (Fil 2, 12).

`5. Perskaitykite 1 Jn 2, 15–17. Kaip šie trys dalykai pasireiškia mūsų pasaulyje ir kodėl jų keliamas pavojus kartais yra subtilesnis nei mes suvokiame?`

Nestebina, kad Paulius rašė: „Rūpinkitės tuo, kas aukštybėse, o ne tuo, kas žemėje“ (Kol 3, 2). Žinoma, tą lengviau pasakyti nei padaryti, nes pasaulietiški dalykai kiekvieną dieną yra čia, prieš mus. „Visa, kas pasaulyje“ stipriai vilioja; tiesioginio pasitenkinimo trauka visada yra šalia, šnabžda į ausį arba traukia mus už rankovės, arba ir viena, ir kita. Ar net ištikimiausias krikščionis nejautė meilės tam, „kas yra pasaulyje“? Net ir žinodami, kad vieną dieną visa baigsis, vis tiek jaučiame trauką, ar ne? Tačiau gera žinia ta, jog mums nereikia leisti, kad tai atitrauktų mus nuo Viešpaties.

`Perskaitykite 2 Pt 3, 10–14. Kaip tai, ką Petras čia sako, turėtų paveikti mūsų gyvenimą, įskaitant tai, ką darome su savo ištekliais?`