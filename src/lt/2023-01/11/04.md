---
title:  "Laikas gyventi paprasčiau?"
date:   14/03/2023
---

Ką turėtų daryti septintosios dienos adventistai sunkiu metu? Ar apsisprendžiame laikytis išgyvenimo režimu? Ne, iš tikrųjų yra atvirkščiai. Kadangi žinome, jog pasaulio pabaiga ir Kristaus antrasis atėjimas arti, norime panaudoti savo išteklius, kad praneštume kitiems gerąją Evangelijos naujieną ir tai, ką Dievas paruošė Jį mylintiems. Suprantame, kad greitai viskas šioje žemėje sudegs.

`3. Perskaitykite 2 Pt 3, 3–12. Ką Petras mums sako šiais žodžiais?`

Dievo Žodis moko, kad Jis nesiųs sunkvežimių, jog nugabentų mūsų daiktus į dangų. Visa sudegs paskutiniame gaisre, kai visos nuodėmės ir blogio pėdsakai, išskyrus randus ant Kristaus rankų, bus amžiams sunaikinti.

Taigi ką turėtume daryti su savo turtu? 

> <p></p>
> „Dabar mūsų broliai turėtų mažinti savo nuosavybę, o ne didinti. Mes ketiname persikelti į geresnį kraštą, į dangų. Todėl nebūkime žemės gyventojai, bet sutalpinkime daiktus kuo kompaktiškiau“ (E. Vait, „Counsels on Stewardship“, p. 59).

Žinoma, ji šiuos žodžius parašė daugiau nei prieš šimtmetį! Bet vis tiek išlieka principas: laiko visada nedaug, nes mūsų gyvenimas visada trumpas. Ką reiškia tie 60, 80 ar 100 metų (jei jūsų geri genai ir sveikai gyvenate) palyginus su amžinybe? Jūsų gyvenimas gali baigtis neperskaičius šios savaitės temos, o kitą jūsų sąmoningą akimirką gali būti Jėzaus antrasis atėjimas. (Greitai, ar ne?)

Kaip septintosios dienos adventistai, mes visada turime gyventi amžinybės šviesoje. Taip, žinoma, privalome sunkiai dirbti, kad aprūpintume save ir šeimą; ir jei buvome palaiminti turtu, galime juo džiaugtis dabar, jei netapsime godūs, bet būsime dosnūs stokojantiems. Tačiau visada turime prisiminti, kad visa, ką čia kaupiame, yra trumpalaikis, neišliekantis turtas ir, jei nebūsime atsargūs, jis gali mus sugadinti.

`Jei žinotumėte, kad Jėzus ateis po dešimties metų, kaip pakeistumėte savo gyvenimą? Arba po penkerių metų? Arba – trejų?`