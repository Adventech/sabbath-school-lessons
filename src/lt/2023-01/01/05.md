---
title:  Dievo šeimos nariu pareigos
date:   04/01/2023
---

Mes visi džiaugiamės dvasiniais ir laikinais palaiminimais bei dovanomis, kurias mums suteikia Dievas. Taip pat guodžia tai, kad esame „šeimos dalis“.

`5. Perskaitykite Įst 6, 5 ir Mt 22, 37. Ką tai reiškia ir kaip tai padaryti?`

Kaip mylėti Dievą „visa širdimi, visa siela ir visu protu“ (Mt 22, 37)? Įdomu tai, kad Raštas mums pateikia atsakymą, tačiau dauguma žmonių nesitiki būtent tokio atsakymo.

`6. Perskaitykite Įst 10, 12–13 ir 1 Jn 5, 3. Pasak Rašto, koks yra mūsų deramas atsakas mylintiems santykiams su mūsų Tėvu danguje?`

Laikytis įsakymų? Juos vykdyti? Deja, daugeliui krikščionių paklusnumo įsakymams (ypač ketvirtajam įsakymui) idėja prilygsta Įstatymo raidės prisilaikymui, ir jie teigia, kad esame pašaukti tiesiog mylėti Dievą ir mylėti savo artimą kaip save patį. Tačiau Dievas aiškiai sako – mes parodome savo meilę Dievui ir savo artimui vykdydami Jo įsakymus.

„Nes tai ir yra Dievo meilė – vykdyti Jo įsakymus“ (1 Jn 5, 3). Esame įpratę žiūrėti į šią eilutę taip, kad, na, mylime Dievą, todėl laikomės Jo įsakymų. Tai gerai. Bet galbūt galime ją suprasti ir taip – „tai ir yra Dievo meilė“, tai yra, mes žinome ir patiriame Dievo meilę laikydamiesi Jo įsakymų.

Mt 7, 21–27 Jėzus pasakė, kad tie, kurie klauso ir laikosi Dievo žodžių, yra panašūs į išmintingą statytoją, pasistačiusį savo namus ant tvirtos uolos. Tie, kurie girdi, bet nepaklūsta, prilyginami paikam statybininkui, pasistačiusiam namą ant smėlio – su pražūtingais rezultatais. Abu girdėjo žodį; vienas pakluso, kitas – ne. Rezultatai lėmė skirtumą tarp gyvenimo ir mirties.

Pagalvokite apie ryšį tarp meilės Dievui ir paklusnumo Jo Įstatymui. Kodėl meilė Dievui turėtų būti išreikšta būtent taip? Kaip įsakymų laikymasis iš tikrųjų atskleidžia šią meilę? (Užuomina: pagalvokite, ką lemia nepaklusnumas Jo Įstatymui.)