---
title:  Dievo šeimai prieinami ištekliai
date:   03/01/2023
---

Didžiausia Dievo dovana savo vaikams yra Jėzus Kristus, kuris atneša mums atleidimo ramybę, malonę kasdieniam gyvenimui ir dvasiniam augimui bei amžinojo gyvenimo viltį.

„Dievas taip pamilo pasaulį, jog atidavė savo viengimį Sūnų, kad kiekvienas, kuris Jį tiki, nepražūtų, bet turėtų amžinąjį gyvenimą“ (Jn 3, 16). „Visiems, kurie Jį priėmė, Jis davė galią tapti Dievo vaikais – tiems, kurie tiki Jo vardą“ (Jn 1, 12).

Taigi išgelbėjimas yra pagrindinė dovana, nes be šios dovanos, ką dar galėtume gauti iš Dievo, kas ilgainiui būtų tikrai reikšminga? Kad ir ką čia turėtume, vieną dieną būsime mirę ir išnykę, taip pat visi tie, kurie mus prisimena, taip pat bus pamiršta ir tai, ką gero padarėme. Taigi, visų pirma, visa ko centru visada turime laikyti Evangelijos dovaną, tai yra Kristų, ir tą nukryžiuotą (1 Kor 2, 2).

Ir vis dėlto, kartu su išganymu Dievas mums duoda daug daugiau. Tuos, kurie nerimavo dėl maisto ir drabužių, Jėzus paguodė sakydamas: „Jūs pirmiausia ieškokite Dievo karalystės ir Jo teisumo, o visa tai bus jums pridėta“ (Mt 6, 33).

`4. Perskaitykite Ps 23, 1; Ps 37, 25 ir Fil 4, 19. Ką šie tekstai sako apie Dievo rūpinimąsi mūsų kasdieniais poreikiais?`

Be to, kai Jėzus kalbėjo savo mokiniams apie išėjimą, paguodai Jis pažadėjo jiems Šventosios Dvasios dovaną. „Jei Mane mylite, jūs laikysitės Mano įsakymų; Aš paprašysiu Tėvą, ir Jis duos jums kitą Globėją, kuris liktų su jumis per amžius, – Tiesos Dvasią, kurios pasaulis neįstengia priimti, nes Jos nemato ir nepažįsta. O jūs Ją pažįstate, nes Ji yra pas jus ir bus jumyse“ (Jn 14, 15–17). „Ji ves jus į tiesos pilnatvę“ (Jn 16, 13).

Pati Dvasia teikia nuostabias dvasines dovanas Dievo vaikams (žr. 1 Kor 12, 4–11).

Trumpai tariant, Dievas, kuriame „gyvename, judame ir esame“ (Apd 17, 28), Dievas, kuris „visiems duoda gyvybę, alsavimą ir visa kita“ (Apd 17, 25), suteikė mums būtį, išganymo pažadą, medžiaginių palaiminimų ir dvasinių dovanų, kad būtume palaiminimas kitiems. Vėlgi, kad ir kokį turtą turėtume, kokiomis dovanomis ar talentais bebūtume palaiminti, mes visais atžvilgiais esame skolingi Davėjui už tai, kaip šias dovanas naudojame.