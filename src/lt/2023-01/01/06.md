---
title:  Lobis danguje
date:   05/01/2023
---

`7. „Nesikraukite lobių žemėje, kur kandys ir rūdys ėda, kur vagys įsilaužia ir vagia. Verčiau kraukitės lobį danguje, kur nei kandys, nei rūdys neėda, kur vagys neįsilaužia ir nevagia, nes kur tavo lobis, ten ir tavo širdis“ (Mt 6, 19–21). Kokias esmines tiesas čia išsakė Jėzus?`

Kas nėra skaitęs pasakojimų apie tuos, kurie susikrovė didelius turtus, bet kažkaip juos prarado? Mūsų pasaulis yra labai nepastovi vieta – karai, nusikalstamumas, smurtas, stichinės nelaimės, bet kas gali ištikti akimirksniu ir pasiglemžti viską, dėl ko dirbome, ir galbūt net tai, ką sąžiningai ir dorai užsidirbome. Tada taip pat akimirksniu ateina mirtis, todėl turtai vis tiek pasidaro mums nenaudingi.

Žinoma, Šventasis Raštas nesako, kad blogai būti turtingam ar turėti turtų; vietoj to, šiose eilutėse Jėzus mus perspėja, kad į viską žvelgtume apgalvotai.

Tačiau ką reiškia krauti lobį danguje? Tai reiškia, kad jums gyvenime svarbiausia yra Dievas ir Jo darbas, o ne siekis užsidirbti pinigų. Be kita ko, tai reiškia, kad turtą privalome panaudoti Dievo darbui, Jo karalystės plėtrai, kitų labui ir palaiminimui.

Pavyzdžiui, kai Dievas pašaukė Abromą, Jis planavo panaudoti jį ir jo šeimą laiminant visas žemės šeimas. Abraomui, kuris buvo pramintas „Dievo bičiuliu“ (Jok 2, 23), Dievas pasakė: „Padarysiu iš tavęs didelę tautą ir palaiminsiu tave; išaukštinsiu tavo vardą, ir tu būsi palaiminimas. Laiminsiu tave laiminančius ir keiksiu tave keikiančius; visos žemės gentys ras tavyje palaiminimą“ (Pr 12, 2–3).

„Taip tikintys žmonės susilaukia palaiminimo kartu su tikinčiuoju Abraomu“ (Gal 3, 9). Mums teko toks pat iššūkis, kaip ir jam.

„Pinigai turi didelę vertę, nes gali padaryti daug gero. Dievo vaikų rankose jie yra maistas alkaniems, gėrimas trokštantiems ir drabužiai nuogiems. Jie gali apsaugoti kenčiančius ir padėti sergantiems. Tačiau pinigai ne vertingesni už smėlį, jei jie nepanaudojami gyvenimo poreikiams patenkinti, neteikia džiaugsmo kitiems ir neplečia Kristaus darbo“ (E. Vait, Paslėpti lobiai, p. 316).

`„Nes kur tavo lobis, ten ir tavo širdis“ (Mt 6, 21). Paklauskite savo širdies, kur yra jūsų lobis?`