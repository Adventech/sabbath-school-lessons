---
title:  Dešimtinė lygi dešimtadaliui
date:   15/01/2023
---

Žodynuose dešimtinė apibrėžiama kaip „dešimtoji dalis“ arba „10 procentų“. Šis apibrėžimas greičiausia paimtas iš Rašto. Dešimtinė – tai tiesiog grąžinimas Dievui 10 procentų mūsų pajamų arba prieaugio. Mes suprantame, kad viskas, ką turime, visų pirma priklauso Jam. Dešimtinės nuostatai, duoti Izraeliui prie Sinajaus kalno, nurodo, kad dešimtinė yra šventa ir priklauso Dievui (žr. Kun 27, 30. 32). Dievas teprašo savo 10 procentų. Mūsų geros valios aukos yra atskirtos nuo dešimtinės. Dešimtinė yra mažiausia dalis, liudijanti mūsų krikščionišką pasišventimą. Niekur Rašte nerandame jokių požymių, kad Dievo dalis būtų mažesnė už dešimtadalį.

`1. Perskaitykite Pr 14, 18–20 ir Hbr 7, 1–9. Kaip Abromas reagavo, susitikęs su Melchizedeku? Ko tai mus moko apie toli siekiančius šio papročio laikus?`

Rašte dešimtinė pirmą kartą paminėta Pradžios 14, pasakojime apie Melchizedeko susitikimą su Abromu. Paskutinį kartą dešimtinė paminėta to paties susitikimo kontekste (žr. Hbr 7, 1–9). Atkreipkite dėmesį, jog Laiške hebrajams parašyta, kad nei Melchizedekas, nei Kristus nebuvo iš Levio giminės, todėl dešimtinė yra ypatingesnė už levitus. Dešimtinė nėra vien tik žydų paprotys ir jis prasidėjo ne hebrajais prie Sinajaus.

`2. Perskaitykite Pr 28, 13–14. 20–22. Ką Dievas pažadėjo Jokūbui ir kaip Jokūbas reagavo?`

Jokūbui išėjus iš namų, bėgant nuo supykusio brolio Ezavo, vieną naktį jis sapnavo žemę ir dangų jungiančius laiptus. Angelai jais kilo aukštyn ir leidosi žemyn. Dievas stovėjo viršuje ir pažadėjo būti su Jokūbu ir sugrąžinti jį namo. Šis vienišas jaunuolis patyrė tikrą atsivertimą ir pasakė: „Viešpats bus mano Dievas. ... O iš viso, ką Tu man duodi, tikrai atseikėsiu Tau dešimtinę“ (Pr 28, 21–22).

`Kodėl svarbu suprasti, kad dešimtinė, kaip ir sabata, nekilo iš senovės izraelitų teisinės ar religinės sistemos? Kokią žinią mes, gyvenantys po kryžiaus įvykio, turėtume įsisavinti iš šios tiesos?`