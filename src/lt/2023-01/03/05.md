---
title:  Dešimtinė nuo bruto ar neto pajamų?
date:   18/01/2023
---

Dešimtinę skaičiuojame nuo „pajamų“, ar mums mokamas valandinis, ar mėnesinis atlyginimas, arba ją skaičiuojame nuo „prieaugio“ ar pelno, jei dirbame savarankiškai ir turime savo verslą. Daugelyje šalių vyriausybė apmokestina darbuotojo atlyginimą, kad padengtų žmonėms teikiamų paslaugų išlaidas, pavyzdžiui, už apsaugą, kelius ir tiltus, bedarbio pašalpas ir kt. Bruto ar neto klausimas pirmiausia susijęs su tuo, ar mes grąžiname dešimtinę apskaičiavę mūsų pajamas prieš ar po minėtų mokesčių. Savarankiškai dirbantieji gali teisėtai atskaityti verslo išlaidas, kad nustatytų grynąjį pelną prieš išskaičiuojant asmeninius mokesčius.

Tyrimai atskleidžia, kad didžioji dalis septintosios dienos adventistų dešimtinę skaičiuoja atsižvelgdami į bruto pajamas, t.y. neatskaičius mokesčių.

`7. Perskaitykite 1 Kar 17, 9–16. Kokia buvo našlės padėtis prieš ateinant Elijui? Ką pranašas jos paprašė padaryti, prieš jai pasirūpinant savimi ir savo sūnumi? Ko galime pasimokyti iš šio pasakojimo apie nagrinėjamą klausimą?`

Našlei Sarepte Dievas pranešė, kad jos aplankyti ateina Dievo vyras (1 Kar 17, 9). Kai Elijas atvyko, ji paaiškino savo sunkias aplinkybes. Elijas iš pradžių paprašė atsigerti vandens, o paskui pridūrė: „Nebijok, – tarė jai Elijas, – eik ir daryk kaip sakei. Bet pirma padaryk paplotėlį ir atnešk jį man, o paskui paruošk ką nors sau ir savo sūnui. Mat Viešpats, Izraelio Dievas, taip kalbėjo: ‘Miltai puode neišseks nei ąsotyje aliejaus nepritrūks iki tos dienos, kurią Viešpats atsiųs žemei lietaus’“ (1 Kar 17, 13–14).

Ar tai buvo savanaudiškumas, ar jis tiesiog išmėgino jos tikėjimą – iš tikrųjų leisdamas jai parodyti savo tikėjimą? Atsakymas turėtų būti akivaizdus.

Esmė dėl bruto ar neto yra ta, kad kiekvienas nusprendžiame patys. Bažnyčia neįpareigoja to, ką turėtume daryti, ir tai teisinga. Galų gale kiekvienas turime apsispręsti patys, ir ką bedarytume, neturėtume teisti tų, kurie elgiasi kitaip. Kiekvienas iš mūsų asmeniškai esame atskaitingi tik Dievui už savo sprendimus. 

> <p></p>
> „Kiekvienas turime asmeniškai save ištirti ir apsispręsti duoti tiek, kiek mums sako širdis“ (E. Vait, „Testimonies for the Church“, 4 t., p. 469).

`Kaip paaiškinti žmogui, kuris nėra atnešęs dešimtinės, apie palaiminimus, kuriuos teikia jos atnešimas? Kokie tie palaiminimai ir kaip dešimtinės atnešimas stiprina jūsų tikėjimą?`