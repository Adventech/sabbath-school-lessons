---
title:  Turtingas kvailys
date:   05/03/2023
---

1. Perskaitykite Lk 12, 16–21. Kokia čia svarbi žinia mums? Kokį stiprų priekaištą Viešpats išsakė kvailam žmogui ir ką tai turėtų pasakyti apie mūsų požiūrį į mums priklausantį turtą?

Nors žinia yra platesnė, galima teigti, kad čia Jėzus pasakė, ko nedaryti išėjus į pensiją. Atitinkamai, jei žmogus meta darbą, norėdamas išleisti sukauptą turtą sau, jis turėtų saugotis ir įsigilinti į šį pasakojimą. Bėda ne sunkus darbas ar praturtėjimas, ypač kai žmogus sensta ir, galbūt, net turtėja. Čia bėda – nusistatymas. Jo žodžiai: „Ilsėkis, valgyk, gerk ir linksmai pokyliauk“ (Lk 12, 19), išreiškia tikrąją problemą.

> <p></p>
> „Šio žmogaus tikslai nebuvo aukštesni, nei gyvulių, kurie išnyksta. Jis gyveno taip, tarsi nebūtų nei Dievo, nei dangaus, nei būsimojo gyvenimo; tarsi viskas, ką jis turėjo, buvo jo nuosavybė ir jis nieko nebuvo skolingas nei Dievui, nei žmogui“ (E. Vait, Paslėpti lobiai, p. 223).

Jei šiuo gyvenimo tarpsniu galvojame tik apie save ir neatsižvelgiame į aplinkinių poreikius bei Dievo darbą, sekame turtingo kvailio pavyzdžiu. Jėzaus palyginime neužsiminta, kad turtuolis buvo tinginys ar nesąžiningas. Bėda buvo ta, kaip jis išleido tai, ką Dievas jam patikėjo. Kadangi nežinome, kada mirsime, visada turėtume būti tam pasiruošę, vykdydami Dievo valią, o ne siekdami savanaudiško gyvenimo.

Bendras Rašto mokymas yra toks, kad žmogus dirba ir išlieka našus tol, kol gali. Tiesą sakant, įdomu tai, kad didžiųjų pranašiškų Danieliaus ir Apreiškimo knygų autoriai, daugelio nuomone, baigė savo darbą perkopę 80. Anuomet vidutinė gyvenimo trukmė buvo apie 50 metų. E. Vait išleido kai kurias žinomiausias ir mėgstamiausias knygas, tokias kaip „Su meile iš Dangaus“, sulaukusi 70 metų. Taigi amžius, kol esame sveiki, neturėtų reikšti, kad nustojame būti našūs ir, kiek įmanoma, darytume ką nors gera.

Laukiantiems Jo antrojo atėjimo Jėzus patarė ne tik budėti, bet ir toliau darbuotis (Mt 24, 44–46).

`Kaip galime nepakliūti į šiuos spąstus, kaip šis vyras palyginime, kokio bebūtume amžiaus ir kiek beturėtume pinigų? Paklauskite savęs: „Dėl ko aš gyvenu“?`