---
title:  Judo širdis
date:   28/02/2023
---

Vienas tragiškiausių Rašto pasakojimų yra Judo Iskarijoto istorija. Šiam žmogui teko privilegija, kuri per visą pasaulio istoriją teko tik 11 žmonių – visą laiką būti su Jėzumi ir mokytis amžinųjų tiesų iš paties Mokytojo. Liūdna, kad daugelis žmonių, kurie neturėjo panašių į Judo galimybių, bus išgelbėti, o Judui, kaip žinome, dabar lemta amžinai pražūti.

Kas nutiko? Atsakymas randamas viename žodyje – godumas, jo širdies užgaidos.

`4. Perskaitykite Jn 12, 1–8. Koks Marijos darbas per vaišes sulaukė itin daug dėmesio? Kaip reagavo Judas? Kodėl? Koks buvo Jėzaus atsakymas?`

Gelbėtojo švelnus priekaištas dėl godumo sukeltos Judo pastabos paskatino jį eiti tiesiai pas vyriausiąjį kunigą, kur buvo susirinkę Jėzaus priešai. Jis pasiūlė įduoti Jėzų jiems į rankas už daug mažesnę sumą nei Marijos dovana (žr. Mt 26, 14–16).

Kas nutiko Judui? Turėdamas itin daug nuostabių galimybių, itin daug retų privilegijų, kodėl jis turėtų taip blogai pasielgti? Pasak E. Vait, Judas „mylėjo Didįjį Mokytoją ir troško būti su Juo. Judas norėjo, kad jo charakteris ir gyvenimas pasikeistų, ir tikėjosi tai patirti bendraujant su Jėzumi. Gelbėtojas Judo neatstūmė. Jis suteikė jam vietą tarp Dvylikos. Patikėjo jam evangelisto darbą. Apdovanojo galia gydyti ligonius ir išvarinėti demonus. Tačiau Judas visiškai neatsidavė Kristui“ (Su meile iš Dangaus, 2011, p. 663).

Galų gale, mes visi turime charakterio trūkumų, kuriuos galime įveikti mumyse veikiančia Dievo galia. Tačiau Judas nepavedė savęs Kristui visiškai, o godumo nuodėmė, kurią jis galėjo įveikti Kristaus galia, nugalėjo jį nulemdama tragiškus padarinius.

Kas iš mūsų vienaip ar kitaip nesigrumia su godumu? Šiuo atveju jis geidė pinigų, o šis geismas, širdies bėda, privedė jį prie vagystės (Jn 12, 6), o galiausiai paskatino jį išduoti Jėzų.

Kokia baisi pamoka mums visiems dėl pavojaus, kurį gali sukelti godumas. Tai, kas atrodo smulkmena, paprastas noras, gali nulemti nelaimę ir amžiną pražūtį.