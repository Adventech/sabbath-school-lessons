---
title:  Ananijas ir Sapfyra
date:   01/03/2023
---

Būti Bažnyčios nariu šiuo laikotarpiu buvo labai įdomu. Po didžiojo Šventosios Dvasios išliejimo Sekminių dieną apaštalai galingai skelbė Evangeliją, o tūkstančiai žmonių prisijungė prie Bažnyčios.

„Jiems pasimeldus, sudrebėjo susirinkimo vieta, visi prisipildė Šventosios Dvasios ir ėmė drąsiai skelbti Dievo žodį. Visi įtikėjusieji buvo vienos širdies ir vienos sielos. Ką turėjo, nė vienas nevadino savo nuosavybe, nes jiems visa buvo bendra“ (Apd 4, 31–32).

Kokia privilegija teko Ananijui ir Sapfyrai, būti ankstyvosios Bažnyčios dalimi, matyti, kaip ji auga, tokį galingą Šventosios Dvasios apsireiškimą. „Tarp jų nebuvo vargšų. Kurie turėjo žemės sklypus ar namus, parduodavo juos, gautus pinigus sudėdavo prie apaštalų kojų, ir kiekvienam buvo dalijama, kiek kam reikėjo“ (Apd 4, 34–35).

Būtent tokioje aplinkoje Ananijas ir Sapfyra, akivaizdžiai sužavėti to, kas vyksta, ir norėdami tapti šių įvykių dalyviais, nusprendė parduoti tam tikrą turtą ir pajamas atiduoti Bažnyčiai. Kol kas viskas gerai.

`5. Perskaitykite Apd 5, 1–11. Kaip manote, kas buvo blogiau – pasilaikyti dalį pinigų ar meluoti? Kodėl tokia griežta bausmė?`

Iš pradžių atrodė, kad jie nuoširdžiai nori pasišvęsti darbui. „Paskui Ananijas ir Sapfyra nuliūdino Šventąją Dvasią, pasiduodami godulystei. Jie pradėjo gailėtis dėl savo pažado ir veikiai prarado malonų palaiminimą, šildžiusį jų širdis troškimu dosniai prisidėti prie Kristaus darbo“ (E. Vait, Apaštalų darbai, p. 56). Kitaip tariant, nors jie pradėjo vedami geriausių paskatų, jų godumas privertė juos užsidėti kaukę ir apsimesti tuo, kuo jie iš tikrųjų nebuvo.

`„Didelė baimė apėmė visą Bažnyčią ir visus, kurie apie tai išgirdo“ (Apd 5, 11). Po šio įvykio žmonės tikrai turėjo būti atsargesni grąžindami dešimtinę. Tačiau šis liūdnas Rašto pasakojimas nebuvo įtrauktas kaip įspėjimas dėl dešimtinės atnešimo. Vietoj to, ko jis mus moko apie tai, kur gali nuvesti godumas?`