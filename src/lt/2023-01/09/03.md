---
title:  Prakeiksmas stovykloje
date:   27/02/2023
---

Tai, be abejo, buvo vienas svarbiausių tarpsnių Izraelio istorijoje. Po 40 metų klajojimo dykumoje jie pagaliau įžengė į Pažadėtąjį kraštą. Per dramatišką stebuklą Izraelio vaikai perėjo ištvinusią Jordano upę ir pasiekė sausumą. Šis perėjimas buvo toks įspūdingas, kad Kanaano pagonių karalių širdis apmirė ir jie nustojo drąsos priešintis (Joz 5, 1).

Pirmas tikras iššūkis užkariaujant Kanaaną buvo sienomis įtvirtintas Jericho miestas. Niekas nežinojo, ką daryti, kad nugalėtų Jericho gyventojus, net Jozuė. Atsakydamas į Jozuės maldą, Dievas apreiškė miesto sugriovimo planą, kurio jie laikėsi. Bet tada viskas pasisuko neabejotinai bloga linkme.

`3. Perskaitykite Jozuės 7. Kas nutiko po galingos pergalės Jeriche ir kokią žinią turėtume įžvelgti šiame pasakojime sau?`

Achanas pripažino, ką padarė, sakydamas, kad „užsigeidžiau“ sunaikinimui skirtų daiktų. Hebrajų kalbos žodis, išverstas „užsigeidžiau“ (chmd), kai kuriose Rašto vietose pavartotas labai teigiama prasme. Ta pati šaknis yra, pavyzdžiui, Dan 9, 23, kai Gabrielius pasakė Danieliui, kad jis yra „labai brangus žmogus“.

Tačiau Achano atveju chmd buvo bloga žinia. Nepaisant aiškaus įsakymo neliesti daiktų iš užgrobtų miestų (Joz 6, 18–19), Achanas padarė būtent tai, užtraukdamas negarbę visai tautai. Tiesą sakant, po pralaimėjimo prie Ajo Jozuė bijojo, kad „išgirs apie tai kanaaniečiai ir kiti krašto gyventojai, apsups mus ir nušluos mūsų vardą nuo žemės“. Ką tuomet tektų daryti Jo didžiam vardui? (Joz 7, 9) Kitaip tariant, Viešpats norėjo panaudoti šias pergales, kad aplinkinės tautos žinotų apie Jo galią ir Jo darbą dėl savo tautos. Jų užkariavimai turėjo (kitokiu būdu) liudyti tautoms Jehovos galią. Žinoma, po pralaimėjimo prie Ajo, be gyvybių, šiam liudijimui buvo pakenkta.

`Pagalvokite, kaip lengvai Achanas galėjo pateisinti savo darbus – tai itin maža suma, palyginti su visu grobiu. Niekas nesužinos, ir kam tai gali pakenkti? Be to, mano šeimai reikia pinigų. Kaip galime apsisaugoti nuo tokio pavojingo mąstymo?`