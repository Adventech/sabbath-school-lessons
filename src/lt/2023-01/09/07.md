---
title:  Tolesniam tyrinėjimui
date:   03/03/2023
---

Užkariaujant Jerichą Achanas nebuvo vienintelis žmogus, gabenęs sidabrą ir auksą į Izraelio stovyklą. Jozuė liepė vyrams atnešti sidabrą, auksą ir varinius bei geležinius daiktus į Dievo Namų iždą (Joz 6, 19. 24). Visa kita turėjo būti sudeginta. Tačiau Achanas buvo vienintelis žmogus, pasilikęs kažką sau. 

> <p></p>
> „Iš Izraelio milijonų tik vienas tą iškilmingą pergalės ir bausmės valandą išdrįso nusižengti Dievo įsakymui. Achano godumą sužadino brangaus babiloniško drabužio išvaizda; net kai jis buvo priverstas žiūrėti mirčiai į akis, Achanas pavadino jį gražia skraiste. Viena nuodėmė skatino kitą, ir jis pasisavino aukso ir sidabro, skirto Viešpaties iždui – jis pasigrobė iš Dievo pirmųjų Kanaano žemės vaisių“ (E. Vait, Patriarchai ir Pranašai, p. 398).

Pauliaus paskutiniųjų dienų ženklų sąraše pirmieji du yra susiję su mūsų požiūriu į pinigus ir turtą. „Žinok, kad paskutinėmis dienomis užeis sunkūs laikai, nes žmonės bus savimylos, godūs pinigų“ (2 Tim 3, 1–2). Savanaudiškumas ir meilė pinigams yra reikšmingi paskutiniųjų dienų – mūsų dienų – žmonijos apibūdinimai.

**Klausimai aptarimui:**

`1. Perskaitykite 1 Tim 6, 6–10: „Žinoma, maldingumas yra didelis pelnas, kai pasitenkinama tuo, ką turi. Juk mes nieko neatsinešėme į pasaulį ir nieko neišsinešime. Turėdami maisto ir drabužį, būkime patenkinti. Kas geidžia pralobti, pakliūva į pagundą ir į spąstus bei į daugelį neprotingų ir kenksmingų aistrų, kurios žmones sugadina ir pražudo. Visų blogybių šaknis yra meilė pinigams. Kai kurie, jai pasidavę, nuklydo nuo tikėjimo ir patys save drasko daugybe kančių“. Klasėje aptarkite pavyzdžius tų, kurie dėl meilės pinigams „patys save drasko daugybe kančių“. Pavyzdžių daug, ar ne? Kaip užtikrinti tinkamą pusiausvyrą, žinant, kad mums reikia pinigų pragyvenimui, bet nepakliūvant į spąstus, dėl kurių čia įspėjo Paulius?`

`2. Ko dar, be pinigų, galime geisti?`

`3. Kuo pagrįstas troškimas skiriasi nuo geismo? Kada pagrįstas kažko troškimas gali virsti godumu?`