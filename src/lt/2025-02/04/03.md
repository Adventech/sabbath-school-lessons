---
title:  Abraomo pašaukimas
date:   21/04/2025
---

Pradžios 10 matome įvairių tautų gimimą. Žodis, paprastai verčiamas „tautos“, yra goyim, kuris taip pat gali reikšti pagonis. Pradžios 10 pasakoja, kad žmonių giminė suskirstyta į kraštus, kalbas, kiltis ir „tautas“ (Pr 10, 5; taip pat Apr 14, 6).

Beveik iš karto po šios sąvokos įvedimo Dievas pašaukė Abraomą iš vienos iš tų tautų, kad jis būtų kitoks nei jos ir kam jos atstovauja.

`2. Perskaitykite Pr 12, 1–9. Kodėl Dievas pašaukė Abromą (vėliau Abraomą) iš jo gimto krašto?`

Dievas ketino panaudoti Abraomą, kad sukurtų tautą, kuri būtų priešinga žmonių karalystėms. Šios tautos karaliumi turėjo būti tik pats Dievas. Ši tauta turėjo parodyti, kas atsitiktų, jei žmonija grįžtų pas savo Kūrėją. Izraelis buvo įkurtas kaip palaiminimas visoms žemės gentims (Pr 12, 3). Dievas išliejo jiems šviesą ir privilegijas, kurių pasaulis nematė galbūt nuo pat tvano.

`3. Perskaitykite Įst 4, 5–9. Ką Viešpats pasakė Abraomo vaikams, tautai, kuri tapo Dievo Abraomui duoto pažado išsipildymu?`

Tai nebuvo vienas asmuo, liudijantis vienoje bendruomenėje; tai buvo visa tauta, kuri, dirbdama išvien ir bendradarbiaudama su Dievu, galėjo parodyti Jo charakterio šlovę. Taip pat atkreipkite dėmesį į jiems pasakytus žodžius, kad ne tik įstatai ir įsakai, kuriuos Dievas jiems davė, padarė juos tokiais ypatingais, bet jų laikymasis privers kitas tautas pasakyti: „Iš tikrųjų išmintingi ir protingi yra žmonės šios didelės tautos!“ (Įst 4, 6) Kad ir kokios nuostabios tiesos būtų suteiktos tautai, nesugebėjimas jų laikytis, joms paklusti, atneštų prakeikimą vietoj palaiminimo ir mirtį vietoj gyvenimo.

`Kaip šiandien mums, adventistams, galioja tas pats principas – ne tik žinoti šias tiesas, bet ir jų laikytis?`