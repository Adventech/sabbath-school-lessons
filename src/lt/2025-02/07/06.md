---
title:  Liuciferio nuopuolis
date:   15/05/2025
---

Atrodo nesuvokiama, kad Liuciferis kažkada ėjo globojančio kerubo pareigas, užimdamas aukštą vietą šalia Dievo sosto. Be abejo, jis turėjo visatai atskleisti Dievo šlovę. Vietoj to jis pradėjo žavėtis savo, o ne Kūrėjo šlove; arba, tiksliau, jis pradėjo reikšti nepasitenkinimą, kad jam neteikiama derama pagarba.

`5. Perskaitykite Ez 28, 11–17 ir Iz 14, 12–14. Kas lėmė Liuciferio nuopuolį? Palyginkite šias eilutes su Apr 14, 1–12. Kaip kontrastas tarp Liuciferio nuopuolio ir aukštos žmonijos padėties Kristuje padeda suprasti, kas vyksta Apreiškimo 14?`

Atkreipkite dėmesį, kaip Liuciferis buvo pašalintas nuo šventojo kalno, o atpirktieji stovi ant Siono kalno su Dievo Avinėliu. Raštas sako, kad Liuciferis buvo Edene; žmonija taip pat kažkada ten buvo, bet priešingai šėtono likimui, žmonija per Kristų sugrąžinama į rojų (Apr 22, 1–3).

Šiame kontekste labai pamokantys yra E. Vait žodžiai: „Dangus triumfuos, nes šėtono ir jo puolusių angelų danguje atsiradusias laisvas vietas užims Viešpaties atpirktieji“ (The Advent Review and Sabbath Herald, 1900 m. gegužės 29 d.).

Jie ten, danguje, tik dėka Evangelijos. Tiesą sakant, Evangelijos, atpirkimo, tema vaizdingai pateikta Apreiškimo 4 ir Apreiškimo 5 sosto menės kontekste. Pavyzdžiui, angelai šaukia: „Vertas esi paimti knygą ir atplėšti jos antspaudus, nes buvai nužudytas ir atpirkai Dievui savo krauju žmones iš visų genčių, kalbų, tautų ir giminių“ (Apr 5, 9). Koks Evangelijos paveikslas, Jėzaus mirtis už žmonijos atpirkimą!

Taip pat atkreipkite dėmesį, kaip kalba atspindi pirmojo angelo žinią, kurią esame pašaukti skelbti gyvenantiems žemėje – „visoms tautoms, gentims, kalboms ir žmonėms amžinąją Evangeliją“ (Apr 14, 6). Koks galingas atvaizdavimas to, ką Kristus padarė dėl pasaulio. Visoje žemės istorijoje nėra žmogaus, už kurį Kristus nebūtų miręs. Jiems tereikia apie tai sužinoti ir nuspręsti priimti Kristaus auką.

`Kokį vaidmenį mes atliekame kaip Bažnyčia ir asmeniškai, skelbdami žmonėms tai, ką Kristus padarė dėl jų?`