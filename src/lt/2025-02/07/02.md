---
title:  "„Štai aš, siųsk mane!“"
date:   11/05/2025
---

Prieš daugelį metų viena bendruomenė nusprendė atnaujinti pasenusį rūsį, kad būtų nauja vieta susitikimams. Vienas pirmųjų darbų, kuriuos jie atliko, naujų šviestuvų įrengimas, tikint, kad šviesa pagražins patalpą. Tačiau juos sumontavus patalpa atrodė dar blogiau, nes ryški šviesa parodė trūkumus.

Izaijui pamačius Dievo sostą, jis skausmingai suvokė savo trūkumus. Jis apgailestavo: „Vargas man, nes esu žuvęs! Aš – žmogus, kurio lūpos suteptos, gyvenu tautoje, kurios lūpos suteptos, ir savo akimis regiu Karalių, Galybių VIEŠPATĮ“ (Iz 6, 5). Mes jaustume tą patį, jei staiga būtume pristatyti Viešpaties akivaizdon. Jo šviesa pakankamai ryški ir nepalieka vietos jokiems mūsų pasiteisinimams. Dievo akivaizdoje jaučiame, kad esame pražuvę. Izaijo laukė staigmena visam gyvenimui.

`1. Perskaitykite Iz 6, 6–8. Izaijas žinojo, jog nuodėmė reiškia, kad mes esame pražuvę. Atlygis už nuodėmę – mirtis. Tačiau, užuot palikęs mus nuodėmės padariniams, mylintis Dievas mus traukia arčiau. Kokie buvo šio susitikimo rezultatai ir kodėl tai svarbu?`

Izaijas buvo apvalytas nuo savo nuodėmės, kai serafas paėmė nuo aukuro žariją ir palietė pranašo lūpas. Greičiausiai tai buvo smilkalų aukuras, skirtas Dievo tautos užtarimui (žr. Apr 8, 3–4). Jo nuodėmės buvo atleistos, ir dabar jis buvo laikomas tinkamu stovėti Dievo akivaizdoje, bet, negana to, jam taip pat buvo pavesta atstovauti Dievui pasaulyje.

Ganėtinai įdomu, kad žodis „serafas“ reiškia „degantis“. Atkreipkite dėmesį į Jn 5, 35 Jėzaus apibūdintą Jono Krikštytojo tarnystę: „Jonas buvo degantis ir šviečiantis žiburys, tačiau jūs panorėjote tik valandėlę jo šviesa pasidžiaugti“. Žinoma, pats Jonas buvo nusidėjėlis, kuriam reikėjo malonės ir išganymo, o jo tarnystė nurodė vienintelį, galintį suteikti malonę ir išganymą.

Jėzus atėjo kaip tobulas Tėvo šlovės atstovas – ir Dievas siuntė pranašą, nusidėjėlį, kuris atliko panašią užduotį kaip vienas iš dangaus serafų.

`Tik sužinojęs, kad jis apvalytas nuo nuodėmių, Izaijas tarė: „Štai aš, siųsk mane!“ Kaip kiekvienas iš mūsų, apvalyti nuo mūsų nuodėmių Jėzaus krauju, galime atsakyti taip, kaip čia atsakė Izaijas?`