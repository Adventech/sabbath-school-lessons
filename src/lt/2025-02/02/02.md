---
title:  "„Pirmojo paminėjimo“ principas"
date:   06/04/2025
---

Dauguma akademinių programų prasideda bendruoju kursu (pastarajam dažnai suteikiant skaičių „101“), kuris apima plačius ir pagrindinius principus, tapsiančius tolesnių studijų pagrindu, kai bus gilinamasi į dalyką. Panašiai, perskaičius visą Bibliją, greitai suprantama, kad Dievas taip pat numatęs bendrą kursą Pradžios knygoje, kurioje Jis pristato idėjas, kurios bus išsamiau tyrinėjamos likusiose Biblijos knygose.

Paprastai tariant, pirmą kartą paminėta sąvoka ar simbolis Biblijoje, ypač Pradžios knygos pirmuose skyriuose, suteikia konkrečiai sąvokai bendrą reikšmę, kuri padės suprasti, kaip ši sąvoka bus naudojama vėliau.

Tyrinėjantieji Bibliją kartais tai vadina „pirmojo paminėjimo dėsniu“, nors pastarąjį teisingiau būtų pavadinti principu, o ne dėsniu, nes jis tikrai nėra nekintantis ir yra daug išimčių. Bendrosios nuostatos tiek pačios Biblijos, tiek Biblijos pranašysčių tyrinėjimui atrodo tokios, kad laikui bėgant Dievas po truputį suteikia savo vaikams informacijos, pradėdamas pagrindine sąvoka, o vėliau ją daug kartų išplėtodamas bėgant metams ar net šimtmečiams.

`1. Perskaitykite Iz 40, 7–8; Mal 3, 6; Hbr 13, 8. Kokį principą, kuris padeda tyrinėti pranašystes, galite įžvelgti šiose eilutėse?`

Didžioji dalis šiuolaikinio pasaulio nekalba apie „tiesą“, nes manoma, jog pastaroji yra lankstus reikalas, kad laikui bėgant „tiesa“ gali keistis. Kai kuriais atvejais pati „tiesos“ sąvoka laikoma įtartina.

Tačiau, kai Dievas išdėsto tiesą, Jis nekeičia savo nuomonės. Jam pradėjus mokyti savo tautą tiesos, galima būti užtikrintiems, kad to paties biblinio principo ar temos kartojimas nekeičia jų reikšmės, bet, priešingai, dar labiau nušviečia šią reikšmę. Todėl tyrinėjant pranašystes būtina gerai suprasti Pradžios knygą, kurioje pirmą kartą randame daug pagrindinių sąvokų, o tada naudotis šiuo pamatiniu supratimu tyrinėjant likusias Biblijos knygas.

`Kodėl itin svarbu neleisti susilpninti mūsų tikėjimo Biblija ir joje mokomomis tiesomis, kad ir kaip sklandžiai ar net logiškai tai būtų daroma? Kokiais subtiliais būdais toks silpnėjimas gali pasireikšti?`