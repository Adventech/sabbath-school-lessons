---
title:  Mirties tema
date:   09/04/2025
---

Ko gero žiauriausia gyvenimo nuo Kūrėjo atskirtame pasaulyje pusė yra ta, kad gyvenimą temdo mirtis, pasirengusi ištikti bet kurią akimirką. Tai yra „atpildas už nuodėmę“, bausmė, kuri teko už tai, kad atsiskyrėme nuo vienintelio gyvybės Šaltinio visatoje – Kūrėjo. Mirčiai tenka svarbus vaidmuo Biblijos pranašystėse, tiek dėl jos tikrovės, tiek, svarbiau, dėl su mirtimi susijusio sprendimo, kuris slypi tik Jėzuje, Jo mirtyje ir prisikėlime.

Pirmasis mirties paminėjimas Biblijoje ir pirmoji mirtis nušvietė šią svarbią pranašystės temą, padedant mums suprasti nuodėmės klausimo sudėtingumą ir suteikiant mums svarbių įrankių suvokti Dievo sprendimą šiai problemai.

`4. Perskaitykite Pr 2, 15–17; Pr 4, 8–15; 1 Kor 15, 15–19 ir Apr 1, 18. Ką šios eilutės, kuriose pirmą kartą paminėta pati mirtis ir asmens mirtis, pasako apie tai, kodėl žmonės miršta, Dievo nusistatymą mirties atžvilgiu ir koks yra Jo sprendimas šiai mūsų problemai?`

Mes dažnai sakome, kad „mirtis tėra gyvenimo dalis“. Tai melas. Mirtis yra priešingybė gyvybei, gyvybės sunaikinimas; tai įsibrovėlis, kuris niekada neturėjo būti mūsų patyrimo dalimi. Nors ir pripratome prie mirties, mūsų širdys vis tiek stipriai priešinasi, kai su ja susiduriame, tarsi žmonija vis dar bendrai suvokia, kad ji kažkuo iš esmės negera. Kad ir kokia mirtis būtų skausminga, kai kurie mirties atvejai atrodo dar tragiškesni už kitus, pavyzdžiui, vaiko mirtis. Daugeliu atvejų mes tikimės, kad tėvai mirs anksčiau už savo vaikus, ir mes pripratome tai priimti kaip įprastą reiškinį.

Tačiau pirmoji mirtis, užrašyta Šventajame Rašte, prieštarauja šiam įpratimui. Prieš Adomui ir Ievai patyrus mirtį, jie patyrė mirties tragediją, kai jų teisų sūnų nužudė jo neteisus brolis. Tai buvo ypač neteisinga mirtis.

Pagalvokite apie Jėzų, teisųjį, kurį nužudė neteisieji, kaip ir Abelį. Kokia mirtis galėjo būti neteisingesnė už Kristaus mirtį? Kokių dar panašumų galima rasti tarp Abelio ir Kristaus mirties ant kryžiaus? Kaip Abelio mirtis gali padėti mums suprasti, kodėl Jėzus turi „mirties ir mirusiųjų pasaulio raktus“ ir ką Dievas mums Jame siūlo?

`Jei mirties klausimas neišspręstas, kodėl mūsų gyvenimas galiausiai yra nenaudingas, beprasmis ir bergždžias? Ko tai mus moko apie dėkingumą už Jėzaus nuopelnus vardan mūsų?`