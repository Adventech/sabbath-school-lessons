---
title:  "Vaizdinė ar tiesioginė prasmė?"
date:   03/04/2025
---

Vienas iš pagrindinių klausimų, kurį turi spręsti tyrinėjantieji pranašystes, kaip nustatyti, ar biblinė kalba turi būti suprantama pažodžiui, ar perkeltine prasme. Kaip nustatyti, ar rašęs vartojo simbolinę kalbą, ir kaip žinoti, ką simbolis reiškia? Svarbiausia suprasti, kaip konkretus simbolis yra naudojamas visoje Biblijoje, užuot žiūrėjus, kaip konkretus simbolis naudojamas šiais laikais. Pavyzdžiui, kai kurie mano, kad meškos simbolis Danieliaus 7 reiškia Rusiją, nes šis atvaizdas šiandien dažnai naudojamas Rusijai simbolizuoti. Tai nėra patikimas ar saugus būdas aiškinti pranašišką simboliką.

**5. Perskaitykite pateiktas eilutes, leisdami Biblijai paaiškinti save pačią (apibrėžti jos pačios terminus). Koks pranašiškas simbolis yra bendras kiekvienai eilutei ir ką, pasak Biblijos, jis reiškia?**

`Dan 7, 7; Dan 8, 3; Dan 7, 24`

`Apr 1, 16; Ef 6, 17; Hbr 4, 12`

`Apr 12, 1; Apr 21, 2; Ef 5, 31–32; Jer 6, 2`

Vadovaujantis paprasta taisykle, kad Biblijai turi būti leista apibrėžti savo pačios terminus, didžioji dalis pranašiškos simbolikos paslapties tiesiog išnyksta. Pavyzdžiui, matome, kad ragas gali simbolizuoti politinę galią ar tautą. Kalavijas gali simbolizuoti Dievo Žodį. Moteris gali simbolizuoti Bažnyčią. Čia aiškiai matome, kaip Biblija paaiškina save.

Tačiau vis dar reikia atsakyti į klausimą, kodėl Dievas kalba simboliais, o ne tiesiai šviesiai? Kodėl, pavyzdžiui, Petras 1 Pt 5, 13 vadino Romos miestą Babilonu?

Gali būti daug priežasčių, kodėl Dievas pasirinko pranašystę apreikšti simboliais. Pavyzdžiui, Naujojo Testamento Bažnyčios atveju, jei Apreiškimo knygoje Roma būtų aiškiai įvardyta kaip daugybės blogio vykdytoja, ir taip itin persekiota Bažnyčia galėjo būti persekiota dar labiau. Kad ir kokios būtų priežastys, galime pasitikėti, jog Dievas nori, kad suprastume, ką reiškia simboliai.

`Net jei kai kurie simboliai ir pranašystės išlieka paslaptingi, kaip dėmesio sutelkimas į tai, ką suprantame, gali sustiprinti mūsų tikėjimą?`