---
title:  "Skaitytojas teįsidėmi!"
date:   30/03/2025
---

Užeikite į bet kurį krikščionių knygyną ir perskaitykite Biblijos pranašysčių knygų pavadinimus. Pastebėsite, kad yra neįtikėtinas nusistatymų ir aiškinimų asortimentas, todėl gali kilti pagunda tikėti, kad niekas iš tikrųjų negali suprasti, ką sako tokios knygos kaip Apreiškimo knyga. Pavyzdžiui, vienas autorius dėsto, kad antikristas yra ne kas kita, o metafora; kitas teigia, kad antikristas vis dar ateis ateityje; dar kitas, kad antikristas simbolizuoja kažką ar ką nors pagoniškos Romos imperijos laikais. Kaip pasakė vienas senas pamokslininkas: „Galbūt Biblija yra senas smuikas, kuriuo galima griežti bet kokią pageidaujamą melodiją“.

Tačiau pati Biblija to nemoko. Vietoj to, ji kviečia mus skaityti darant prielaidą, kad Dievas nekalba veltui ir kad mes galime sužinoti Jo sakomą tiesą per Jo Žodį.

`1. Perskaitykite Mt 24, 15; Apr 1, 3; Mt 11, 29; Jer 9, 23–24. Ko šios eilutės moko apie Dievo ketinimą padaryti save suprantamą?`

Daug universitetų siūlo kursus „Biblija kaip literatūra“ ir panašiai. Tikintįjį gali apstulbinti daugybė paskaitų, kurių metu jis sužinotų, kad profesorius skaito Bibliją taip pat, kaip pagonišką mitologiją. Mintis ta, kad tuose pasakojimuose gali būti moralinės „tiesos“ branduolys, tačiau šiuos pasakojimus skaitytojas gali aiškinti kaip panorėjęs. Tokiems mokytojams mintis, kad šią knygą įkvėpė Dievas, juokinga.

Taigi mokytojas skaito Bibliją, bet negirdi Dievo balso. Kiti daro išvadas, aiškiai prieštaraujančias Biblijos žiniai. Nepasišvęsdami Viešpačiui ir tokia širdimi, kuri uždara tiesos mokymuisi, taip skaitantieji Bibliją greičiausiai ne tik nepastebės jos žinios, bet ir neteisingai supras mylintį ir šventą Dievo charakterį, apreikštą jos puslapiuose. Taip gali nutikti ganėtinai lengvai, daugeliui to nesuprantant, todėl vien Biblijos skaitymas, be tinkamų įrankių ir (svarbiausia) tinkamo nusistatymo, vedant Šventajai Dvasiai, gali būti žalingas.

`Vieno nepamaldaus Bibliją skaičiusio asmens buvo paklausta, ką jis daro, o jis atsakė, kad ieško spragų. Kodėl skaitant Dievo Žodį toks nusistatymas yra netinkamas?`