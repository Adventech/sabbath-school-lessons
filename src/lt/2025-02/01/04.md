---
title:  Danieliau, laikyk paslaptyje žodžius
date:   01/04/2025
---

`3. Perskaitykite Dan 12, 4. Ką Viešpats Danieliui čia pasakė? (Palyginkite su Apr 22, 10.)`

Neretai tenka girdėti pamokslininkus aiškinant, jog Dan 12, 4 nusako technologines ir mokslo žinias prieš pat Kristaus atėjimą. Daug kas šią eilutę taip pat naudoja apibūdindami greito keliavimo pažangą per pastarąjį šimtmetį. Daugelyje mūsų pačių knygų vyravo toks nusistatymas. Nors šie aiškinimai tikrai pagrįsti, jie gali reikšti ir ką kita.

Dar kartą perskaitykite minėtą eilutę. Angelo nurodymas Danieliui prasideda paliepimu laikyti paslaptyje žodžius ir užantspauduoti knygą. Aptariama tema – tai pati Danieliaus knyga. Galbūt šis pažinimas, kuris staiga išaugs laikų pabaigoje, gali būti pačios Danieliaus knygos supratimas?

Dėl to Danieliaus knyga šiek tiek skiriasi nuo Apreiškimo knygos, nes Jonui buvo liepta neslėpti knygos žodžių (Apr 22, 10). Apreiškimo knyga turėjo būti suprantama nuo pat pradžių, „nes laikas trumpas“. Priešingai Danieliaus knygai, kuri bus aiškiau suprantama tolimoje ateityje.

Šimtmečiais daug puikių krikščionių mąstytojų bandė paaiškinti Danieliaus knygą, ir kai kurie padarė didelę pažangą. Tačiau Danieliaus knygos supratimas sparčiai išaugo pasibaigus 1260 metų trukusiai pranašystei, kurios pranašautas laikotarpis baigėsi 1798 m., kai daugybė pamokslininkų visame pasaulyje ėmė daryti išvadą, kad apytiksliai 1843 m. įvyks kažkas įspūdingo. Tačiau būtent Viljamo Milerio (William Miller) pamokslavimu prasidėjo XIX amžiaus Didysis Advento judėjimas, davęs pradžią įvykiams, po kurių susiformavo „likučio“ Bažnyčia ir aiškus trijų angelų žinios supratimas.

Kitaip tariant, mūsų pasaulinio judėjimo gimimas yra Danieliaus knygos pranašystės išsipildymas, kad „pažinimas vis labiau plis“ pabaigos metu.

Neteisdami žmonių pagalvokite apie „tamsą“, kurioje tūno daug krikščionių. Tokio elementaraus įsakymo kaip septintos dienos – sabatos, duotos Edene, nepaisoma, ji netgi atmetama, o sekmadienis, įsišaknijęs romėnų pagonybėje, sulaukia palankumo. Arba pagalvokite apie visišką neišmanymą, susijusį su mirtimi, kai didžioji dauguma krikščionių tiki pagoniška idėja, neva mirusieji tuoj pat pakyla į kitą būtį, o tai kai kuriems reiškia ir amžinai liepsnojantį pragarą.

Priešingai, turėtume būti itin dėkingi – ir nuolankūs – už tiesos pažinimą.