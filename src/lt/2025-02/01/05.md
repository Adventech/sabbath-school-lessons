---
title:  žodžio tyrinėjimas
date:   02/04/2025
---

Septintosios dienos adventistai daug skolingi Viljamui Mileriui (William Miller) už tai, kad suprato Biblijos pranašystes. Nors jis ne visiškai suvokė pagrindines eilutes (pvz., Dan 8, 14), Milerio metodika vis dėlto buvo svarbi, nes atvėrė kelią likučio judėjimui paskutiniaisiais laikais.

`4. Perskaitykite Mt 5, 18; 2 Tim 3, 15–17 ir Lk 24, 27. Ko šios eilutės mus moko apie tai, koks turėtų būti mūsų nusistatymas Biblijos pranašysčių atžvilgiu?`

Tam tikra prasme Biblijos tyrinėjimas kažkuo panašus į didelės dėlionės surinkimą. Sujungus tik dvi ar tris dalis beveik neįmanoma įžvelgti viso paveikslo. Galbūt tose dviejose ar trijose dalyse galima pamatyti arklį, dėl to darant išvada, kad dėliojate paveikslą su arkliais. Tačiau dar keliose dalyse pasirodo višta ir karvė, o tada, sujungus šimtus dalių, pagaliau pasimato, kad dėliojame kraštovaizdžio paveikslą, kuriame yra miestas, ūkis ir kalnai.

Viena iš pagrindinių klaidų, kurias daro kai kurie krikščionys tyrinėdami Bibliją, yra ta, kad jie Šventąjį Raštą laiko nesusijusių posakių ar patarlių rinkiniu, kurį jie gali naudoti konkrečių aplinkybių paaiškinimui. Kai kurie atsiverčia elementarų tyrinėjimo vadovą Biblijos pradžioje, kur galima rasti naudingų eilučių įvairiomis temomis, ir manyti, kad tai yra Biblijos mokymų tam tikra tema visuma.

Deja, jie laikosi to paties nusistatymo tyrinėdami pranašystes, ištraukdami atskirą eilutę iš konteksto ir lygindami ją su dabartiniais įvykiais, o ne su kitomis Biblijos eilutėmis. Tai iš dalies lėmė nuolatinį šiuolaikinių pranašysčių knygų srautą, kuris turi būti atnaujinamas kas kelerius metus, nes buvo klystama dėl to, kas, tyrinėjančiųjų teigimu, įvyks – ir kada.

Štai kodėl itin svarbu ne tik pasirinkti konkrečias eilutes tam tirai temai, bet atidžiai ištyrinėti viską, kas Biblijoje pasakyta konkrečia tema, ir atsižvelgti į jos kontekstą. Labai lengva ištraukti eilutę iš konteksto ir galvoti, kad ji reiškia tai, ko mums norisi.

`Koks jūsų patyrimas, susijęs su tais, kurie naudoja tik tam tikras išsirinktas eilutes, bandydami pareikšti savo nuomonę, tarkime, mirusiųjų būklės, ar net sabatos tema? Koks yra tinkamiausias būdas atsakyti?`
