---
title:  Pirmasis įsakymas
date:   27/04/2025
---

Edeno sodas buvo pirmųjų Dievo žmonių klasė, vieta, kur jų sąveika su kūrinija be pabaigos mokys juos ir jų palikuonis apie Kūrėją. E. Vait pažymėjo: „Šventoji pora buvo ne vien vaikai, Dievo tėviškai globojami, bet ir mokiniai, tiesiogiai Kūrėjo mokomi. [...] Galėjo perprasti Visatos paslaptis –‘nuostabius darbus To, kuris turi tobulą pažinimą’ (Job 37, 16), tai buvo jiems neišsemiamas žinių ir džiaugsmo šaltinis“ (Patriarchai ir pranašai, p. 31.).

`1. Perskaitykite Pr 2, 9–17. Koks buvo pirmasis įsakymas, draudimas, kurį Dievas davė žmonijai, ir kodėl jis buvo toks svarbus?`

Pirmasis žodžio tswh (įsakyti) panaudojimas, kada Dievas įsakė žmonėms nevalgyti nuo gėrio ir blogio pažinimo medžio, užrašytas Pr 2, 16. Kaip galima uždrausti pažinimą? Ar ne visada naudinga patirti ir sužinoti daugiau?

Pasak Šventojo Rašto, ne. Dievas ketino nuodugniai ugdyti savo žmones, apsaugodamas juos nuo ilgalaikių kentėjimų, kuriuos lemtų tam tikras pažinimas, pavyzdžiui, kas nutiks vėliau, kai žmonės apsispręs valdyti patys save, užuot leidę valdyti Viešpačiui.

Praėjus tūkstantmečiams, kai Izraelis prašė karaliaus, Viešpats išdėstė padarinius (tyrinėjome praėjusią savaitę), ir Jis informavo savo tautą, kad sprendimas atsisakyti Jo tiesioginės valdžios tęsis iki laikų pabaigos.

Izraelio karaliams darantis vis nedoresniems, Dievo Sandoros tauta taip supasaulėjo ir nutolo nuo savo tikslo, kad Jis suteikė jiems dar daugiau to, ko jie norėjo – žmonių valdžią.

Turint omenyje šias aplinkybes, Danieliaus knygos tyrinėjimas gali suteikti daugiau šviesos – šios knygos regėjimuose pavaizduotas imperijų žygis yra ne tik kaltinimas „tautoms“ – pagonims, bet ir kaltinimas Izraeliui dėl jų atsisakymo laikytis Jo mitswot (įsakymų). Šimtmečius trukusi vergija, o ne laisvė, kuri pirmą kartą buvo suteikta Edene, taps nauja mokymosi vieta, kada norinčios širdys galės liudyti stulbinamą kontrastą tarp šio pasaulio karalysčių ir Dievo karalystės.

`Pagalvokite apie pažinimą, kurio daugeliui iš mūsų būtų buvę geriau apskritai nepatirti net ir dabar. Kaip tai padeda mums suprasti, kas buvo uždrausta Edene?`