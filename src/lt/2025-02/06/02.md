---
title:  Bevertės atnašos
date:   04/05/2025
---

Kartais dviejų idėjų priešpriešinimas gali daug pamokyti. Apie atnašavimo prigimtį bibliniu požiūriu galima daug sužinoti, kai Dievas iš tikrųjų atmetė savo tautos aukas.

`1. Palyginkite Iz 1, 2–15; Iz 56, 6–7 ir Ps 51, 18. Ko svarbaus apie atnašavimą čia mokoma?`

Šis tragiškas epizodas Izraelio istorijoje nebuvo pirmas kartas, kai Dievas atmetė aukas; kažkas panašaus įvyko išganymo istorijos pradžioje, kai Abelio auka buvo maloniai priimta ir pripažinta Dievo, o Kaino – ne. Tas ankstyvas epizodas suteikia mums dar vieną galimybę supriešinti priimtinas ir nepriimtinas aukas (Pr 4, 3–7 ir Hbr 11, 4).

Izaijo laikais Izraelis gyveno taip, kaip norėjo, mintyse ženklindamas religines varneles, siekdamas minimaliomis pastangomis įtikti Dievui. Jų aukos buvo pagrįstos jais pačiais, kaip ir Kaino, o ne nusistatymu pasišvęsti ir paklusti Dievui.

Tai ta pati dvasia, kuri įkvepia gyvybės šio pasaulio karalystėms – pasitenkinimo savimi dvasia. Kainas gyveno taip, kaip jam norėjosi, ir atlikdavo Dievui tik apeigą, atsižvelgdamas į savo sąlygas. Galima tik daryti prielaidą, kad jis į Dievą žiūrėjo kaip į nepatogumą, kliūtį jo paties nusistatytame kelyje, bet bijojo Dievo, kad nepasielgtų.

Tačiau Abelis atnašavo auką, kurios prašė Dievas – auką, kuri nurodė į Dievo pažadą apie ateisiantį Mesiją (Pr 3, 15) – avinėlį, nurodantį į Kristaus gelbėjimo darbą Golgotoje.

„Abelis suvokė didžiuosius atpirkimo dėsnius. Jis suprato esąs nusidėjėlis, suvokė, kad nuodėmė ir bausmė už ją – mirtis skiria jo sielą nuo Dievo. Jis atnašavo užmuštą gyvulį, paaukotą gyvybę, tuo pripažindamas Įstatymo, kuriam buvo nusižengta, reikalavimus. Per pralietą kraują jis žvelgė į būsimą auką – Kristų, mirštantį Golgotoje ant kryžiaus, ir pasikliaudamas atpirkimu, kuris turėjo būti ten įvykdytas, suvokė paliudijimą, kad yra teisus ir jo auka priimta“ (E. Vait, Patriarchai ir Pranašai, p. 50).

`Kaip svarbu apsisaugoti nuo tiesiog apeigų atlikimo! Kaip kiekvienas iš mūsų gali patirti, ką reiškia visiškai pasikliauti Jėzaus mirtimi, kaip vienintele išganymo viltimi?`