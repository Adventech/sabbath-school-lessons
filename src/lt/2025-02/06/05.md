---
title:  Jėzus šventykloje
date:   07/05/2025
---

Visoje išganymo istorijoje tvyro įtampa. Dievas nori atkurti bendrystę, kuria kažkada mėgavomės su Juo, ir trokšta prie mūsų priartėti. Tačiau nusidėjėlių atvedimas Jo akivaizdon juos sunaikintų. Dovydas rašė: „Juk Tu esi Dievas, nekenčiantis to, kas nedora; pikta pas Tave nevieši“ (Ps 5, 5). Tuo pat metu Dovydas taip pat rašė: „Bet per Tavo didžią ištikimąją meilę aš įžengiu į Tavo Namus ir iš pagarbios baimės puolu kniūbsčias šventykloje, kur Tu esi garbinamas“ (Ps 5, 8).

`4. Perskaitykite Ag 2, 7–9. Statant antrąją šventyklą, pranašas Agėjas užrašė nuostabų pažadą – naujosios šventyklos šlovė „bus didesnė negu senoji“. Kas turima omenyje šia pranašyste?`

Kai Saliamonas pašventino pirmąją šventyklą, Dievo šlovė – Dievo Artumas, lydėjęs Izraelio vaikus pakeliui į Kanaaną – pripildė šventyklą, todėl kunigai negalėjo atlikti savo tarnystės (1 Kar 8, 10–11). Kai buvo pašventinta antroji šventykla, Sandoros Skrynia, simbolizuojanti Dievo sostą, dingo, nes Jeremijas ją paslėpė. Dievo Artumas šį kartą nepripildė šventyklos. Tai gniuždė širdį. Kaip galėjo išsipildyti Agėjo pažadas?

Būtent antroje šventykloje apsireiškė Jėzus, įsikūnijęs Dievas, kūnu ir krauju. Pats Dievas atėjo iš už uždangos, kad taptų vienu iš mūsų ir prisijungtų prie mūsų šiame palaužtame pasaulyje. Kadangi Dievo Sūnus dabar buvo Žmogaus Sūnus, mes galėjome matyti Jo veidą, girdėti Jo balsą ir liudyti, pavyzdžiui, kai Jis palietė raupsuotąjį ir padarė jį sveiką (Mt 8, 3). Užuot priartinęs mus prie savęs, Dievas prisiartino prie mūsų, žengdamas mūsų kryptimi. Jis nužengė, asmeniškai, pas mus. Nestebina, kad Biblijoje apie Jėzų buvo pasakyta: „Štai mergelė nešios įsčiose ir pagimdys Sūnų, ir Jis vadinsis Emanuelis, o tai reiškia: Dievas su mumis“ (Mt 1, 23). Pagalvokite, ką tai reiškia – visatos Kūrėjas nužengė ne tik gyventi tarp mūsų, bet ir mirti už mus.

`Kryžius yra didžiausias Dievo meilės apreiškimas. Kaip kitaip galime pamatyti ir patirti Dievo meilės tikrovę?`