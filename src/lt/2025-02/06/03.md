---
title:  Jaučių ir ožių kraujas
date:   05/05/2025
---

Kai kurie kritikuoja visą atnašavimo sampratą, teigdami, kad atnašavimas yra žiaurus ir tam tikra prasme neteisingas. Vis dėlto esmė būtent tokia. Kristaus mirtis buvo žiauri ir neteisinga – nekaltas mirė už kaltuosius. To prireikė norint išspręsti nuodėmės problemą. Ir ši Kristaus mirtis parodė, ką reiškė visos šios žiaurios ir neteisingos aukos.

`2. Perskaitykite Hbr 10, 3–10. Ko šios eilutės mus moko apie aukas, kurias Dievo tauta atnašavo Senajame Testamente? Jei jos iš tikrųjų negalėjo išgelbėti nusidėjėlių, kam iš viso aukoti?`

Ėriukai ir kiti aukojami gyvuliai buvo tik simboliai, nurodantys permaldaujančią Dievo Avinėlio auką. Tai buvo tikėjimo darbai, suteikę nusidėjėliams apčiuopiamą būdą išreikšti tikėjimą ateisiančio Mesijo darbu. Dažnai tokius simbolius vadiname tikrovės arba įvykio atvaizdu. Kai kurie aukas netgi apibūdino kaip Jėzaus mirties ant kryžiaus „mažas pranašystes“.

Su aukojimu susijusios apeigos šiek tiek primena mokestį už kelionę. Įsigiję traukinio, autobuso ar lėktuvo bilietą iš karto nekeliaujame, nors už kelionę sumokėjome. Vietoj to išduodamas bilietas arba įlaipinimo talonas – būsimos kelionės simbolis arba pažadas. Ant tokio popieriaus lapo galime sėdėti kiek tik panorėję, bet jis niekur nenugabens mūsų. Tačiau įlipus į transporto priemonę prasideda kelionė, gauname tai, už ką sumokėjome, o popierinis bilietas tampa nebereikalingas.

Panašiai buvo ir su aukojamais gyvuliais. Aukos turėjo atlikti svarbų vaidmenį, tačiau atnašavus tikrąją auką jos tapo beprasmės – kai uždanga tarp Šventosios ir Švenčiausiosios žemiškos šventyklos vie tos perplyšo Jėzui mirus. „Tuo metu šventovės uždanga perplyšo į dvi dalis nuo viršaus iki apačios“ (Mk 15, 38). Visa aukų sistema, šventykla ir visa kita, simbolizavo Jėzaus mirtį ant kryžiaus. Jėzui įvykdžius Jo pažadą ant kryžiaus ir nugalėjus mirtį, atvaizdai tapo nebereikalingi.

`Pagalvokite, kokia pikta turi būti nuodėmė, kad tik Jėzaus, Žodžio, kuris tapo kūnu, mirtis (žr. Jn 1, 1–3, 14) galėjo ją išpirkti. Ką tai turėtų mums pasakyti apie mūsų požiūrį į nuodėmę, koks jis turėtų būti?`