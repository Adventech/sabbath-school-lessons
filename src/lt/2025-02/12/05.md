---
title:  Ankstyvos bažnyčios persekiojimas
date:   18/06/2025
---

Pranašiškų ženklų, susijusių su paskutiniaisiais įvykiais, yra ne tik Senajame, bet ir Naujajame Testamente. Pirmojo šimtmečio krikščionių gyvenimas nebuvo lengvas. Pirmiausia jų nekentė daugelis religingųjų, laikydami juos grėsme Mozės tikėjimui. Jie taip pat susidūrė su pagoniškos Romos imperijos rūstybe. „Žemės ir pragaro jėgos išsirikiavo kautynių rikiuote prieš Kristų Jo sekėjų asmenyje. Pagonybė numatė: jei triumfuos Evangelija, jų šventovės ir aukurai bus nušluoti nuo žemės paviršiaus, todėl jie sutelkė savo pajėgas, kad sunaikintų krikščionybę. Įsižiebė persekiojimų ugnis“ (E. Vait, Didžioji kova, 2017, p. 33).

Apaštalų darbų knygoje yra pasakojimas, gana stipriai parodantis, ko Dievo tauta gali tikėtis, artinantis Apreiškimo 13 pateiktam scenarijui.

`6. Perskaitykite Apd 12, 1–17. Kokie šio pasakojimo elementai gali nusakyti paskutiniųjų dienų įvykius?`

Jokūbui buvo nukirsta galva, ir Petro laukė tas pat; krikščionims buvo numatyta mirties bausmė. Galbūt viena nuostabiausių šio pasakojimo pusių yra ta, kad baisiausią naktį savo gyvenime Petras miegojo – taip kietai, kad angelas iš tikrųjų turėjo suduoti jam į šoną, kad jį pažadintų!

Petras, žinoma, buvo stebuklingai išlaisvintas ir atsidūrė tikinčiųjų susirinkime, kuriems buvo sunku patikėti, kad jis tikrai buvo išlaisvintas, nes jie meldėsi. Parašyta, kad jie nustėro, o tai priverčia susimąstyti, kaip dažnai melsdamiesi išdrįstame patikėti, kad Dievas iš tikrųjų atsakys į maldą.

Vienų tikinčiųjų buvo pasigailėta, kiti buvo nužudyti. Artėjant paskutiniesiems laikams vyks tas pat. Netgi Petras, nors tada jo buvo pasigailėta, galiausiai mirė dėl savo tikėjimo. Pats Jėzus jam pasakė: „Iš tiesų, iš tiesų sakau tau: kai buvai jaunas, pats susijuosdavai ir vaikščiojai, kur norėjai. O pasenęs tu ištiesi rankas; kitas tave perjuos ir ves, kur nenori“ (Jn 21, 18–19).

Atkreipkite dėmesį, kad Jėzus, išdėstęs Petrui, kaip jis mirs, vis tiek jam sakė: „Sek paskui Mane!“