---
title:  Vynas ir kraujas
date:   28/05/2025
---

`5. Perskaitykite Psalmę 75. Taip pat perskaitykite Mt 26, 26–29 ir Apr 14, 9–12. Ką ši psalmė atskleidžia apie kai kuriuos teismo klausimus ir kaip kitos eilutės padeda mums suprasti šiuos klausimus?`

Tikima, kad ši psalmė buvo giedama stebuklingai sunaikinus Sanheribo kariuomenę (2 Met 32; 2 Kar 19) – pasakojimas, kuris, panašu, nurodo galutinį nedorėlių sunaikinimą Apreiškimo 20. Dievo tauta yra Šventajame mieste su savo teisiu Karaliumi, kai ateina blogio kariuomenė ir apsupa juos, o tada Dievas sunaikina piktuosius.

Vienas iš darbų Dievui teisme – neteisėto galios pasisavinimo, įvykusio mūsų puolusiame pasaulyje, klausimo išsprendimas. Puolusieji gyvena ne dėl kitų ar Dievo šlovės, o dėl savęs. Šiandien daugeliu atžvilgių mes gyvename su padariniais, jei pasirenkame tikėti, kad visata yra beprasmė ar kad joje nėra jokio objektyvaus dorovės mato. Jei ir turi būti prasmė, filosofas Fridrichas Nyčė primygtinai teigė, kad mes ją turime sugalvoti patys ir apsimesti, tarsi visata yra mūsų labui. Kiekvienas asmuo iš tikrųjų elgiasi taip, lyg būtų dievas.

(Galima pagrįstai klausti, kuo ši filosofija pasitarnavo pačiam Nyčei? Tiesą sakant, ne itin. Jis išprotėjo, pargriuvęs gatvėje Italijoje, mėgindamas sulaikyti arklį mušusį žmogų. Tada jis praleido 11 savo gyvenimo metų pusiau katatoninės būklės (sustingimas, psichikos sutrikimas), kol mirė 1900 m.)

Kad ir kokios mus užgriūtų bėdos, tikintiesiems primenama gyventi viltimi ir nespręsti apie ateitį pagal esamus įvykius. Nesunku nusiminti, matant, kaip civilizacijos ramsčiai nuolat ardomi bedievių širdžių ir protų arba tų, kurių su Dievu susiję įsitikinimai nepagrįsti Biblija. Šiuo metu gyvename laikotarpiu, kai moralinės vertybės, net tokios esminės kaip žmogaus lytis, vyras arba moteris, buvo užsipultos, bent jau kai kuriose pasaulio šalyse. Tam tikras amoralumas, apie kurį daugeliui žmonių būtų buvę gėda kalbėti, net ir privačiai, dabar giriami ir jiems viešai plojama. Viskas taip blogai.

`Nors dabar turime daryti viską, kad gyvenimas būtų geresnis kitiems, kodėl visada svarbu atsiminti, kad teks visiškai sunaikinti dabartinį pasaulį ir jį antgamtiškai atkurti, kol galiausiai visa bus vėl gerai?`