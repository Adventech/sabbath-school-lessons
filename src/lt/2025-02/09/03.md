---
title:  Viltis neramumų metu
date:   26/05/2025
---

Psalmių knygos kalba didžia dalimi yra simbolinė, tačiau nėra pagrindo manyti, kad tokia kalba, kuria nusakomas galutinis mūsų planetos atkūrimas, yra viso labo tik simboliai. Psalmė 46 mums primena, kad fizinė žemė bus labai paveikta Kristaus sugrįžimo. Bet paveikti bus ne tik vandenynai ir uolos; didžioji žemės istorijos kulminacija reikš pasaulietinių karalysčių – apgailėtinų žmonių valdymo sistemų, sukėlusių itin daug kančių tūkstantmečiais, – žlugimą. Galų gale visos šios galios ir visas blogis bei kentėjimai, kuriuos jie atnešė žmonijai, visiškai išnyks.

`2. Perskaitykite Jer 4, 23–26. Ką šios eilutės mums sako apie šio pasaulio likimą, kol laukiame naujo dangaus ir naujos žemės (Apr 21, 1)?`

Biblijos pranašystės mums parodo, kas nutiks šiam pasauliui. Pavyzdžiui, Danieliaus 7 regėjimai mums parodo audringą jūrą, iš kurios iškyla pasaulio tautos. Nesutarimų ir karų vėjai judina pagonių jūrą (žemę), susikuriant vienai pasaulinei karalystei po kitos, ir nė viena iš jų negali išspręsti realių problemų, užklupusių žmoniją. Pasaulio lyderiai, kuriais išdrįstame pasitikėti, beveik visada pasirodo esą tokie pat nuodėmingi ir savanaudiški kaip ir mes visi.

Nė viena iš Danieliui apreikštų karalysčių netapo saugiais namais Dievo tautai (nors kai kurios buvo geresnės už kitas). Bet mes žinome, kad esame Dievo karalystės piliečiai (Fil 3, 20), o aukštai virš šios planetos chaoso yra nepajudinamas sostas (Ez 1, 26). Jėzus mokė, kad, artėjant Kristaus sugrįžimo akimirkai, pasaulis pasiduos vis didesnei netvarkai (Mato 24), bet mes galime laikytis tikėjimo, nepaisant mūsų planetos būklės, nes žinome, kad Dievas viešpatauja ir kad Jis ištesės savo pažadus: „Siautėja tautos, griūva karalystės, pasigirdus Jo griausmui, apmiršta žemė. Su mumis Galybių VIEŠPATS, Jokūbo Dievas – mūsų tvirtovė!“ (Ps 46, 7–8). Trumpuoju laikotarpiu viskas klostysis nelabai gerai. – Ilguoju? Jėzaus dėka – tai visai kitas reikalas.

`Be jokios abejonės, mūsų pasaulis atrodo chaotiškas ir nevaldomas. Kaip, pavyzdžiui, Danieliaus 7 pranašystė turėtų padėti mums suprasti, kad galiausiai viskas bus gerai, jei liksime ištikimi?`