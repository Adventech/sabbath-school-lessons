---
title:  Ozėjo paleistuvė žmona
date:   15/04/2025
---

Dievo paliepimas pranašui Ozėjui gali būti viena keisčiausių užduočių, kada nors duotų vienam iš Jo tarnų – tyčia vesti paleistuvę! Tačiau Dievas panaudojo Ozėją, kad padėtų mums suprasti Jo paties nusistatymą žmogaus nusidėjimo ir maištavimo skausmui. Dievas iš meilės išsirinko sutuoktine Izraelį, kuris ne kartą Jį apgaudinėjo, tačiau, stebėtinai, susigrąžino jį ir atkūrė.

`3. Palyginkite Oz 1, 2; Oz 3, 1; Apr 17, 1–2; Apr 18, 1–4. Koks čia minimas paleistuvavimas? Ko krikščionių Bažnyčia gali pasimokyti iš pasakojimo apie Ozėją? Kokiais būdais Bažnyčia pakartojo Senajame Testamente įvardintas nuodėmes?`

Biblija atskleidžia, kad Senajame Testamente įvardintas Izraelio klaidas didžia dalimi atkartos Kristaus Naujojo Testamento Bažnyčia. Dievo Sandoros tauta prieš tremtį paklydo ir įsitraukė į kaimyninių tautų stabmeldiškus darbus. IV amžiaus pradžioje krikščionių Bažnyčia, pajutusi galimą pranašumą, stengėsi įsiteikti Romos imperatoriui Konstantinui ir pakvietė jį pradėti spręsti Bažnyčios ginčus. Kiekvienu atveju Dievo tauta išklydo iš santykių su Juo ribų, kad rastų „sprendimus“, jų nuomone, esamoms problemoms.

Dievo pasirinkti žodžiai moko, kad Jis ne tik akivaizdžiai stengiasi mums parodyti, ką padarėme ne taip, bet ir kaip tai verčia Jį jaustis. Tie, kuriuos išdavė sutuoktinis, gali suvokti, kokį suglumimą mūsų neištikimybė Kristui gali sukelti danguje. Ko gero nuostabiausia pasakojimo apie Ozėją dalis yra ta, kokį kelią pranašas nuėjo, kad išpirktų savo paklydusią žmoną.

Kai matome paskutinį raginimą žmonijai, Dievui kviečiant tautą išeiti iš Babilono, pažymėtina, kad Jis šaukia savuosius, o ne svetimus. Jis juos artimai pažįsta. Jis juos myli. Pasauliui artėjant prie blogiausios valandos, Jis vis dar siūlo atpirkimą, kurį Jis įgijo mums savo krauju. Kristaus kryžius labiau nei bet kas kitas turėtų mums parodyti, kaip nuoširdžiai Viešpats nori išgelbėti savo paklydusią tautą.

`Kaip šiandien bet kuri bažnyčia, net ir mūsų, gali užsiiminėti dvasiniu paleistuvavimu?`