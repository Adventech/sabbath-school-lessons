---
title:  Visos žemės teisėjas
date:   04/06/2025
---

Prieš pat Sodomos sunaikinimą Mamrės lygumoje nutiko šis tas keisto. Lydimas dviejų angelų Abraomui pasirodė Dievas. Pamatęs juos, Abraomas pakvietė dangaus svečius pavalgyti, ir būtent šiuo metu Dievas pažadėjo, kad Abraomas ir Sara susilauks sūnaus, kuris nuves iki Mesijo. Jėzus iš tikrųjų buvo iš Abraomo giminės (Gal 3, 16). Tada pasakojimas staiga pakrypsta nedorų Lygumos miestų pusėn.

`5. Perskaitykite Pr 18, 17–32. Ką iš šių eilučių sužinome apie Dievo charakterį ir tai, kaip Jis galiausiai planuoja susidoroti su blogiu mūsų planetoje?`

Dievas mums nėra skolingas paaiškinimą, bet Jis nusprendė neslėpti savo paskatų ir planų nuo žmonijos. „Tikrai Viešpats DIEVAS nedaro nieko, pirma neapreiškęs savo užmojo savo tarnams pranašams“ (Am 3, 7).

Prieš sunaikindamas Sodomą ir Gomorą Dievas pareiškė, kad būtina informuoti Abraomą apie tai, kas netrukus įvyks, apie tai, ką jis gali netrukus pamatyti.

Dievas pasiliko su Abraomu, kol du angelai nuėjo į nedorą miestą, kad išvestų tuos, kurie paisys jų įspėjimo. Negalime negalvoti apie pranašystėse parodytus angelus, kurie atlieka tą pačią užduotį paskutinėmis dienomis ir ragina Babelėje gyvenančią Dievo tautą išeiti iš jos (Apr 14, 6–12; Apr 18, 1–4. Kai skelbiamas paskutinis įspėjimas, Dievas aptarė su Abraomu, kas įvyks, ir noriai išklausė patriarcho.

„Ne Tavo būdas daryti tokį dalyką – žudyti teisųjį kartu su nedorėliu ir padaryti teisųjį lygų nedorėliui! Tai ne Tavo būdas! Argi Tas, kuris yra visos žemės Teisėjas, nesielgs teisingai?“ (Pr 18, 25) Abraomas aptarė ne tik Sodomos atvejį, bet ir Dievo charakterį. Panašiai, prieš ateinant pabaigai, Dievas atveria dangaus knygas (Apr 20, 4. 11–15) ir leidžia mums ištirti įrodymus, kol galiausiai siųs žemėn ugnį. Tai yra, turėsime tūkstantį metų, kad išsiaiškintume atsakymus į daugybę klausimų, kurie kol kas lieka neatsakyti.

`Prieš galutinai nuteisdamas pražuvusiuosius, Viešpats duoda mums tūkstantį metų suprasti, kas kam ir kodėl atsitiks. Ką tai mums pasako apie Jo charakterį ir apie Jo atvirumą, leidžiant kūriniams Jį tikrinti – visiškai nuo Jo priklausomiems kūriniams, kurie neturi prigimtinės teisės žinoti šių sprendimų?`