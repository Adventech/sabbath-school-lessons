---
title:  Įstatymas mūsų širdyje
date:   20/05/2025
---

Likučio Sione kaktose įrašytas vardas – Tėvo ir Avinėlio vardas. (Abejotina, ar tai du skirtingi vardai; Jėzus yra paties Tėvo atvaizdas!) „Vardas“ Šventajame Rašte reiškia daugiau nei tik kreipinį; vardas reiškia charakterį. Iki šiol daugelyje kultūrų vis dar sakoma, kad kažkas turi „gerą vardą“, kai žmonės gerai vertina asmens charakterį.

`3. Perskaitykite Iš 33, 18–23; Iš 34, 1–7 ir Ps 119, 55. Kai Mozė paprašė parodyti jam Dievo šlovę, ką Dievas pažadėjo jam parodyti? Kai Dievas paskelbė savo vardą Mozei (Iš 34, 5), kas įvyko po to?`

Kai kas Dievo šlovę įsivaizduoja kaip neprieinamą, nuostabią šviesą, ir tai tikrai tinkamas apibūdinimas. Tačiau Dievo šlovė yra daugiau nei tiesiog vaizdinė apraiška; Jo šlovė yra Jo charakteris. Tas pat pasakytina ir apie Dievo vardą.

Kai Biblijoje aprašomas Likutis, kurio kaktoje įrašytas Dievo vardas, tai nėra raidės tiesiogine šio žodžio prasme. Svarbu, kad mūsų mintyse, širdyje būtų įrašytas Dievo charakteris, kad savo gyvenime atspindėtume Dievo meilę ir charakterį. Esame pritraukti prie Dievo ir mylime Jį už tai, kas Jis yra ir ką Jis padarė dėl mūsų.

Taip pat įdomu, kad kai Dievas apibūdino save Mozei, Jis tai darė duodamas Mozei dar vieną Dešimties įsakymų nuorašą, kuris taip pat yra Jo charakterio nuorašas. Taip pat žmonės, turintys Dievo „vardą“ Apreiškimo 14, apibūdinami kaip tie, kurie „laikosi Dievo įsakymų“. Tada atkreipkite dėmesį į tai, kas parašyta Laiške hebrajams: „Štai Sandora, kurią Aš su jais sudarysiu, praslinkus anoms dienoms, – sako Viešpats: – Aš duosiu savo įstatymus jų širdims ir juos įrašysiu jų mintyse, ir daugiau nebeprisiminsiu jų nuodėmių nei jų nedorybių“ (Hbr 10, 16–17). Kokia Evangelijos išraiška – nors Dievo Įstatymas atsispindi mūsų gyvenime, mums vis tiek reikia, kad Jis nebeprisimintų mūsų nuodėmių!

Dievo vardas yra Jo charakteris. Jo moralės Įstatymas yra Jo charakterio nuorašas. O paskutinėmis dienomis susirinkusieji ant šventojo Dievo kalno yra kupini meilės Dievui, meilės, pasireiškiančios paklusnumu Jo Įstatymui.

`Jei esame išgelbėti tikėjimu, o ne Įstatymu, kokia tada yra Dievo Įstatymo svarba? (1 Jn 5, 3.)`