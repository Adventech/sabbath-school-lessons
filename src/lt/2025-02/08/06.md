---
title:  Mokyti nedorėlius tavo kelių
date:   22/05/2025
---

Po to, kai Viešpats apsireiškė Izaijui sosto menės regėjime Iz 6, 1–8 ir po to, kai Izaijui buvo pasakyta, kad jo „kaltė panaikinta“ ir „nuodėmė nuvalyta“, jis atsiliepė į Dievo kvietimą sakydamas: „Štai aš, siųsk mane!“ (Iz 6, 8) Tai yra, sužinojęs, kad yra teisus Dievo akivaizdoje, ir nepaisant to, kad žinojo savo trūkumus, jis buvo pasirengęs tarnauti Viešpačiui.

Ar ne tas pat mūsų atveju? Kaip galime skelbti išganymą kitiems, jei patys jo neturime? Ir mes galime jį turėti tikėdami Jėzų ir tuo, ką Jis dėl mūsų padarė.

`5. Perskaitykite Ps 51, 9–17. Ką Dovydas žadėjo daryti po to, kai jam bus atleista ir jo nuodėmė bus nuvalyta?`

Būti pašauktam Dievo akivaizdon galiausiai reiškia būti siųstam. Savo išmintimi Dievas pavedė atpirktiesiems tarnauti ir būti Jo balsu puolusiame pasaulyje. Ateis metas, kai Jo tautos poveikis žemėje bus stipriai juntamas. Apr 18, 1 parašyta, kad paskutinis Jo raginimas puolusiai planetai apšvies visą pasaulį.

„Vos tik žmogus ateina pas Kristų, jam kyla noras paskelbti kitiems, kokį brangų draugą jis įsigijo, – jis negali slėpti širdyje tokios šventos tiesos. Jei esame aprengti Kristaus teisumu, jei Jo dvasia yra mūsų širdyse ir tiekia mums daug džiaugsmo, mes nesugebėsime tylėti. Jei mums yra tekę pamatyti ir pajusti, jog Viešpats yra geras, mes turėsime ką papasakoti. Kaip Pilypas, suradęs Gelbėtoją, kviesime pas Jį kitus“ (E. Vait, Kelias pas Kristų, p. 74 p).

Apreiškimo 14 trijų angelų žinia yra pagrįsta amžina Evangelija (Apr 14, 6). Tai yra, dar prieš paskelbiant apie dangaus ir žemės, jūros ir vandens šaltinių Sutvėrėjo pašlovinimą (Apr 14, 7), arba apie Babilono griūtį (Apr 14, 8), arba apie žvėries ir jo atvaizdo garbinimą (Apr 14, 9) – paskelbiamas Evangelijos, išganymo Jėzuje pamatas. Taip yra todėl, kad trijų angelų įspėjimai ir žinia nieko nereiškia be vilties ir pažado, kurį skelbiantieji šią žinią turi Jėzuje ir dėl jų atliktame Jo darbe. Be amžinosios Evangelijos mes tikrai neturime nieko branginamo, ką galime pasakyti pasauliui.

`Įsigilinkite į tai, kad dar prieš prasidedant trijų angelų žinios skelbimui mūsų dėmesys kreipiamas į amžinąją Evangeliją. Ką tai turėtų mums pasakyti apie šios tiesos pagrindą viskam, kuo tikime?`