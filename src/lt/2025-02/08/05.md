---
title:  Psalmė 5
date:   21/05/2025
---

`4. Perskaitykite Psalmę 5. Pastarojoje Dovydas išryškina kontrastą tarp pražuvusiųjų ir atpirktųjų. Palyginkite šią psalmę su Apr 14, 1–12. Kokių panašumų pastebite ir kaip jie padeda suprasti, ką reiškia būti paskutinių dienų likučio judėjimo dalimi?`

Pravartu atkreipti dėmesį į tai, jog Dovydas primygtinai dėsto, kad blogis pas Dievą „nevieši“ (Ps 5, 5). Padangtės esmė buvo ta, kad Dievas gyventų su savo tauta, ir tas pat bus pasakytina apie Kristaus karalystę (žr. Apr 21, 3). Tie, kurie artinsis prie Dievo sosto, turi būti atpirkti.

Taip pat pažymėtina, kad Dovydas Ps 5, 8 mini garbinimą, kuris yra esminis didžiosios kovos klausimas. Apreiškimo 13 garbinimas paminėtas kelis kartus, o trijų angelų žinia ragina pasaulį pašlovinti „Sutvėrėją“. Dovydas mums sako, kad jis pagarbiai bijo Dievo, o likučio žinia ragina pasaulį: „Bijokite Dievo ir atiduokite Jam pagarbą!“ (Apr 14, 7)

Taip pat atkreipkite dėmesį, kad Apreiškimo 14 parašyta, jog atpirktųjų „lūpose nerasta melo“ (Apr 14, 5); jie sako tiesą, jų žodžiai ir darbai atspindi teisų Dievo charakterį. Pasak Dovydo, nedorėlių „liežuviai – sukti“ (Ps 5, 10).

Tai stulbinantis vaizdas, kurį Jonas pateikė šioje pagrindinėje Apreiškimo knygos dalyje – nusidėjėliai buvo išgelbėti iš mirties ir jiems teko garbė stovėti Dievo akivaizdoje. Jie nenusipelnė šios teisės; ji jiems suteikta todėl, kad Dievo Avinėlis – teisusis Žmogaus Sūnus – stovi su jais. Jiems atleista, jie atpirkti; jiems nebereikia prisiimti savo kaltės (plg. Ps 5, 12), nes ją už juos prisiėmė Dievo Avinėlis (plg. Iz 53, 12 ir 2 Kor 5, 21).

Kai Dievo vardas įrašytas mūsų širdyje, sunku tylėti. Dievo tauta skelbia paskutinį gailestingumo pasiūlymą „galingu balsu“ (Apr 14, 7). „O visi, kas prie Tavęs glaudžiasi, tedžiūgauja ir iš džiaugsmo tegieda amžinai. Taip juos globok, kad mylintieji Tavo vardą džiūgautų Tavimi“ (Ps 5, 12).

`Įsivaizduokite, kad teisme stovite priešais šventą ir tobulą Dievą, kiekvienas jūsų poelgis Jam akivaizdus. Ką tai jums sako apie Kristaus teisumo būtinybę?`