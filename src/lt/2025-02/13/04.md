---
title:  Belšacaro puota
date:   24/06/2025
---

Po to, kai Ninevės miestą pažemino (612 m. prieš Kristų) Nebukadnecaro tėvo vadovaujama sąjungininkų kariuomenė, kurioje buvo ir medų, ir babiloniečių, Babilono miestas patyrė atgimimą, kokio miestas nebuvo matęs nuo Hamurabio, didžiojo įstatymų davėjo, dienų. Valdant Nebukadnecarui, kuris dabar nebebijojo asirų antpuolių, Babilono miesto turtas ir įtaka išaugo tiek, kad kaimyninėms tautoms nebeliko nieko kito, kaip tik pripažinti Babilono dominavimą. Šis miestas buvo pasaulio karalienė, o tautos, kurios norėjo klestėti, rodė Babilonui savo ištikimybę.

Tuo tarpu, mūsų žiniomis, Nebukadnecaras mirė įtikėjęs, išpažinęs, kad Danieliaus Dievas iš tiesų yra teisėtas visų tautų valdovas (Dan 4, 34–37). Kitas Danieliaus knygos pasakojimas yra apie Nebukadnecaro įpėdinį, viceregentą Belšacarą.

`3. Perskaitykite Dan 5, 1–31. Kokių svarbių dvasinių žinių galime įžvelgti šiame pasakojime? Dėl ko Belšacaras galiausiai suklupo?`

Bene liūdniausia ir tragiškiausia šio pasakojimo dalis yra Dan 5, 22. Papasakojęs karaliui apie Nebukadnecaro nuopuolį ir atkūrimą, Danielius sakė: „O tu, jo sūnau Belšacarai, netramdei savo širdies, nors visa tai žinojai!“ Tai yra, nors jis turėjo galimybę pažinti tiesą; nors jis pats galėjo stebėti, kas nutiko Nebukadnecarui – jis nusprendė nekreipti dėmesio į šiuos įvykius ir vietoj to ėjo tuo pačiu keliu, kuris atnešė itin daug bėdų jo pirmtakui.

Kaip elgėsi Nebukadnecaras, statydamas auksinę statulą, Belšacaras atvirai nepaisė to, ką Danieliaus Dievas buvo išpranašavęs. Nepagarbiai naudodamas šventyklos indus, jis tikriausiai pabrėžė tai, kad Babilonas užkariavo žydus ir dabar turėjo jų Dievo religinius reikmenis. Kitaip tariant, jie vis dar turėjo viršenybę Dievo, kuris išpranašavo jų žlugimą, atžvilgiu.

Tai iš tikrųjų buvo visiškas maištavimas, nors Belšacaras turėjo daugiau nei pakankamai įrodymų, kad elgtųsi dorai. Jis turėjo pakankamai žinių, kad suprastų tiesą; bėda buvo jo širdis. Paskutinėmis dienomis, pasaulyje prasidėjus paskutinei krizei, žmonėms taip pat bus suteikta galimybė sužinoti tiesą. Jų sprendimą nulems, kaip ir Belšacaro atveju, jų širdis.