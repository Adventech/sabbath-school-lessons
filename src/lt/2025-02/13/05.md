---
title:  Eufrato nusausinimas
date:   25/06/2025
---

Vienas iš Babilono privalumų buvo tai, kad Eufrato upė tekėjo po Babilono sienomis, užtikrindama miestui neribotą vandens tiekimą. Tai taip pat, pasirodo, buvo Babilono silpna vieta. Senovės Babilono karalienė Nitikretė statė pylimus palei Eufrato upę, pastarąją darydama keliu į miestą, ir šio proceso metu upę nukreipė į pelkę, kad darbininkams būtų patogiau dirbti. Kyras suprato, jog gali padaryti tą patį, pakankamai nusausindamas Eufratą, kad galėtų patogiai žygiuoti su savo kariuomene po siena. Patekęs į miestą jis rado neapsaugotas gynybines sienas, einančias palei upę, ir miestas buvo užimtas per vieną naktį. Senovės graikų istorikas Herodotas pasakojo, kad „gyvenusieji Babilono centre nė nenutuokė, kad priemiesčiai užimti, nes buvo puotų metas, visi šoko ir mėgavosi malonumais“ (Herodotus, The Histories, Tom Holland, trans. (New York: Penguin, 2015, 94 p.). Ar gali būti abejonių, kad tai ta pati puota, aprašyta Danieliaus 5?

`4. Perskaitykite Dan 5, 18–30; Dan 6, 1. ir Apr 16, 12–19. Kokių panašumų randate tarp kai kurių Apreiškimo knygos negandų ir pasakojimo apie Babilono žlugimą?`

Aiškindamas, kaip atpažinti laiko ženklus, Jėzus įspėjo savo mokinius: „Todėl budėkite, nes nežinote, kurią dieną ateis jūsų Viešpats. Supraskite ir tai: jeigu šeimininkas žinotų, kurią nakties valandą ateis vagis, jis budėtų ir neleistų jam įsilaužti į namus“ (Mt 24, 42–43). Kaip ir Babilono žlugimo metu, staigus Kristaus pasirodymas nustebins šiuolaikinį Babiloną. Tačiau nereikia, kad taip nutiktų; mums buvo pateikta daugybė įrodymų, susijusių su greitu Jėzaus atėjimu daugybėje pranašysčių.

Pasaulis bus užkluptas netikėtai ne vien dėl to, kad jis nežino, ką Dievas išpranašavo; jis bus užkluptas netikėtai, nes apsispręs netikėti tuo, ką Dievas pasakė.

`Perskaitykite Apr 16, 15. Kokia Evangelijos žinia randama net ir tarp šių su paskutiniaisiais laikais susijusių įspėjimų? Ką reiškia nevaikščioti „nuogam“?`