---
title:  Atgailos darbas
date:   23/06/2025
---

Jonos žinia Ninevės gyventojams buvo labai aiški. „Jona pradėjo kelionę per miestą, ir, eidamas pirmos dienos kelią, skelbė: Dar keturiasdešimt dienų, ir Ninevė bus sunaikinta!“ (Jon 3, 4) Atrodo gana aišku, miestas buvo pasmerktas. Galų gale, argi tai ne Viešpaties pranašo žodis? Tačiau, kas atsitiko Ninevei?

`2. Perskaitykite Jn 3, 5–10. Kodėl ši pranašystė neišsipildė?`

Taip, visas miestas atgailavo, ir išpranašautos pražūties bent kuriam laikui buvo išvengta. „Jų pasmerkimas buvo atitrauktas, Izraelio Dievas buvo išaukštintas ir pašlovintas visame pagonių pasaulyje, o Jo Įstatymas – pagerbtas. Tik po daugelio metų Ninevė tapo aplinkinių tautų grobiu, nes užmiršo Dievą ir išpuiko“ (E. Vait, Pranašai ir karaliai, p. 188).

Ar galime tikėtis kažko panašaus paskutinėmis dienomis, skelbiant paskutinę žinią puolusiam pasauliui? Taip ir ne. Tai yra, visame pasaulyje bus daug žmonių, kurie klausys raginimo: „Išeik iš Babelės, Mano tauta, kad nedalyvautum jos nuodėmėse ir nepatirtum jos negandų!“ (Apr 18, 4) Visame pasaulyje bus žmonių, užimančių šią poziciją ir, priešindamiesi žvėriui, jie laikysis „Dievo įsakymų ir Jėzaus tikėjimo“ (Apr 14, 12). Šie žmonės, kaip ir Ninevės gyventojai, bus apsaugoti nuo teismo, kuris skirtas pražuvusiesiems.

Kai kurios pranašystės, pavyzdžiui, Dievo žinia, kad Ninevė bus sunaikinta, yra sąlyginės; Ninevė būtų buvusi sunaikinta, jei jos gyventojai nebūtų nusigręžę nuo savo nedorumo (Jer 18, 7–10). Tačiau kai kurios pranašystės nepriklauso nuo tokių sąlygų. Jos išsipildys, nepaisant žmonių reakcijos. Su Mesiju susijusios pranašystės, Kristaus pirmasis ir antrasis atėjimai, žvėries ženklo, negandų išliejimo, persekiojimo paskutiniaisiais laikais – šios pranašystės nėra sąlyginės; jos išsipildys nepriklausomai nuo to, ką daro žmonės. Žmonių darbai ir jų apsisprendimas nulems, kurioje pusėje jie bus, kai rutuliosis paskutinieji išpranašauti įvykiai.

`Kokius sprendimus priimate dabar, kurie galėtų padėti pamatyti, ką rinksitės, kai pasaulį užklups Dievo ar atvaizdo garbinimo problema?`