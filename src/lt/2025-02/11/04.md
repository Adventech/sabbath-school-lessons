---
title:  Boazas - atpirkėjas
date:   10/06/2025
---

Boazas labai įsimylėjo Rūtą ir norėjo ją vesti, tačiau buvo rimta kliūtis – artimesnis giminaitis, kuris taip pat galėjo reikšti pretenzijas į šią moterį ir jos žemę. Jei Boazą laikysime Kristaus simboliu, šios aplinkybės gali atskleisti didžiąją kovą. Kristus mus myli, bet yra „artimesnis giminaitis“, kuris taip pat turi pretenzijų – šėtonas.

`3. Ką šios eilutės atskleidžia apie šėtono pretenzijas į žmoniją? (Job 1, 6–11; Mt 4, 8–9; Judo 9; Lk 22, 31).`

Kai šėtonas pasirodė dangaus sueigoje, jis pasakė Dievui, jog išvaikščiojo žemę skersai išilgai (Job 1, 7), o kai Dievas jo paklausė, ar jis atkreipė dėmesį į teisųjį Jobą, šėtonas pareiškė pretenziją į patriarchą kaip vieną iš savų, o tai reikštų, kad Jobo širdis iš tikrųjų nepriklausė Dievui. Tai yra, jis Tave garbina tik todėl, kad Tu jam geras. Nebebūk jam geras ir pamatysi, kam iš tikrųjų Jobas yra ištikimas.

Judo laiške trumpai užsimenama apie pasakojimą, kuris buvo gerai žinomas Izraelyje – po to, kai Mozė buvo palaidotas Dievo (Įst 34, 6), vėliau jis buvo prikeltas. Nors mes neturime žinių apie detales, pats tekstas, kai teigiama, jog buvo varžomasi dėl Mozės kūno, rodo, jog šėtonas reiškė tam tikras pretenzijas.

„Pirmą kartą Kristus ketino atgaivinti mirusįjį. Kai gyvybės Kūrėjas ir spindintys Jo palydovai prisiartino prie kapo, šėtonas pajuto pavojų savo viršenybei. Su piktaisiais angelais jis stengėsi užginčyti įsibrovimą į teritoriją, kurią jis laikė savo nuosavybe. Jis gyrėsi, kad Dievo tarnas tapęs jo belaisviu. Jis pareiškė, kad net Mozė nesugebėjęs laikytis Dievo Įstatymo; kad jis sau prisiėmęs Viešpačiui priklausančią šlovę – padaręs tą pačią nuodėmę, dėl kurios šėtonas buvo išvarytas iš dangaus – ir per tą pražangą patekęs šėtono valdžion“ (E. Vait, Patriarchai ir pranašai, p. 384). Akivaizdu, kad Kristus paneigė šėtono teiginį, ir Mozė buvo prikeltas (žr. Mt 17, 3).

Rūt 4, 1–12 Boazas keliauja prie Betliejaus vartų – miesto, kur Kristus įžengė į mūsų pasaulį kaip mūsų artimas giminaitis. Susirinko seniūnai, galiausiai buvo atiduotas sandalas (nuosavybės simbolis).

Miesto vartai buvo vieta, kur buvo sprendžiamos bylos – tai yra teismo scena. Ji atspindi teismą Dan 7, 13–14. 22. 26–27. Nedera praleisti šios kritinės teismo pusės – teismas vyksta „šventųjų naudai“, bet tik todėl, kad Kristus sumokėjo už mus kainą, kaip Boazas už savo nuotaką.