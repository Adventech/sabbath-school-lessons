---
title:  Badas duonos namuose
date:   08/06/2025
---

Krikščionių tikėjimo kritikai dažnai pabrėžia žiaurią gyvenimo šiame pasaulyje tikrovę kaip įrodymą, kad: a) Dievo nėra arba b) Jis yra bejėgis įsikišti, kai nutinka kažkas bloga, arba c) Jam nerūpi, kai mes kenčiame. Tačiau daugelis Biblijos pasakojimų pateikia apsčiai įrodymų, kad nė viena iš šių prielaidų nėra teisinga. Tiesa, Dievas leidžia žmonijai patirti maišto prieš Jį padarinius. Tačiau neatimdamas iš mūsų laisvos valios Jis visada yra šalia, visada veikia žmonijos istorijoje, visada veda mus link galutinio nuodėmės ir kančios problemų sprendimo. Pasakojimas apie Rūtą yra vienas iš tokių pavyzdžių.

`1. Perskaitykite Rūt 1, 1–5. Kokie sunkumai užgriuvo Noomę ir Rūtą ir kas juos lėmė? Kaip tai atspindi aplinkybes, su kuriomis dabar susiduria visa žmonija?`

Šio pasakojimo pradžioje galima įžvelgti ironiją – Betliejų, miestą, kurio pavadinimas reiškia „duonos namai“, ištiko badas. Čia primenama Edeno gausa, kur Dievas Adomui ir Ievai pasakė: „Nuo visų sodo medžių tau leista valgyti“ (Pr 2, 16). Žmonija pradėjo savo egzistavimą gausa, globojama dosnaus Kūrėjo, bet paskui savo kaip kūrinijos globėjos vaidmenį iškeitė į nuodėmės vergiją. „Savo veido prakaitu valgysi duoną, kol sugrįši žemėn, nes iš jos buvai paimtas. Juk dulkė esi ir į dulkę sugrįši!“, – pasakė Dievas Adomui (Pr 3, 19).

Kaip ir Noomės atveju, iš mūsų buvo atimtas paveldas, kurį Dievas iš pradžių buvo skyręs mums, ir mūsų gyvenimas tapo sunkus. Edenas buvo dovana, bet ne besąlygiška – žmonės galėjo maištauti, bet tai reikštų, kad jie patys turės prisiimti atsakomybę už savo gerovę. Iš pradžių turėjome valdyti visą nepuolusį pasaulį Dievo palaiminimu, bet dabar susiduriame su užduotimi sutramdyti puolusįjį. Savanaudiški žmonės, besivaržantys dėl ribotų išteklių, sukelia daug skausmo ir kančių.

Tragedija neapsakoma – žemėje vis dar yra gausa, galingas Dievo meilės liudijimas, tačiau dėl žmogaus godumo ir niokojančios nuo- dėmės pasaulis kartais atrodo labiau pažabojęs mus, nei mes jį. Visgi vieną dieną visa tai baigsis.

`Kaip žemė vis dar atskleidžia Dievo meilės ir kūrybinės galios stebuklus net po šešių tūkstančių nuodėmės ir mirties metų?`