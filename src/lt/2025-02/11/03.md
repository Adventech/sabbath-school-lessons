---
title:  Rūta ir Boazas
date:   09/06/2025
---

Noomė paprašė būti vadinama Mara dėl jos gyvenimą ištikusio kartėlio (Rūt 1, 20). Mūsų santykiai su Kūrėju buvo nepataisomai sugadinti nuodėmės, atvedusios mus į dvasinį skurdą. Mūsų supratimas yra miglotas, ir visą savo gyvenimą renkame tai, ką galime, lauko pakraščiuose, gyvendami džiaugsmo trupiniais, kurių vis dar galima rasti palūžusiame pasaulyje. Tačiau viskas pasikeičia tą akimirką, kai suprantame, kad Dievas mūsų nepamiršo.

`2. Perskaitykite Rūt 2, 5–20. Kodėl tai yra esminė pasakojimo akimirka? Jūsų manymu, kodėl tai, kad Noomė sužinojo jų geradario tapatybę, buvo itin gera žinia?`

Noomė neteko nuosavybės teisių ir greičiausiai grįžo parduoti savo žemės, kad sumokėtų skolas prieš joms persikeliant į Moabą. Dievas pasirūpino, kad Izraelyje nuosavybės teisių netekę asmenys galėtų susigrąžinti palikimą Pažadėtame krašte – artimas giminaitis galėjo atpirkti žemę už juos. Boazas buvo ne tik malonus ūkininkas; jis buvo giminaitis. Jei negalėtumėte sumokėti savo skolų ir susigrąžinti dalies Izraelio palikimo, tai už jus galėjo padaryti artimas giminaitis: „Jei kas nors iš tavo giminių patektų į skurdą ir parduotų savo nuosavybės dalį, tai jo artimiausias giminaitis turi ateiti ir atpirkti, ką giminaitis buvo pardavęs“ (Kun 25, 25).

Sužinojimas, kad Boazas ne tik geraširdis ir dosnus, bet ir giminaitis, buvo geriausia žinia – šias dvi moteris ištikęs skurdas neturėjo tęstis amžinai.

Krikščionys jau seniai suprato, kad Boazas simbolizuoja Kristų, kuris yra ne tik mūsų Kūrėjas, bet kuris apsisprendė tapti mūsų giminaičiu – kūnu ir krauju, tikru žmogumi, viena iš priežasčių, kodėl Jis nuolat vadino save Žmogaus Sūnumi (Mt 12, 8; Mk 8, 31; Lk 22, 22; Jn 3, 14).

Per daug žmonių apie Dievą galvoja griežtai – galbūt Jis įleis mus į dangų, jei atitiksime visus teisingus moralinės inventorizacijos kriterijus, bet Jis tai padarys nenoromis, nes mes tik formaliai įsprūdome. Boaze apreikštas Kristaus paveikslas visiškai paneigia tokį supratimą. Dievas ne tik mus pastebi; nepaisant mūsų gilaus dvasinio skurdo Jis nori, kad mes būtume Jo nuotaka.

`Pasistenkite suprasti, kad Kūrėjas ne tik tapo savo kūrinijos dalimi, bet ir dėl jos mirė. Kaip ši stulbinanti tiesa turėtų paveikti tai, kaip mes patys suvokiame mūsų būtį?`