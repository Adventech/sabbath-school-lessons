---
title:  Hamanas ir šėtonas
date:   11/06/2025
---

Pasakojime apie Esterą sutinkame Hamaną, ištroškusį padėties ir valdžios. Jam suteikta didelė viršenybė imperijoje, aukščiau visų kitų pareigūnų (Est 3, 1).

Skaitant apie Liuciferį Ez 28, 11–15 ir Iz 14, 12–15, galime rasti panašumų su Hamanu, piktu Dievo išrinktosios tautos priešininku, kuris atsisakė nusižeminti prieš Dievo viršenybę. Šėtono visapusiški ketinimai atskleidžiami pasakojime apie Kristaus gundymą, kai jis paėmė Jėzų į aukštą kalną, kad parodytų Jam pasaulio karalystes (Mt 4, 8–11). Tyrinėjome, jog Kristus atėjo atpirkti pasaulio sau ir Jis tai padarė kaip vienas iš mūsų. Jėzus yra atpirkėjas giminaitis, ir, žinoma, kaina, kurią Jis sumokėjo, kad atpirktų pasaulį, buvo nepaprastai didelė.

Apreiškimo knygoje matome, kad šėtono valdžios ir garbinimo troškimas atvedė šį pasaulį į galutinę krizę. Jo klasta įtikino pasaulį stebėtis ir sekti žvėrį (Apr 13, 3–4), išskyrus gerai žinomas išimtis, atsisakančias jį garbinti. Šių žmonių atžvilgiu jis griebiasi jėgos.

Hamanas pastebėjo, kad Mordechajas – vienas iš Dievo išrinktųjų – nesiklaupė ir nepripažino, jo manymu, jam teisėtai tenkančio garbinimo. Jis „labai įniršo“ (Est 3, 5–6) ir pasiryžo sunaikinti visus Mordechajo tautiečius visoje karalystėje.

`4. Perskaitykite Est 3, 1–14; Apr 12, 14–17 ir Apr 13, 15. Kokius panašumus pastebite šiose eilutėse? Kuo Jono apibūdinta likučio Bažnyčia primena Hamano apibūdintą Dievo tautą?`

Velnias pareiškė pretenzijas į šį pasaulį, bet tie, kurie išlieka ištikimi Dievui ir laikosi Jo įsakymų, paneigia jo pretenzijas dėl visiškos viršenybės. „Kai sabata taps ypatingų ginčų tema tarp visų krikščionių, nuolatinis mažumos atsisakymas pasiduoti paplitusiam reikalavimui šią mažumą padarys visuotinės neapykantos objektu“ (E. Vait, „Signs of the Times“, vasario 22 d. 1910 m.).

`Pagalvokite apie „mažus“ dalykus, kurie dabar išmėgina jūsų tikėjimą. Jei leisitės į kompromisus „mažuose dalykuose“, kaip elgsitės atėjus dideliems išmėginimams?`