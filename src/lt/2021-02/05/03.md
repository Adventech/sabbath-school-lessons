---
title:  Mesijo pažadas. 1 dalis
date:   26/04/2021
---

„Visos žemės gentys per tave ir tavo palikuonis ras palaiminimą.“ (Pr 28, 14)

„O jei priklausote Kristui, tai esate ir Abraomo palikuonys bei paveldėtojai pagal pažadą.“ (Gal 3, 29)

Ne kartą Viešpats sakė Abraomui, kad per jo palikuonis „visos žemės gentys“ bus palaimintos (taip pat žr. Pr 12, 3; Pr 18, 18; Pr 22, 18). Šis nuostabus Sandoros pažadas kartojasi, nes iš visų pažadų jis yra svarbiausias, išliekantis toks, dėl kurio visi kiti pažadai yra verti dėmesio. Kažkuria prasme tai buvo žydų tautos atsiradimo pažadas, per kurią Viešpats norėjo mokyti visas žemės gentis apie gyvąjį Dievą ir Jo išganymo planą. Vis dėlto pažadas visiškai išsipildys tik Jėzuje Kristuje, kilusiame iš Abraomo palikuonių, Tame, kuris ant kryžiaus sumokės kainą už visų žemės tautų nuodėmes.

Pagalvokite apie Sandoros pažadą, duotą po tvano (kai Viešpats pažadėjo daugiau nesunaikinti pasaulio vandeniu). Kuo šis būtų naudingas be atpirkimo pažado Jėzuje? Kuo naudingas būtų bet kuris Dievo pažadas be amžinojo gyvenimo Kristuje pažado?

`3. Kaip jūs suprantate nuostatą, kad Abraome per Jėzų visos žemės tautos bus palaimintos? Ką tai reiškia?`

Neabejotina, pasaulio Gelbėtojo Sandoros pažadas yra didžiausias iš visų Dievo pažadų. Pats Atpirkėjas tampa priemone, kuria įvykdomi Sandoros įsipareigojimai ir įgyvendinami visi kiti jos pažadai. Visi, žydai ar pagonys, kurie tampa viena su Juo, yra laikomi tikrąja Abraomo šeima ir pažado paveldėtojais (Gal 3, 8–9. 27–29), tai yra – amžinojo gyvenimo be nuodėmės pažado, kai blogis, skausmas ir kančia daugiau niekada nepasikartos. Ar žinote geresnį pažadą?

Kodėl mus itin vilioja amžinojo gyvenimo pažadas pasaulyje, kuriame nėra nuodėmės ir kančios? Ar gali būti, kad mes to ilgimės, nes būtent tam buvome sukurti, ir kad mes ilgimės to, nes tai svarbiausia mūsų prigimčiai?