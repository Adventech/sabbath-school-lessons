---
title:  Didelė bei galinga tauta
date:   28/04/2021
---

Dievas ne tik pažadėjo Abraomui, kad jis bus palaiminimas visoms žemės tautoms; Viešpats pasakė, kad padarys jį „didele bei galinga tauta“ (Pr 18, 18; taip pat žr. Pr 12, 2; Pr 46, 3), o tai sunkiai suvokiamas pažadas tokio amžiaus vyrui, vedusiam moterį, kuri jau nebegali susilaukti vaikų. Taigi, kai Abraomas buvo be palikuonių, nekalbant apie sūnų, Dievas pažadėjo jam ir sūnų, ir palikuonis.

Vis dėlto šis pažadas nebuvo visiškai įvykdytas Abraomui dar esant gyvam. Nei Izaokas, nei Jokūbas nesulaukė šio pažado įvykdymo. Dievas pakartojo jį Jokūbui su pridėta informacija, kad pažadas bus įvykdytas Egipte (Pr 46, 3), nors Jokūbas tikrai nesulaukė jo išpildymo. Galiausiai, žinoma, šis pažadas buvo įvykdytas.

`5. Kodėl Viešpats norėjo iš Abraomo palikuonių sukurti ypatingą tautą? Ar Viešpats tenorėjo kitos tam tikros etninės kilmės šalies? Kokius tikslus ši tauta turėjo įgyvendinti? Perskaitykite Iš 19, 5–6; Iz 60, 1–3; ir Įst 4, 6–8; ir užrašykite savo atsakymą.`
														
Iš Šventojo Rašto akivaizdu, kad Dievas pasiryžo pritraukti pasaulio tautas prie savęs per Izraelio liudijimą, kuris, Jo palaiminimu, būtų laiminga, sveika ir šventa tauta. Tokia tauta parodytų palaiminimą dėl paklusnumo Kūrėjo valiai. Žemės gyventojai sueitų garbinti gyvąjį Dievą (Iz 56, 7). Taigi žmonijos dėmesys kryptų į Izraelį, jų Dievą ir Mesiją, kuris turėjo pasirodyti tarp jų,  pasaulio Gelbėtoją.

> <p></p>
> „Izraelio vaikai turėjo užimti visą teritoriją, kurią jiems paskyrė Dievas. Tos tautos, kurios atsisakė garbinti tikrąjį Dievą ir tarnauti Jam, turėjo išsikraustyti. Bet Dievo tikslas buvo tas, kad Jo charakterio atskleidimu Izraelyje žmonės būtų patraukti prie Jo. Evangelijos kvietimas turėjo būti duotas visam pasauliui. Aukų tarnavimu Kristus turėjo būti išaukštintas tautų akivaizdoje, kad kiekvienas, pažvelgęs į Jį, galėtų gyventi.“ (E. Vait, Paslėpti lobiai, p. 258)

Ar įžvelgiate paralelių tarp to, ką Viešpats norėjo atlikti per Izraelį ,ir to, ką Jis nori padaryti per mūsų bažnyčią? Jei taip, kokios jos? Perskaitykite 1 Pt 2, 9.