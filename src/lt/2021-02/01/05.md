---
title:  Prie medžio
date:   31/03/2021
---

„Ir įsakė žmogui Viešpats Dievas, tardamas: Nuo visų sodo medžių tau leista valgyti, bet nuo gero bei pikto pažinimo medžio tau neleista valgyti, nes kai tik nuo jo paragausi, turėsi mirti.“ (Pr 2, 16–17)

Šis išmėginimas suteikė Adomui ir Ievai galimybę pasinaudoti jų laisva valia. Jis taip pat leido jiems teigiamai arba neigiamai sureaguoti į jų ir Kūrėjo santykius. Jis taip pat rodo, kad Dievas sukūrė juos laisvus, dorovingus. Galų gale, jei pora neturėtų galimybės nepaklusti, kodėl Viešpats apskritai vargintųsi juos įspėti dėl nepaklusnumo?

„Viskas, kas vyko iki šio skyriaus, nutiesė kelią šiai kulminacijai (Pr 2, 16–17). Žmonijos ateitis priklausys nuo šio vienintelio draudimo. Žmogaus nevargino daugybė klausimų. Reikėjo nepamiršti tik vieno dangaus įsako. Taigi apribodamas draudimų skaičių iki vieno, Jehova parodo savo gailestingumą. Be to, norėdamas parodyti, kad šis vienas įsakas nėra sunkus, Viešpats jį lygina su daugybe leidimų: Nuo visų sodo medžių tau leista valgyti.“ (H. C. Leupold, Exposition of Genesis (Columbus, OH: Wartburg Press, 1942), 1 t., p.127) 

Ragindamas Adomą ir Ievą vykdyti Jo valią, Dievas pasakė: Aš esu jūsų Kūrėjas ir padariau jus pagal savo paveikslą. Jūsų gyvybę palaikau Aš, nes Manyje jus gyvenate, judate ir esate. Aš parūpinau viską jūsų gerovei ir laimei (išlaikymą, namus, žmonių draugystę) bei paskyriau jus valdyti šį pasaulį, paklūstant Man. Jei norite užtvirtinti šiuos santykius su Manimi, nes Mane mylite, tada Aš būsiu jūsų Dievas, o jūs būsite Mano vaikai. Ir jūs galite užtvirtinti šiuos santykius ir juose slypintį pasitikėjimą tiesiog vykdydami šį konkretų įsaką.

Galų gale mūsų santykiai su Dievu gali būti veiksmingi ir ilgalaikiai tik tuo atveju, jei laisvai apsispręsime paklusti Jo valiai. Atmesti Jo valią iš esmės reiškia reikalauti nepriklausomybės nuo Jo. Tai rodo, kad mes tikime, jog mums Jo nereikia. Tai yra sprendimas, kuris lemia blogio pažinimą, o blogis veda prie susvetimėjimo, vienatvės, nusivylimo ir mirties.

Dievo išbandymas Adomui ir Ievai buvo susijęs su ištikimybe ir tikėjimu. Ar jie bus ištikimi savo Kūrėjui, kuris suteikė jiems viską, ko jiems reikia, įskaitant palaiminimų pasaulį, ar jie eis savu keliu, nesilaikydami Jo valios? Ar jiems pakaks tikėjimo Juo, kad pasikliautų Jo žodžiu? Jų ištikimybė ir tikėjimas buvo patikrinti gero ir pikto pažinimo medžiu. Kaip kiekvieną dieną priimti panašius išmėginimus? Kaip Dievo Įstatymas yra lygiagretus įsakui Pr 2, 16–17?