---
title:  Senoji ir naujoji Sandora
date:   01/06/2021
---

„Ir svetimšalius, ateinančius pas Viešpatį, kad Man tarnautų, kad mylėtų Mano vardą ir taptų Mano tarnais, visus, kurie švenčia šabą ir jo neišniekina, visus, kurie laikosi Mano Sandoros, Aš nuvesiu į savo šventąjį kalną ir pradžiuginsiu juos savo Maldos Namuose. Malónios Man bus jų deginamosios atnašos ir skerdžiamosios aukos ant Mano aukuro, nes Mano Namai bus vadinami Maldos Namais visoms tautoms. (Iz 56, 6–7)

Jeremijas teigia, kad naujoji Sandora turi būti sudaryta su „Izraelio namais“ (Jer 31, 33). Ar tai reiškia, kad Sandoros pažadai tenka tik Abraomo palikuonims, gimusiems žydais ir turintiems jo kraujo?

Ne! Tiesą sakant, taip nebuvo net Senojo Testamento laikais. Tai, kad Sandoros pažadai buvo duoti žydų tautai, žinoma, yra tiesa. Vis dėlto tai nebuvo padaryta atskirai visų kitų atžvilgiu. Priešingai, visi, žydai ar pagonys, buvo pakviesti tapti pažadų dalininkais, tačiau jie turėjo sutikti laikytis tos Sandoros. Šiandien niekas nepasikeitė. 

`4. Perskaitykite pateiktas Izaijo knygos eilutes. Kokias sąlygas jos kelia tiems, kurie nori tarnauti Viešpačiui? Ar tikrai yra koks skirtumas tarp to, ko Dievas prašė jų, ir ko Jis prašo šiandien mūsų? Paaiškinkite savo atsakymą.`

Nors naujoji Sandora vadinama „geresne“ (žr. IV dalį), pagrindiniai elementai, sudarantys tiek senąją, tiek naująją Sandorą, iš esmės nesiskiria. Tas pats Dievas vienodai siūlo išganymą malone (Iš 34, 6; Rom 3, 24); tas pats Dievas kreipiasi į tautą, kuri tikėjimu įgis Jo atleidimo pažadus (Jer 31, 34; Hbr 8, 12); tas pats Dievas trokšta įrašyti Įstatymą į širdį tų, kurie seks Jį tikėjimo santykiuose (Jer 31, 33; Hbr 8, 10), žydai ar pagonys.

Naujajame Testamente žydai, reaguodami į išrinkimą malone, priėmė Jėzų Kristų ir Jo Evangeliją. Kurį laiką jie buvo bažnyčios širdis, „malonės išrinktas likutis“ (Rom 11, 5), priešingai tiems, kurie buvo užkietėję (Rom 11, 7). Tuo pačiu metu pagonys, kurie anksčiau netikėjo, priėmė Evangeliją ir buvo įskiepyti į tikrąją Dievo tautą, susidedančią iš tikinčiųjų, kad ir kokiai tautai ar rasei jie priklausė (Rom 11, 13–24). Taigi pagonys, tuo metu buvę „be Kristaus, svetimi Izraelio bendruomenei, tolimi pažado sandoroms“ (Ef 2, 12), buvo priartinti prie Kristaus Jo krauju. Kristus „yra naujosios Sandoros tarpininkas“ (Hbr 9, 15) visiems tikintiesiems, nepaisant tautybės ar rasės.