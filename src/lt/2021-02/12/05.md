---
title:  Abraomo tikėjimas. 2 dalis
date:   16/06/2021
---

Įvairiuose vertimuose Pr 15, 6 terminas „įskaitė“ (hebrajiškai – hasab) verčiamas „laikė“, „įvertino“ arba „priskyrė“.

Tas pats terminas vartojamas kitose Mozės knygose. Asmuo ar daiktas yra „laikomas“ tuo, kas tas asmuo ar daiktas nėra. Pavyzdžiui, Pr 31, 15 Rachelė ir Lėja teigia, kad jų tėvas laiko jas svetimomis, nors jos yra jo dukterys. Levitų dešimtinė yra „įskaityta“ tarsi tai būtų javai nuo jų klojimo aslos, nors akivaizdu, kad tai nėra jų klojimo javai (Sk 18, 27. 30).

`4. Kaip įskaitymo mintis išreiškiama atnašavimo kontekste? (Kun 7, 18; Kun 17, 1–4)`

Karaliaus Jokūbo vertime žodis hasab verčiamas „įskaityta“. Jei tam tikra auka („bendravimo auka“) nebūdavo suvalgoma iki trečios dienos, ji netekdavo vertės ir nebūdavo „įskaityta“ (Kun 7, 18; hebrajiškai – hasab) atnašautojo naudai. Kun 7, 18 kalba apie aplinkybes, kai auka yra „įskaityta“ nusidėjėlio labui (plg. Kun 17, 1–4), kuris tada stovi teisus Dievo akivaizdoje. Dievas nusidėjėlį laiko teisiu, nors asmuo iš tikrųjų yra neteisus.

`5. Skirkite šiek tiek laiko apmąstyti šią nuostabią tiesą, kad mes, nepaisant mūsų ydų, galime būti teisūs Dievo akyse. Savo žodžiais parašykite, ką tai reiškia.`

Didžioji tiesa, būti laikomu teisiu ne dėl kokių nors darbų, kuriuos galime atlikti, o tik dėl tikėjimo tuo, ką Kristus atliko dėl mūsų, yra žodžių „nuteisinimas tikėjimu“ esmė. Vis dėlto ne pats mūsų tikėjimas daro mus teisiais; veikiau tikėjimas yra priemonė, kuria mes gauname teisumo dovaną. Iš esmės tai yra krikščionybės grožis, slėpinys ir šlovė. Viso, kuo mes tikime kaip krikščionys, kaip Kristaus sekėjai, esmė slypi šioje nuostabioje sampratoje. Tikėjimu mes esame teisūs Dievo akyse. Visa kita – paklusnumas, pasišventimas, šventumas, charakterio ugdymas, meilė – turėtų kilti iš šios esminės tiesos.

Ką jūs atsakote tiems, kurie trokšta būti krikščionimis, tačiau sako: „Bet aš nesijaučiu teisus“?