---
title:  Golgotos apmąstymas
date:   13/06/2021
---

Išgelbėjimas Senajame Testamente pagal Mozės Sandorą niekuo nesiskiria nuo išgelbėjimo Naujajame Testamente pagal naująją Sandorą. Nesvarbu, ar Senajame, ar Naujajame Testamente, senojoje ar naujojoje Sandoroje, išgelbėjimas galimas tik tikėjimu. Jei būtų kitaip, pavyzdžiui, jis būtų galimas darbais, išganymas būtų kažkas, ką mums Kūrėjas būtų skolingas, ką Jis privalo mums duoti. Tik tie, kurie nesupranta nuodėmės rimtumo, gali tikėti, kad Dievas yra įpareigotas mus išgelbėti. Priešingai, jei ir yra kokia nors pareiga, tai tik ta, kad mes esame skolingi už sulaužytą Įstatymą. Mes, žinoma, negalėjome įvykdyti šios pareigos; laimei, Jėzus tai atliko už mus.

> <p></p>
> „Kai vyrai ir moterys galės geriau suvokti didžią dangaus auką vardan žmogaus, tada išganymo planas bus išdidintas, o Golgota krikščionio širdyje pažadins švelnumą, šventumą ir gyvus jausmus. Jų širdis ir lūpos šlovins Dievą ir Avinėlį. Puikybė ir išdidumas negali klestėti širdyje, kuri atmena Golgotą. ... Visų pasaulio turtų nepakanka išpirkti vieną pražuvusią sielą. Kas gali išmatuoti meilę, kurią Kristus jautė puolusiam pasauliui, kai kabojo ant kryžiaus, kentėdamas už kaltų žmonių nuodėmes? Ši meilė buvo neišmatuojama, begalinė. Kristus parodė, kad Jo meilė buvo stipresnė už mirtį. Jis įvykdė žmogaus išgelbėjimą; ir, nors Jis susidūrė su baisiausiomis tamsos galiomis, Jo meilė vis stiprėjo. Jis ištvėrė Tėvo veido slėpimą, kol buvo priverstas sušukti: ‘Mano Dieve, Mano Dieve, kodėl Mane apleidai?’ Jo ranka atnešė išgelbėjimą. Kaina buvo sumokėta už žmogaus atpirkimą, kai paskutinėje sielos kovoje buvo ištarti palaiminti žodžiai, kurie yra tarsi aidas, kai buvo kuriamas pasaulis: ‘Atlikta’. Golgotos įvykiai reikalauja giliausių jausmų. Šia tema būsite pateisinamas, jei parodysite entuziazmą. Kad nepriekaištingas, nekaltas Kristus turėjo patirti tokią skaudžią mirtį, nešdamas pasaulio nuodėmių naštą, mūsų mintys ir vaizduotė niekada negalės iki galo suvokti. Tokios nuostabios meilės ilgio, pločio, aukščio, gylio mes negalime suprasti. Neprilygstamos Išganytojo meilės gelmių apmąstymas turėtų užpildyti protą, paliesti ir ištirpdyti sielą, išgryninti ir išaukštinti meilę ir visiškai pakeisti charakterį.“ (E. Vait, „Testimonies for the Church“, 2 t., p.212)

Pamaldžiai perskaitykite, ką parašė E. Vait. Turėdami omenyje šias eilutes, perskaitykite Gal 6, 14 ir paklauskite savęs, kaip aš galiu šlovinti Kristaus kryžių?