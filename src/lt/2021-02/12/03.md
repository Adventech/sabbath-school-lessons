---
title:  Sandora ir auka
date:   14/06/2021
---

„Juk jūs žinote, kad esate atpirkti nuo niekingos iš protėvių paveldėtos elgsenos ne nykstančiais turtais, sidabru ar auksu, bet brangiuoju krauju Kristaus, to avinėlio be kliaudos ir dėmės.“ (1 Pt 1, 18–19)

`1. Ką reiškia Petro žodžiai, kad buvome atpirkti?`

Kai Petras kalba apie Kristaus atperkančią mirtį ant kryžiaus, „atpirkimo“ ar kainos idėja, kurią jis mini, primena vergo išlaisvinimą senovėje, kai buvo sumokama kaina (dažnai tai padarydavo giminaitis). Priešingai, Kristus atpirko mus iš nuodėmės vergovės ir jos paskutinio vaisiaus, tai yra mirties, tačiau Jis tai padarė savo „brangiuoju krauju“, pavaduojančia ir savanoriška mirtimi Golgotoje. Vėlgi, tai yra visų Sandorų pagrindas – be jo Sandora tampa niekinė ir negaliojanti, nes Dievas negalėjo deramai įvykdyti savo Sandoros dalies, tai yra dovanoti amžiną gyvenimą visiems, kurie tiki.

`2. Perskaitykite šias eilutes: Rom 6, 23; 1 Jn 5, 11. 13. Kokia žinia bendra joms visoms?`

Mes turime šį amžino gyvenimo pažadą, nes tik Jėzus galėjo atitaisyti tai, dėl ko mes pirmiausia netekome amžino gyvenimo. Kaip? Kadangi tik Kūrėjo teisumas ir begalinė vertė galėjo panaikinti skolą, kurią turėjome sumokėti už sulaužytą Įstatymą – būtent toks buvo nuodėmės padarytas pažeidimas. Galų gale, ką tai pasakytų apie amžinojo Dievo moralinio Įstatymo rimtumą, jei koks nors ribotas, laikinas kūrinys galėtų sumokėti kainą už jo sulaužymą? Tik tas, kuris yra lygus pačiam Dievui, kuriame buvo neskolinta, neįgyta ir amžina gyvybė, galėjo sumokėti išpirką, reikalingą mums išlaisvinti iš skolos Įstatymui. Taip įvykdomi visi Sandoros pažadai; šitaip įgyjame amžino gyvenimo pažadą net dabar; taip mes atpirkti iš nuodėmės ir mirties.

Įsivaizduokite, kad kažkieno vaikas meno muziejuje į Rembrandto paveikslą sviedžia rašalu užpildytą balioną ir jį visiškai sugadina. Paveikslas vertas milijonų; tėvai, net pardavę viską, negalėtų net iš dalies padengti skolos. Kokia prasme šis pavyzdys padeda mums suprasti, kokią milžinišką žalą padarė nuodėmė, kokie bejėgiai mes ją atitaisyti ir kodėl tik pats Viešpats galėjo sumokėti skolą?