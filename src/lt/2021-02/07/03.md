---
title:  Išganymo modelis
date:   10/05/2021
---

„Todėl sakyk izraelitams: ̒Aš esu Viešpats! Išlaisvinsiu jus iš egiptiečių lažo ir išgelbėsiu iš jų vergijos. Atpirksiu jus pakelta ranka ir teismo rykštėmis. Pasiimsiu jus kaip tautą ir būsiu jūsų Dievas. Jūs žinosite, kad Aš Viešpats, jūsų Dievas, kuris išlaisvino iš egiptiečių vergijos.ʼ“ (Iš 6, 6–7)

`3. Perskaitykite pateiktas eilutes. Kokį principą jose įžvelgiame, kaip ir anksčiau, susijusį su Dievo vaidmeniu žmonijai Sandoros santykiuose (atkreipkite dėmesį į tai, kaip dažnai žodis „Aš“ užrašytas tose eilutėse)?`

Izraelio išvadavimas iš vergijos Egipte ir Nojaus bei jo šeimos išgelbėjimas nuo tvano yra du ryškūs išganymo įvykiai Mozės raštuose. Jie abu suteikia įžvalgos apie išganymo mokslą. Bet būtent Išėjimas suteikia pagrindinį modelį.

Kai Dievas sako Izraeliui (per Mozę) „atpirksiu tave“ (Iš 6, 6), Jis tiesiogine prasme sako: „Aš būsiu atpirkėjas – giminaitis“ arba „gòel“.

„Žodis atpirksiu (Iš 6, 6) nurodo į šeimos narį, kuris perka arba atperka kitą šeimos narį, ypač, kai pastarasis buvo vergijoje dėl skolos ar ruošėsi vergijai. Matyt Izraelis neturėjo žemiško giminaičio, galinčio jį atpirkti, bet dabar Dievas buvo Izraelio giminaitis, jo atpirkėjas – giminaitis.“ (Bernard L. Ramm, His Way Out (Glendale, CA: Regal Books Division, G/L Publications, 1974), p. 50)

`4. Kaip jūs suprantate mintį kad Dievas atperka arba išperka savo tautą iš vergijos? Kokia kaina turėjo būti sumokėta? Ką tai pasako apie mūsų vertę? (žr. Mk 10, 45; 1 Tim 2, 6; Apr 5, 9.)`

Iš 3, 8 Dievas sako, kad Jis nužengė išgelbėti Izraelio. Šis hebrajų kalbos veiksmažodis dažnai vartojamas nusakant Dievo sąveiką su žmonija. Dievas yra danguje, o mes esame žemėje ir tik nužengdamas į žemę Dievas gali mus atpirkti. Gryna šios minties prasme, galime būti atpirkti tik tada, kai Jėzus nužengė, gyveno, kentėjo, mirė ir prisikėlė vardan mūsų. „Tas Žodis tapo kūnu ir gyveno tarp mūsų“ (Jn 1, 14) yra dar vienas būdas pasakyti, kad Dievas nužengė norėdamas mus išgelbėti.