---
title:  Ištakos
date:   23/05/2021
---

Kaip dažnai girdime sakant – „senoji žydų sabata“. Vis dėlto Šventasis Raštas aiškiai sako, kad sabata buvo dar prieš žydų tautos atsiradimą. Jos ištakos matomos pačioje pasaulio sukūrimo savaitėje.

`1. Perskaitykite Pr 2, 2–3 ir Iš 20, 11. Pasak šių aiškių ir nedviprasmiškų eilučių, kur yra sabatos ištakos?`

Nors Pr 2, 2–3 „septintoji diena“ nėra įvardijama sabata (pirmasis toks įvardijimas užrašytas Iš 16, 26. 29), tai aišku iš pateiktos frazės – „septintą dieną Jis ilsėjosi“ (Pr 2, 2). Žodis „ilsėjosi“ (hebrajiškai – šabat) yra susijęs su daiktavardžiu sabata (hebrajiškai – šabat). „Žodis sabata nevartojamas [Pr 2, 2–3], tačiau neabejotina, jog autorius omenyje turėjo tai, kad Dievas septintąją dieną palaimino ir pašventino kaip sabatą.“ (G. F. Waterman, The Zondervan Pictorial Encyclopedia of the Bible (Grand Rapids, MI: Zondervan Publishing House, 1975), 5 t., p.183) Akivaizdu, kad Pr 2, 2–3 moko dangiškos sabatos kilmės ir įsteigimo kaip palaimintos dienos visai žmonijai.

Perskaitykite Mk 2, 27. Jėzus sako, kad sabata buvo padaryta, gryna šio žodžio prasme, „žmogui“, turint omeny visą žmoniją, o ne tik žydus.

`2. Kodėl pats Dievas ilsėjosi septintą dieną? Ar Jam to reikėjo? Kokiam dar tikslui galėjo pasitarnauti Jo poilsis?`

Nors kai kurie komentatoriai teigia, kad Dievui po pasaulio sukūrimo reikėjo fizinio poilsio, tikrasis Dievo poilsio tikslas buvo pateikti dangaus pavyzdį žmonijai. Žmonija taip pat turi dirbti šešias dienas, o po to ilsėtis septintą dieną – sabatą. Teologas Karlas Bartas (Karl Barth) teigė, kad Dievo poilsis pasaulio sukūrimo pabaigoje buvo „malonės Sandoros“, į kurią žmonija buvo pakviesta „ilsėtis su Juo, dalis... dalyvaujant [Dievo] poilsyje.“ (Church Dogmatics, vol. 3, part 1 (Edinburgh, Scotland: T&T Clark Ltd., 1958), p.98)

Dievas iš meilės pakvietė vyrą ir moterį kitą dieną po jų sukūrimo pabūti drauge, užmegzti artimą bendrystę su Tuo, pagal kurio atvaizdą jie buvo padaryti. Ta bendrystė turėjo trukti amžinai. Nuo žmonijos nuopuolio ji kas savaitę siūlo gyventi su Gelbėtoju.

Jei kas nors jūsų paklaustų, kuo sabatos laikymasis buvo naudingas jūsų santykiams su Viešpačiu, ką atsakytumėte?