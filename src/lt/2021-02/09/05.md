---
title:  Pašventinimo ženklas
date:   26/05/2021
---

„Stenkitės laikytis Mano šabų, nes tai ženklas tarp Manęs ir jūsų per visas jūsų kartas, duotas tam, kad žinotumėte, jog Aš, Viešpats, jus pašventinu.“ (Iš 31, 13)

Išskirtinai turtingos su sabata susijusios eilutės yra Iš 31, 12–17, kuriose užrašyti Viešpaties nurodymai, kaip statyti šventyklą ir organizuoti joje tarnystę (Iš 25, 1 – 31, 11).

Sabatos kaip ženklo – matomo, išorinio ir amžino ženklo tarp Dievo ir Jo tautos – samprata čia išreikšta pirmą kartą. Pačiame tekste yra keletas nuostabių sąvokų, vertų tyrinėjimo. Šiame tekste sujungtos dvi naujos mintys: 

1. Sabata – žinojimo ženklas

2. Sabata – pašventinimo ženklas

Apsvarstykite su žinojimu susijusią ženklo pusę. Hebrajams žinojimo samprata apima protinę, santykių ir emocinę sritis. Žinoti nereiškė paprasčiausiai žinoti faktą, ypač, jei kalbama apie asmenį. Tai taip pat reiškė prasmingą santykį su žinomu asmeniu. Taigi pažinti Viešpatį reiškė palaikyti deramus santykius su Juo – tarnauti Jam (1 Met 28, 9), bijoti (Iz 11, 2), tikėti Juo (Iz 43, 10), pasitikėti Juo ir ieškoti (Ps 9, 11), ir šauktis Jo vardo (Jer 10, 25).

`6. Perskaitykite kiekvieną ankstesnėje pastraipoje pateiktą eilutę. Kaip jos padeda mums suprasti, ką reiškia pažinti Viešpatį?`

Be to, sabata svarbi kaip pašventinimo ženklas. Tai reiškia, kad Viešpats pašventina savo tautą (plg. Kun 20, 8), padarydamas ją šventą (Įst 7, 6).

Pašventinimo procesas yra toks pat atperkančios Dievo meilės darbas, kaip ir gelbėjimo bei atpirkimo darbas. Teisumas (nuteisinimas) ir pašventinimas, abu yra Dievo veiklos: „Aš, Viešpats, jus pašventinu“ (Kun 20, 8). Taigi sabata yra ženklas, suteikiantis su Dievu kaip su Pašventinančiuoju susijusį pažinimą. „Sabata, duota pasauliui kaip Dievo Kūrėjo ženklas, taip pat yra Jo kaip Pašventinančiojo ženklas.“ (E. Vait, „Testimonies for the Church“, 6 t., p. 350)

Apsvarstykite sabatą ir pašventinimo procesą, t.y. padarymą šventa. Kokį vaidmenį šiame procese atlieka sabatos laikymasis? Kaip Viešpats gali panaudoti mūsų sabatos laikymosi patyrimą, kad pastarasis padėtų mus pašventinti?