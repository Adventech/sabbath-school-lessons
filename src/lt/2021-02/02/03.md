---
title:  Sandora su Nojumi
date:   05/04/2021
---

„Bet su tavimi sudarysiu sandorą. Tu, tavo sūnūs, žmona ir sūnų žmonos įlipsite į laivą.“ (Pr 6, 18)

Anksčiau pateiktoje eilutėje žodis sandora Rašte minimas pirmą kartą, ir šiame kontekste Dievas ką tik pasakė Nojui apie savo sprendimą sunaikinti žemę dėl didžiulio ir besitęsiančio nedorumo plitimo. Nors šis sunaikinimas ištiks pasauliniu tvanu, Dievas neapleidžia savo sukurto pasaulio. Jis ir toliau siūlo sandoros santykius, kuriuos pirmiausia pradėjo taikyti po nuopuolio. Dangaus „Aš“, siūlantis sandorą, pats yra Nojaus saugumo pagrindas. Būdamas sandoros Dievu, Viešpats pažadėjo apsaugoti šeimos narius, norinčius gyventi užmegztuose santykiuose su Juo, pagrįstuose paklusnumu.

`2. Ar sandora su Nojumi buvo vienpusiška? Atminkite, kad sandoros idėja įtraukia ne vieną šalį. Ar Nojus turėjo laikytis savo susitarimo pusės? Ko moko atsakymai į šiuos klausimus?`

Dievas sako Nojui, kad bus tvanas ir pasaulis bus sunaikintas. Tačiau Dievas sudaro su juo sandorą, pažadėdamas išgelbėti Nojų ir jo šeimą. Taigi statymai buvo gana aukšti, nes jei Dievas nesilaikytų savo pažado pusės, kad ir ką Nojus darytų, jis būtų sunaikintas su likusiu pasauliu.

Dievas pasakė, kad sudarys „sandorą“ su Nojumi. Pats žodis reiškia ketinimą vykdyti tai, ką sakei vykdysiąs. Tai nėra tik kažkokie įnoringi teiginiai. Pats šis žodis yra kupinas įsipareigojimo. Tarkime, Viešpats būtų pasakęs Nojui: „Klausyk, pasaulis pasibaigs baisiu tvanu ir aš galėčiau tave išgelbėti, o gal ir ne. Tuo tarpu daryk tą, aną ir trečią, o tada pažiūrėsim, kas atsitiks, bet Aš nieko negarantuoju“. Tokie tvirtinimai vargu ar suteikia užtikrinimo ir pažado, slypinčio žodyje „sandora“.

Kai kurie teigia, kad Nojaus dienų tvanas buvo ne pasaulinis, o tik vietinis. Jei taip, tuomet, Dievo pažado Pr 9, 15 (taip pat žr. Iz 54, 9) kontekste, kiekvieną kartą įvykstant kitam vietiniam potvyniui (ir panašu, kad jie nuolat kartojasi), Dievo sandoros pažadas nevykdomas. Priešingai, tai, kad nebuvo dar vieno pasaulinio tvano, įrodo Dievo sandoros pažado pagrįstumą. Trumpai tariant, ką tai mums sako apie pasikliovimą Jo pažadais?