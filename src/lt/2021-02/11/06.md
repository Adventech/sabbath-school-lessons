---
title:  Dangiškoji tarnystė
date:   10/06/2021
---

Hbr 9, 24

Perskaitykite Hbr 9, 24, ypač tame kontekste, kuriame ji pateikta, kad paaiškintumėte Kristaus tarnavimą danguje vardan mūsų po Jo pasiaukojančios mirties už mus. Nors pasakyti galima daug, mes dėmesį norime sutelkti į frazę pabaigoje, kad Kristus dabar mus užtaria priešais Dievo veidą.

Pagalvokite, ką tai reiškia. Mus, nuodėmingus, puolusius žmones; mus, kuriuos prarytų Dievo šlovė, jei ją pamatytume dabar; mus, kad ir kokius blogus ar kad ir kaip akivaizdžiai sulaužiusius šventą Dievo Įstatymą, Kažkas užtaria priešais Dievo veidą. Mūsų vardu Tėvo akivaizdoje stovi Atstovas. Pagalvokite, koks mylintis, atlaidus ir priimantis Kristus buvo čia, žemėje. Tas pats Asmuo dabar yra mūsų Tarpininkas danguje?

Tai kita gerosios žinios dalis. Jėzus ne tik sumokėjo kainą už mūsų nuodėmes, užnešęs jas ant kryžiaus (1 Pt 2, 24), bet Jis dabar stovi priešais Dievo veidą, Tarpininkas tarp dangaus ir žemės, tarp žmonijos ir Dievybės.

Tai suprantama. Jėzus, kaip Dievas ir Žmogus (nepriekaištingas žmogus, be nuodėmės) yra vienintelis, galintis panaikinti nuodėmės prarają tarp žmonijos ir Dievo. Čia svarbiausia atsiminti (nors atsiminti reikia daug) tai, kad dabar yra Žmogus, kuris supranta visus mūsų išbandymus, skausmus ir pagundas (Hbr 4, 14–15), atstovaujantis mums Tėvo akivaizdoje.

„Vienas yra Dievas ir vienas Dievo ir žmonių Tarpininkas – žmogus Kristus Jėzus, kuris atidavė save kaip išpirką už visus, tai paliudydamas nustatytu laiku.“ (1 Tim 2, 5–6) Pasak šių eilučių, kokie du vaidmenys tenka Jėzui ir kaip jie buvo iš anksto numatyti žemiškosios šventyklos apeigose?

Puiki naujosios Sandoros žinia yra ta, kad dėka Jėzaus dabar atgailaujantiems nusidėjėliams kažkas danguje atstovauja Tėvo akivaizdoje, kažkas, kas pelnė jiems tai, ko jie niekada nebūtų galėję pelnyti patys, tai yra tobulą teisumą, vienintelį teisumą, kuris gali išlikti Dievo akivaizdoje. Jėzus, turintis ši tobulą teisumą, įvykdytą savo gyvenime per kančią (Hbr 2, 10), stovi priešais Dievą, prašydamas mums nuodėmių atleidimo ir galios nuodėmei įveikti, nes be to neturėtume vilties nei dabar, nei teisme.

Pamaldžiai apmąstykite mintį, kad žmogus, patyręs pagundą nusidėti, stovi Dievo akivaizdoje danguje. Ką tai reiškia jums asmeniškai? Kokią viltį ir padrąsinimą tai teikia?