---
title:  Vaivorykštės ženklas
date:   14/04/2021
---

„Ir tai, – pridūrė Dievas, – bus ženklas, kurį duodu visiems amžiams, Mano Sandoros tarp Manęs ir jūsų bei visų su jumis esančių gyvūnų: savo lanką padėjau į debesis, ir jis bus ženklas Sandoros tarp Manęs ir žemės“ (Pr 9, 12–13).

Nedaug gamtos reiškinių yra gražesni už vaivorykštę. Kas iš vaikystės neprisimena pirmojo susižavėjimo ir nuostabos tomis nepaprastomis danguje išsilenkusios šviesos juostomis tarsi kažkokiu viliojančiu, paslaptingu tiltu į dangų (o gal tik klouno diržu)? Tos nuostabios spalvos debesyse net suaugusiems gali užimti kvapą. Todėl nestebina tai, kad net ir šiandien vaivorykštė naudojama kaip simbolis daugeliui dalykų – nuo politinių organizacijų iki kultų, roko grupių ir kelionių agentūrų (panaršykite internete, įvedę žodį „vaivorykštė“, ir pamatysite). Akivaizdu, kad tos gražios spalvų juostos vis dar paliečia mūsų širdį ir protą.

Žinoma, visa tai buvo Dievo mintis. 

`6. Pasak Viešpaties, ką vaivorykštė simbolizuoja? Pr 9, 12–17.`

Viešpats sakė, kad Jis naudos vaivorykštę kaip „savo Sandoros“ ženklą (Pr 9, 15). Įdomu, kad Jis čia pavartojo žodį „Sandora“, nes šiuo atveju šis žodis čia pavartotas kitaip nei kitur. Priešingai nei Sandora su Abraomu ar Sinajaus Sandora, neįvardinta konkreti pareiga tiems, kurie būtų Sandoros naudos gavėjai (net Nojus). Dievo žodžiai čia skirti visiems žmonėms, visiems mirtingiems gyvūnams (Pr 9, 15), „visiems amžiams“ (Pr 9, 12). Dievo žodžiai yra visuotiniai ir visa apimantys, neatsižvelgiant į tai, ar kas nors nusprendžia paklusti Viešpačiui, ar ne. Šia prasme čia Sandoros sąvoka nevartojama taip, kaip kitur Rašte, kalbant apie Dievo ir žmonių santykius.

`7. Kokia prasme ši Sandora taip pat atskleidžia Dievo malonę? Kas inicijavo šią Sandorą? Kas yra didžiausias geradaris?`

Nors čia įvardytai Sandorai iš mūsų pusės nėra konkrečių įsipareigojimų (iš Dievo pusės, žinoma, Jis niekada nesunaikins pasaulio tvanu), kaip mūsų supratimas dėl to, ką simbolizuoja vaivorykštė, gali paveikti mus gyventi paklūstant Viešpačiui? Trumpai tariant, ar yra kokių nors numanomų įsipareigojimų iš mūsų pusės, kai danguje matome vaivorykštę? Pagalvokite apie visą kontekstą, kaip atsirado vaivorykštė, ir pamokas, kurias galime įžvelgti šiame pasakojime.