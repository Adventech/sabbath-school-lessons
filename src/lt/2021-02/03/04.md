---
title:  Sandora su Nojumi
date:   13/04/2021
---

„Bet su tavimi sudarysiu Sandorą. Tu, tavo sūnūs, žmona ir sūnų žmonos įlipsite į laivą“ (Pr 6, 18).

Šioje vienoje eilutėje mes turime biblinės Sandoros, kurią Dievas sudarė su žmonija, pagrindus – Dievas ir žmonija sudaro susitarimą. Labai paprasta.

Vis dėlto čia yra daugiau elementų, nei atrodo iš pirmo žvilgsnio. Pirmiausia, iš žmonijos pusės yra paklusnumas. Dievas sako Nojui, kad jis ir jo šeima įeis į laivą. Jie turi įvykdyti savo dalį, to nepadarius Sandora sulaužoma. Jei Sandora sulaužoma, jie yra didžiausi pralaimėtojai, nes galiausiai jie yra Sandoros naudos gavėjai. Galų gale, jei Nojus pasakytų Dievui „ne“ ir nenorėtų laikytis Sandoros arba pasakytų „taip“, bet vėliau persigalvotų, kokie padariniai lauktų jo ir jo šeimos?

`5. Dievas sako, kad tai yra Jo Sandora. Ką tai pasako apie Sandoros esmę? Kaip dėl to pasikeistų su Sandora susijusi mūsų samprata, jei Viešpats būtų pavadinęs šią Sandorą „mūsų“?`

Kad ir kokios išskirtinės būtų šios ypatingos aplinkybės, čia matome esminę Dievo ir žmogaus dinamiką Sandoroje. Sudarydamas sandorą su Nojumi, Dievas čia vėl parodo savo malonę. Jis parodo, kad nori imtis iniciatyvos, norėdamas išgelbėti žmones iš jų nuodėmių padarinių. Trumpai tariant, ši Sandora neturi būti vertinama kaip tam tikra lygių šalių sąjunga, kurioje kiekviena Sandoros „šalis“ priklauso viena nuo kitos. Galėtume sakyti, kad Dievas „gauna naudos“ iš Sandoros, bet tik iš esmės skirtinga prasme nei žmonės. Jam ji naudinga tuo, kad tiems, kuriuos Jis myli, bus suteiktas amžinasis gyvenimas – nemenkas pasitenkinimas Viešpačiui (Iz 53, 11). Bet tai nereiškia, kad Jis gauna naudos taip, kaip mes, esantys tos pačios Sandoros gaunančiųjų naudą pusėje.

Pagalvokite apie šį pavyzdį: audros metu asmuo atsidūrė už laivo borto. Kažkas ant denio sako mesti jam gelbėjimosi ratą ir jį ištraukti. Tačiau vandenyje esantis žmogus turi sutikti su jam tenkančia susitarimo dalimi, tai yra, griebti ir laikytis už to, kas jam buvo parūpinta. Tai daugeliu atžvilgių primena Dievo ir žmonijos Sandorą.

Kaip šis pavyzdys padeda suprasti Sandoroje esančią malonės sampratą? Kaip jis padeda suprasti, kuo dabar turi būti pagrįsti jūsų santykiai su Dievu?