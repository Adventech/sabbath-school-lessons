---
title:  Įstatymas Sandoroje
date:   18/05/2021
---

Įst 10, 12–13

Su kuo susijusios jūsų pirmosios mintys, kai galvojate apie Įstatymą? Policijos pareigūnais, baudomis, teisėjais ir kalėjimu? O gal galvojate apie apribojimus, taisykles, valdingus tėvus ir bausmes? O gal galvojate apie tvarką, darną, stabilumą? O gal net – meilę?

Hebrajiškas žodis „tora“, Rašte išverstas – „įstatymas“, reiškia „mokymą“ arba „nurodymus“. Šis terminas gali būti naudojamas nusakant visus Dievo nurodymus – moralinius, pilietinius, visuomeninius ar religinius. Jis nusako visus išmintingus patarimus, kuriuos Dievas maloniai suteikė savo tautai, kad jos gyvenimas būtų gausiai praturtintas tiek fiziškai, tiek dvasiškai. Nestebina, kad psalmininkas gali vadinti palaimintu tą asmenį, kuris „džiaugiasi Viešpaties Įstatymu ir mąsto Jo Įstatymą dieną naktį“ (Ps 1, 2).

Mums skaitant Įstatymą, ar Torą – nurodymus ir mokymą, užrašytą Mozės knygose, kurios tapo Izraelio Sandoros dalimi, – mums įspūdį daro platus mokymų spektras. Įstatymas susijęs su kiekviena Izraelio gyvenimo dalimi – žemės ūkiu, pilietine valdžia, visuomeniniais santykiais ir garbinimu.

`3. Jūsų manymu, kodėl Dievas Izraeliui pateikė tiek daug nurodymų? (žr. Įst 10, 13) Kaip pastarieji buvo skirti jų „labui“?`

Sandoros „Įstatymas“ buvo skirtas suteikti gaires naujam žmogaus gyvenimui Sandoroje. Įstatymas Sandoros narį supažindina su Dievo valia, kurią jis visiškai pažįsta per paklusnumą tikėjimu Jo įsakymams ir kitoms Jo valios išraiškoms.

Įstatymo vaidmuo gyvojoje Sandoros santykių tikrovėje parodė, kad Izraelis negalėjo sekti kitų tautų keliu. Jis negalėjo gyventi vien tik pagal prigimtį, žmogiškuosius poreikius, norus ar net visuomeninius, politinius ir ekonominius poreikius. Jis galėjo gyvuoti kaip šventoji Dievo tauta, brangesnė už kitas tautas, kunigiška karalystė tik laikantis bekompromisio paklusnumo Sandorą sudarančio Dievo apreikštai valiai visose gyvenimo srityse.

Kaip ir senovės Izraelis, Septintosios dienos adventistai yra sulaukę daugybės įvairių pamokymų, susijusių su kiekvienu krikščioniško gyvenimo etapu, per šiuo laikmečiu apreikštą pranašišką dovaną. Kodėl į šiuos pamokymus turėtume žiūrėti kaip į Dievo dovaną, o ne į kliūtį laisvam mąstymui ir elgesiui? Tuo pačiu, koks iškyla pavojus, kad šią dovaną paversime Įstatymo raidės prisilaikymu, kaip tai padarė izraelitai su jiems suteiktomis dovanomis? (žr. Rom 9, 32)