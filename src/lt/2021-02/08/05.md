---
title:  Dievo Įstatymo stabilumas
date:   19/05/2021
---

`4. Kokios su Dievu ir Jo prigimtimi susijusios tiesos mus moko Įstatymo buvimas Sandoros santykiuose? Mal 3, 6; Jok 1, 17.`

Dievo Įstatymas yra žodinė arba rašytinė Jo valios išraiška (plg. Ps 40, 8). Kadangi tai yra Jo charakterio nuorašas, jo buvimas Sandoroje mums garantuoja Dievo pastovumą ir patikimumą. Nors mums ne visada suvokiami Jo apvaizdos tikslai, mes žinome, kad Jis patikimas. Jo visatą valdo nekintantys moraliniai ir fiziniai dėsniai. Būtent tai suteikia mums tikrąją laisvę ir saugumą.

„Dievo patikimumo užtikrinimas slypi tiesoje, kad Jis yra Įstatymo Dievas. Jo valia ir Įstatymas yra viena. Dievas sako, jog tai, kas teisinga, yra teisinga todėl, kad taip apibūdinami geriausi įmanomi santykiai. Todėl Dievo Įstatymas niekada nėra savavališkas ir jam nebūdingos užgaidos bei įnoriai. Tai pats stabiliausias dalykas visatoje.“ (Walter R. Beach, Dimensions in Salvation (Washington, D.C.: Review and Herald Publishing Association“, 1963), p. 143)

`5. Jei Dievo Įstatymas negali išgelbėti žmogaus iš nuodėmės, kodėl Jis padarė jį Sandoros dalimi? (užuomina – žr. Am 3, 3)`

Santykiams reikalingas sutarimas ir darna. Kadangi Dievas yra ne tik pasaulio Kūrėjas, bet ir jo moralinis Valdytojas, Įstatymas yra būtinas, kad Jo sukurtos mąstančios būtybės galėtų gyventi darnoje su Juo. Taigi Jo Įstatymas, Jo valios išraiška yra Jo valdymo konstitucija. Natūralu, kad tai yra Sandoros sudarymo ir santykių matas. Jo tikslas nėra išgelbėti, bet apibrėžti mūsų pareigą Dievui (įsakymai 1–4) ir žmonėms (5–10 įsakymai). Kitaip tariant, jis nusako gyvenimo būdą, kurį Dievas kuria savo Sandoros vaikams, jų pačių laimei ir gerovei. Tai neleido Izraeliui priimti kažkokios kitos filosofijos kaip gyvensenos. Sandoros santykių tikslas buvo ir yra toks, kad tikintysis per keičiančią Dievo malonę pasiektų darną su Jo valia ir charakteriu.

Apsižvalgykite. Ar nepastebite pragaištingo Įstatymo laužymo poveikio? Ar savo gyvenime pastebite tam tikrą žalą, nulemtą Dievo Įstatymo laužymo? Kaip ši tikrovė padeda patvirtinti Dievo Įstatymo gerumą ir kodėl Įstatymas turėtų būti esminė mūsų santykių su Juo dalis?