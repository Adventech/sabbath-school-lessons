---
title:  Naujoji Sandora ir amžinasis gyvenimas
date:   23/06/2021
---

„Aš esu prisikėlimas ir gyvenimas. Kas tiki Mane, nors ir numirtų, bus gyvas. Ir kiekvienas, kuris gyvena ir tiki Mane, neragaus mirties per amžius.“ (Jn 11, 25–26)

Amžino gyvenimo pusės yra dvi. Dabartinė pusė tikinčiam žmogui atneša gausaus gyvenimo patyrimą dabar (Jn 10, 10), į kurį įeina daugybė pažadų, kurie mums duoti dabartiniam mūsų gyvenimui.

Ateities pusė, žinoma, yra amžinasis gyvenimas – kūno prisikėlimo pažadas (Jn 5, 28–29; Jn 6, 39). Nors tai bus ateityje, dėl šio įvykio, apgaubiančio visas mūsų kaip krikščionių viltis, verta ištverti visa kita.

`5. Patyrinėkite šios dienos eilutę. Ką sako Jėzus? Kur slypi amžinasis gyvenimas? Kaip mes suprantame Jo žodžius, kad tie, kurie gyvena ir tiki Juo, net ir mirę neragaus mirties? (žr. Apr 2, 11; Apr 20, 6. 14; Apr 21, 8)`

Žinoma, mes visi mirštame, tačiau, pasak Jėzaus, ši mirtis yra tik miegas, laikina pertrauka, kuri – tiems, kurie Juo tiki – baigsis prisikėlimu gyvenimui. Kristui sugrįžus mirusieji Kristuje prisikels nemirtingi, o gyvi Kristaus sekėjai viena akimirka bus pakeisti nemirtingumu. Ir mirusieji, ir gyvieji, kurie yra Kristaus, turės tą patį prisikėlimo kūną. Tuo metu Dievo tautai prasideda nemirtingumas.

Didelis džiaugsmas žinoti dabar, kad mūsų pabaiga nėra kape, bet kad nėra pabaigos, kad turėsime naują gyvenimą, kuris truks amžinai.

> <p></p>
> „Kristus tapo vienu kūnu su mumis, kad mes galėtume tapti viena dvasia su Juo. Dėl šios vienybės mes galėsime prisikelti iš kapų, ir tai bus ne tik Kristaus galios apsireiškimas, – per tikėjimą Jo gyvybė tampa mūsų. Tie, kurie regi tikrąjį Kristaus charakterį ir priima Jį į širdį, turi amžinąjį gyvenimą. Kristus gyvena mumyse per Dvasią, o Dievo Dvasia, tikėjimu priimta į širdį, yra amžino gyvenimo pradžia.“ (E. Vait, Su meile iš Dangaus, 2011, p.353)

Kaip dabar galime mėgautis amžinojo gyvenimo teikiama nauda? Kitaip tariant, ką šis pažadas duoda mums dabar? Užrašykite privalumus, kuriuos šis amžino gyvenimo pažadas suteikia asmeniškai jums kasdieniame gyvenime. Kaip galėtumėte pasinaudoti šia viltimi ir pažadu bei pasidalyti ja su kuo nors, kas galbūt sielvartauja dėl artimo žmogaus mirties?