---
title:  Naujoji Sandora ir misija
date:   24/06/2021
---

„Tad eikite ir padarykite Mano mokiniais visų tautų žmones, krikštydami juos vardan Tėvo ir Sūnaus, ir Šventosios Dvasios, mokydami laikytis visko, ką tik esu jums įsakęs. Ir štai Aš esu su jumis per visas dienas iki pasaulio pabaigos.“ (Mt 28, 19–20)

Visame pasaulyje žmonės dažnai grumiasi su tuo, ką Pietų Afrikos rašytojas Lorensas Van Der Postas vadino „beprasmybės našta“. Žmonės patiria gyvenimo dovaną, tačiau nežino, ką su ja daryti, nežino, koks yra šios dovanos tikslas, ir nežino, kaip ja naudotis. Tai panašu į kam nors padovanotą retų knygų biblioteką, kurių žmogus neskaitytų, bet jas panaudotų ugniai kurti. Koks baisus brangių knygų švaistymas!

Tačiau naujosios Sandoros krikščioniui su šia problema nereikia grumtis. Priešingai, žinantieji (ir asmeniškai patyrę) nuostabią žinią apie nukryžiuotą ir prisikėlusį Išganytoją, kuris mirė už kiekvieno žmogaus nuodėmes, kad visi turėtų amžinąjį gyvenimą, pažįsta džiaugsmą. Atsižvelgiant į aiškų Mt 28, 19–20 kvietimą, tikintysis tikrai turi savo gyvenime misiją ir tikslą, t.y. skelbti pasauliui nuostabią tiesą, kurią jis pats yra patyręs Kristuje Jėzuje. Kokia privilegija! Visa kita, ką darome šiame pasaulyje, pasibaigs, kai pasibaigs šis pasaulis. Tačiau Evangelijos skelbimas kitiems yra toks darbas, kuris paliks žymę amžinybėje. Štai jums misija ir tikslas!

Suskirstykite šiandienos eilutes. Kokius konkrečius dalykus mums liepia daryti Jėzus ir ką kiekvienas iš tų dalykų įtraukia? Koks pažadas suteikia tikėjimo ir drąsos daryti tai, ką liepia Kristus?

Kaip naujosios Sandoros krikščionims, mums Viešpats davė aiškų pavedimą. Kas mes bebūtume, kad ir kokia būtų mūsų padėtis gyvenime, kad ir kokios būtų mūsų ribos, visi galime atlikti savo vaidmenį. Ar jūs ką nors darote? Ar galite daryti daugiau? Ką jūsų klasė gali kartu daryti, kad atliktų didesnį vaidmenį šiame darbe?