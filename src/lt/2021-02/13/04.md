---
title:  Nauja Sandora ir nauja širdis
date:   22/06/2021
---

„Kad Kristus per tikėjimą gyventų jūsų širdyse ir jūs, įsišakniję ir įsitvirtinę meilėje, galėtumėte suvokti kartu su visais šventaisiais, koks yra plotis ir ilgis, ir aukštis, ir gylis, ir pažinti Kristaus meilę, kuri pranoksta pažinimą, idant būtumėte pripildyti visos Dievo pilnybės.“ (Ef 3, 17–19)

Kaip parodė ankstesnės šio ketvirčio temos, naujoji Sandora yra ta, kurioje Viešpats įdiegia Įstatymą į mūsų širdį (Jer 31, 31–33). Širdyje yra ne tik Įstatymas, bet ir, pasak šiandienos eilučių, Kristus, kas, be abejo, yra suprantama, nes Kristus ir Jo Įstatymas yra itin glaudžiai susiję. Taigi turėdami Kristaus Įstatymą širdyje ir su širdyje gyvenančiu Kristumi (graikiškas žodis, išverstas ankstesnėje eilutėje – „gyvenančiu“, taip pat reiškia „apsigyventi“, suteikiant pastovumo idėją) mums tenka dar viena didelė Sandoros nauda – nauja širdis.

`3. Kodėl mums reikia naujos širdies? Kokie pokyčiai pasireikš tiems, kurie turi naują širdį?`

Dar kartą perskaitykite šios dienos eilutę. Atkreipkite dėmesį, kad Paulius pabrėžia meilę sakydamas, jog turime būti joje „įsišakniję ir įsitvirtinę“. Šie žodžiai reiškia stabilumą, tvirtumą ir pastovumą meilėje. Mūsų tikėjimas nieko nereiškia, jei jo šaknys neįleistos į meilę Dievui ir meilę kitiems (Mt 22, 37–39; 1 Kor 13). Ši meilė neatsiranda tuštumoje. Priešingai, ji gimsta todėl, kad mes pamatome Dievo meilę mums (meilę, kuri „pranoksta pažinimą“), kaip apreikšta per Jėzų. Dėl to keičiasi mūsų gyvenimas, keičiasi širdis ir tampame naujais žmonėmis, turinčiais naujų minčių, naujų troškimų ir naujų tikslų. Tai yra mūsų reakcija į Dievo meilę mums, kuri keičia mūsų širdį ir įskiepija meilę kitiems. Galbūt tai bent iš dalies paaiškina Pauliaus žodžius apie mūsų pripildymą Dievo pilnybės.

`4. Perskaitykite 1 Jn 4, 16. Kaip ši eilutė susijusi su tuo, ką Paulius rašė Ef 3, 17–19?`

Perskaitykite šiandien tyrinėtas eilutes. Ką galite padaryti, kad pažadai šiose eilutėse būtų įgyvendinti jumyse? Ar yra dalykų, kuriuos būtina pakeisti, kurie galbūt trukdo patirti Dievo pilnybę (Ef 3, 19)? Sudarykite sąrašą, ką turite pakeisti savo gyvenime. Pasidarykite tokį sąrašą sau ir, jei jaučiatės patogiai, pasidarykite tokį sąrašą, kuriuo galėtumėte pasidalyti su klase. Kaip galite padėti vieni kitiems atlikti būtinus pokyčius?