---
title:  Be kaltės
date:   21/06/2021
---

„Taigi dabar nebėra pasmerkimo tiems, kurie yra Kristuje Jėzuje.“ (Rom 8, 1)

Jauna moteris buvo žiauriai nužudyta, jos žudikas nerastas. Policija jos kape paslėpė mikrofoną. Vieną vakarą, praėjus daugeliui mėnesių po jos mirties, jaunas vyras priėjo prie jos kapo ir, atsiklaupęs bei raudodamas, maldavo moters atleidimo. Policija, aišku, fiksuodama jo žodžius, suėmė jį už nusikaltimą.

Kas atvedė vyrą prie kapo? Kaltė, o kas dar?

Žinoma, nors nė vienas iš mūsų (tikėtina) nepadarėme nieko tokio blogo, kaip tas jaunas vyras, mes visi esame kalti, visi esame padarę tai, ko gėdijamės, ką norėtume ištaisyti, bet negalime.

Jėzaus ir naujosios Sandoros kraujo dėka nė vienas iš mūsų neturi gyventi paženklinti kaltės. Pasak šios dienos eilutės, mums nebėra pasmerkimo. Galutinis teisėjas laiko mus nekaltais, tarsi nebūtume padarę tų dalykų, dėl kurių jaučiamės kalti.

`2. Kaip šios eilutės padeda mums suprasti Rom 8, 1? Jn 5, 24; Rom 3, 24–25; 2 Kor 5, 21.`

Vienas iš didžiausių pažadų gyvenant Sandoros santykiuose su Viešpačiu yra tas, kad mums nebereikia gyventi su kaltės našta. Dėl Sandoros kraujo mums, pasirenkantiems užmegzti tuos Sandoros santykius su Dievu, pasirenkantiems laikytis tikėjimo, atgailos, paklusnumo sąlygų, galime jaustis, kad kaltės našta buvo paimta. Kai šėtonas siekia mums į ausis šnibždėti, jog esame blogi, jog esame kalti, jog esame pernelyg nuodėmingi, kad Dievas mus priimtų, galime daryti tai, ką darė Jėzus, kai šėtonas gundė Jį dykumoje – galime cituoti Šventąjį Raštą ir viena iš geriausių visų cituojamų eilučių yra Rom 8, 1. Tai nereiškia, kad neigiame nuodėmės tikrovę mūsų gyvenime; tai reiškia, kad dėka Sandoros santykių su Viešpačiu mes nebegyvename smerkiami nuodėmės. Jėzus sumokėjo už mus kainą ir dabar stovi Tėvo akivaizdoje, permaldaudamas savo krauju vardan mūsų, pateikdamas savo kraują, o ne mūsų nuodėmes.

Kokį skirtumą jūsų gyvenime nulemia tai, kad Viešpats atleido jums už visas padarytas nuodėmes? Kaip ši tikrovė padeda jums bendrauti su kitais, kurie jums nusidėjo? Kaip tai turėtų paveikti jūsų elgesį su tais žmonėmis?