---
title:  Jehova (Jahvė) ir Sandora su Abraomu
date:   18/04/2021
---

„Tuomet Jis tarė jam: Aš esu Viešpats, kuris išvedžiau tave iš chaldėjų Ūro, kad duočiau tau šį kraštą kaip paveldą.“ (Pr 15, 7)

Pavadinimai kartais gali priminti prekės ženklus. Jie itin glaudžiai susisieja mūsų prote su tam tikromis savybėmis, kad išgirdę konkretų vardą mes iškart atsimename konkrečias savybes. Kokios savybės, pavyzdžiui, ateina į galvą pagalvojus apie šiuos vardus: Albertas Einšteinas, Martinas Liuteris Kingas Jaunesnysis, Gandis ar Tabita? Kiekvienas iš jų yra susijęs su tam tikromis savybėmis ir idealais.

Bibliniais laikais žmonės Artimuosiuose Rytuose vardams teikdavo itin didelę reikšmę. „Hebrajai visada galvojo apie vardą, kuris arba atskleistų konkretaus asmens savybes, arba vardą suteikiančiojo mintis ir jausmus, arba vardo suteikimo metu vyravusias aplinkybes.“ (The SDA Bible Commentary, 1 t., p.523)

Kai Dievas pirmą kartą užmezgė Sandoros santykius su Abromu, Jis apsireiškė patriarchui vardu JHVH (KJV užrašytu – VIEŠPATS [Pr 15, 7], tariamu – Jehova (Jahvė). Taigi Pr 15, 7 parašyta: „Aš esu VIEŠPATS, kuris išvedžiau tave...

Vardas JHVH, nors Senajame Testamente užrašytas 6828 kartus, yra šiek tiek apgaubtas paslapties. Atrodo, kad tai yra veiksmažodžio „haja“ – būti forma, o tokiu atveju jis nusakytų „amžinąjį“, „esantįjį“, „savaime egzistuojantįjį“ arba „tą, kuris gyvena amžinai“. Dieviškosios savybės, kurias, atrodo, pabrėžia šis titulas, reiškia savaiminį buvimą ir ištikimybę. Jos nurodo į Viešpatį kaip į gyvą Dievą, gyvybės šaltinį, priešingai nei pagonių dievai, kurie neturėjo jokio egzistavimo, išskyrus jų garbintojų vaizduotėje.

Pats Dievas paaiškina Jehovos reikšmę Iš 3, 14: „Aš esu, kuris esu“. Ši reikšmė išreiškia besąlyginio Dievo buvimo tikrovę, kartu parodydama Jo valdymą praeityje, dabartyje ir ateityje.

Jehova taip pat yra Dievo asmeninis vardas. Jehovos sutapatinimas su tuo, kuris pašaukė Abromą iš Ūro, reiškia Dievo Sandoros su juo paskelbimą Pr 12, 1–3. Dievas nori, kad Abraomas žinotų Jo vardą, nes tas vardas atskleidžia Jo tapatybės, asmeninės prigimties ir charakterio puses – ir dėl šio žinojimo galime išmokti pasikliauti Jo pažadais (Ps 9, 10; Ps 91, 14).

Jums galvojant ar girdint vardą Jehova (Jahvė), kokios savybės automatiškai ateina į galvą? Meilė, gerumas ir rūpestingumas ar baimė, griežtumas ir drausmė? Kokios mintys automatiškai ateina į galvą, kai pagalvojate apie vardą Jėzus?