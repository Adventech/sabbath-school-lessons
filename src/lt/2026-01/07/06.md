---
title:  Pasitenkinimas
date:   12/02/2026
---

`7. Perskaitykite Fil 4, 10–13. 19. Kuo tenkintis ir džiaugtis gyvenime mokė Paulius?`

Ištikus kraštutinėms aplinkybėms (badui, ligoms, traumoms, netekčiai), pradedame apmąstyti, kas iš tikrųjų svarbu, apmąstyti palaiminimus, kurie paprastai laikomi savaime suprantamu. Kai „stokojame“ (Fil 4, 12) arba liekame su „beveik niekuo“, į pagalbą ateina tikėjimas.

Ir atvirkščiai, kai patiriame perteklių, visada reikėtų suprasti, kad pastarasis gali akimirksniu dingti (Pat 23, 5). Ir Jobas, ir Paulius mums primena, kad mes nieko neatsinešėme į pasaulį gimdami ir nieko nepasiimsime su savimi į kapą (Job 1, 21; 1 Tim 6, 7).

Atkreipkite dėmesį į šiuos biblinius pažadus:

• Ps 23, 1: „Viešpats – mano Ganytojas, man nieko netrūksta“.

• Mt 6, 32: „Jūsų dangiškasis Tėvas juk žino, kad viso to jums reikia“.

• 1 Pt 5, 7: „Paveskite Jam visus savo rūpesčius, nes Jis jumis rūpinasi“.

• Fil 4, 19: „Mano Dievas iš savo turtų gausos Kristuje Jėzuje šlovingai patenkins visas jūsų reikmes“.

Ir nuostabiausias: „Aš visa galiu Tame, kuris mane stiprina“ (Fil 4, 13). Galbūt nė vienas iš mūsų negalime iki galo suvokti, ką reiškia – „visa“. Žinoma, kaip ir prašant Dievo pagalbos bei stiprybės, turime prašyti pagal Jo valią. Tačiau dažnai net neprašome to, kas, mūsų supratimu, atitinka Jo valią. Štai kodėl Jok 4, 2 parašyta: „Jūs neturite, nes neprašote“. Štai ko galime drąsiai prašyti, nes žinome, kad tai atitinka Dievo valią:

• Išganymo mylimam žmogui ar draugui (1 Tim 2, 3–4)

• Drąsos dalintis tikėjimu (Apr 22, 17)

• Atleidimo, kai išpažįstame ir nusisukame nuo to, kas nedora (1 Jn 1, 9)

• Stiprybės paklusti Dievo įsakymams (Hbr 13, 20–21)

• Meilės tiems, kurie mūsų nekenčia ir engia (Mt 5, 44)

• Išminties sudėtingomis aplinkybėmis (Jok 1, 5)

• Tiesos supratimo Dievo Žodyje (Jn 8, 32)

Kaip elgiatės, kada tai, ko meldėte, dar nesuteikta arba galbūt niekada nebus suteikta?