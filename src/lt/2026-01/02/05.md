---
title:  Evangelijos vaisius
date:   07/01/2026
---

Pauliaus santykiai su kolosiečiais skyrėsi nuo Filipų gyventojų. Jis kolosiečius priskyrė tiems, kurie „nėra matę mano veido“ (Kol 2, 1). Nepaisant to, Paulius juos patikino, kaip ir filipiečius, kad dėkoja Dievui už juos ir už juos meldžiasi.

`4. Perskaitykite Kol 1, 3–8. Už ką Paulius dėkojo Dievui? `

Paulius sujungė tris dorybes, kurias minėjo kitose vietose – tikėjimą, viltį ir meilę (1 Kor 13, 13; 1 Tes 1, 3; 1 Tes 5, 8). Atkreipkite dėmesį, kad Paulius už minėtas dorybes nepriskyrė nuopelnų kolosiečiams. Jis dėkojo Tėvui už juos, nes, kaip rašė Jokūbas, tai yra viena iš gerų ir tobulų dovanų, kurias gauname iš Jo (Jok 1, 17). Kai matome meilę, kuria Dievas mus myli, tai veda mus į tikėjimą Kristumi (Ef 2, 4–8) ir gauname dangaus viltį. Petras ją apibūdina kaip nenykstantį, nesuteptą ir nevystantį palikimą, „kuris laikomas jums danguje“ (1 Pt 1, 4).

Paulius taip pat pabrėžė, kad Evangelija yra patikima, nes ji pagrįsta Tiesos Žodžiu. Šį posakį Paulius vartojo ir kitur, kalbėdamas apie įkvėptą Dievo Žodį (2 Kor 6, 7; 2 Tim 2, 15). Skirtingai nei žmogaus žodis, Dievo Žodis „veikia“ tuose, kurie tiki (1 Tes 2, 13), ir vykdo Dievo valią (Iz 55, 11). Taigi, kai skelbiama Evangelija, Dievo galia pasireiškia per Šventosios Dvasios darbą klausytojų širdyje, ir žmonės atsiliepia. Pati Evangelija duoda vaisių, nes ji yra „Gyvenimo“ Žodis (Fil 2, 16).

Turbūt labiausiai stebina tai, kaip Evangelija pasklido per tokį trumpą laiką. Praėjus maždaug trisdešimčiai metų po Kristaus mirties ir prisikėlimo, Paulius jau galėjo pasakyti, kad ji išplito po visą pasaulį (Kol 1, 6). Šiek tiek vėliau tame pačiame skyriuje jis rašė, kad Evangelija buvo „paskelbta visai Kūrinijai po dangumi“ (Kol 1, 23). Platus Romos kelių tinklas leido greitai susisiekti ir keliauti, todėl Pauliaus laiškai galėjo būti itin greitai išplatinti. Tačiau būtent Dievo jėga, veikianti per Žodį, gimdo žmogų dvasiniam gyvenimui (Jok 1, 18; 1 Pt 1, 23), padarydama jį nauju kūriniu Kristuje (2 Kor 5, 17).

`Kol 1, 5 Paulius rašė apie viltį, „kuri jums atidėta danguje“. Kaip jūs suprantate šią viltį ir kodėl ji paruošta jums asmeniškai, net jei tikrai esate to neverti?`