---
title:  Maldos galia
date:   08/01/2026
---

`5. Perskaitykite Kol 1, 9–12. Kokius konkrečius prašymus randate Pauliaus maldoje?`

Paulius meldė: „kad būtumėte pilni Dievo valios pažinimo“. Paulius Dievo valios pažinimą apibūdino kaip išmintį ir dvasinį supratimą (Kol 1, 9). Išmintis pirmiausia ateina visiškai pasitikint Dievu, noriai vykdant Jo valią (Jn 7, 17) ir nesiremiant „vien savo įžvalga“ (Pat 3, 5). Tačiau dažnai kyla klausimas: „Kokia yra Dievo valia man konkrečiomis aplinkybėmis?“ Dievo valią galime sužinoti iš keturių pagrindinių šaltinių, maldingai jos ieškodami:

1. Svarbiausias išminties šaltinis yra pati Biblija. „Tavo Žodis – žibintas mano kojoms ir šviesa mano takui“ (Ps 119, 105).

2. Dievas per pranašystės dvasią (Apr 12, 17; Apr 19, 10) suteikė mums ypatingos išminties paskutinėms dienoms, kaip atskleidžia Elenos Vait raštai. Biblija drąsina mus: „Pasitikėkite VIEŠPAČIU, savo Dievu, ir būsite tvirti! Pasitikėkite Jo pranašais, ir sėkmė jus lydės!“ (2 Met 20, 20)

3. Dievo valią ir vedimą taip pat galima pažinti per apvaizdingas aplinkybes, prašant Jo atverti arba užverti duris (Kol 4, 3).

4. Šventoji Dvasia veda mus, kai išmokstame atpažinti Jos balsą: „Jeigu nuklysi nuo kelio į dešinę ar į kairę, girdėsi Jo balsą už nugaros tau sakantį: ‘Štai tikrasis kelias! Juo eikite!’“ (Iz 30, 21)

Paulius meldė, kad kolosiečiai elgtųsi „kaip verta Viešpaties“ (Kol 1, 10). Žinoma, niekas nėra iš prigimties – vertas, bet Dievas savo malone laiko mus vertais ir ragina gyventi pagal tą aukštą pašaukimą (Ef 4, 1; 1 Tes 2, 12). Vien šiame laiške Paulius žodį gyventi arba elgtis pavartojo dar tris kartus (Kol 2, 6; Kol 3, 7; Kol 4, 5). Tai reiškia Dievo Įstatymo laikymąsi (Iš 18, 20), o tai įmanoma tik per Šventosios Dvasios darbą (Ez 36, 27).

Paulius taip pat meldė, kad jų (ir mūsų) gyvenimas „tobulai“ patiktų Viešpačiui, ir tada išvardijo būdus, kaip tai padaryti: nešant „visokių gerų darbų vaisių“ (Kol 1, 9–10); augant „Dievo pažinimu“ (Kol 1, 10); ir galiausiai – dėkojant (Kol 1, 12).

`Jei kas nors jūsų paklaustų: „Iš kur žinote, kad Dievas jus veda viena ar kita kryptimi?“, ką ir kodėl atsakytumėte?`