---
title:  Bendrystė Evangelijoje
date:   04/01/2026
---

`1. Perskaitykite Fil 1, 3–8. Už ką Paulius dėkingas? Kokius patikinimus jis pateikė filipiečiams ir kodėl tai svarbu?`

Paulius įkūrė bendruomenę Filipuose; taigi, jo laiške matome krikščioniškos bendrystės šilumą. Nors ir atskirtas šimtais kilometrų, Paulius, surakintas ir įkalintas, nešiojosi Bažnyčią ir jos narius savo širdyje; jis jų ilgėjosi „Kristaus Jėzaus nuoširdumu“ (Fil 1, 8); jis dėkojo Dievui už juos. Pauliaus padėkos malda netgi leidžia pažvelgti į Jėzaus mūsų užtarimą danguje.

Vyriausiojo kunigo krūtinės dėkle buvo 12 brangakmenių, simbolizuojančių 12 Izraelio giminių. Žmonės turėjo būti jo „širdyje“, kai jis už juos permaldavo (Iš 28, 29). Dar daugiau, kaip mūsų Vyriausiasis Kunigas dangiškoje Šventykloje Jėzus neša savo tautos vardus su savimi Tėvo akivaizdoje. Įdomu tai, kad Fil 1, 3 yra dviprasmybė, pabrėžianti glaudų Pauliaus ir filipiečių ryšį. Paprastai verčiama, kad Paulius juos prisimena maldoje, tačiau tekstas taip pat gali reikšti, kad filipiečiai prisimena jį. Bet kokiu atveju, taip pabrėžiamas glaudus abipusis ryšys, kurį taip pat paryškina žodis „bendradarbiavimą“ (graikiškai – koinonia). Kaip Paulius bendradarbiavo Kristaus kentėjimuose (Fil 3, 10), filipiečiai bendradarbiavo (graikiškai – sunkoinōneō) Pauliaus kentėjimuose ir finansiškai rėmė Pauliaus tarnystę (Fil 4, 14–15). Šis bendradarbiavimas „nuo pirmosios dienos iki šiandien“ (Fil 1, 5) paskatino jį dėkoti Dievui už juos ir melstis už juos „su džiaugsmu“ (Fil 1, 4). Įdomu tai, kad Paulius savo kalėjimo aplinką apibūdina ganėtinai teigiamai – kaip suteikiančią galimybę ginti ir stiprinti Evangeliją (Fil 1, 7). Šių dviejų teisinių terminų vartojimas rodo, kad jo teismas neišvengiamas, bet taip pat ir tai, kad Paulius aktyviai įtraukė kareivius ir lankytojus į Evangelijos skelbimą. Jos gynimas (graikiškai – apologia) ir jos amžinųjų tiesų patvirtinimas yra esminiai. Atrodo, kad Pauliui mažiau rūpi jo paties ateitis nei pačios Evangelijos stiprinimas. Nesvarbu, ar jis gyvas, ar miršta, Paulius yra įsitikinęs, kad Dievas užbaigs „gerą darbą“, kurį Jis pradėjo visuose, kurie Juo pasitiki (Fil 1, 6).

`Kaip jūs suprantate pažadą, kad Dievas užbaigs jumyse „gerą darbą“ (Fil 1, 6)? Ką tai reiškia? Ar šis darbas kada nors bus pabaigtas iki Jėzaus antrojo atėjimo?`