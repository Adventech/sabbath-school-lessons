---
title:  Dvasinio išmanymo taikymas
date:   06/01/2026
---

Filipiečiai, suprantama, buvo labai nusiminę, išgirdę apie Pauliaus įkalinimą. Dabar jo darbas buvo labai apribotas. Jis negalėjo keliauti. Jis negalėjo pamokslauti. Jis negalėjo lankytis sinagogose ir mokyti apie Jėzų kaip Mesiją. Jis nebegalėjo steigti bendruomenių. Filipiečiai siuntė Epafroditą apaštalo būklei išsiaiškinti, jį padrąsinti ir užtikrinti jo fizinių poreikių patenkinimą.

`3. Perskaitykite Fil 1, 12–18. Ką Paulius manė apie savo įkalinimą? Ko galime pasimokyti iš jo nusistatymo, nepaisant jį ištikusių aplinkybių?`

Žinia, kurią Paulius atsiuntė kartu su Epafroditu, tikriausiai nustebino filipiečius. Paulius savo aplinkybes matė kitomis akimis. Jo dvasinis įžvalgumas paskatino įkalinimą vertinti teigiamai. Įkalinimas visiškai netrukdė jo darbui, bet iš tikrųjų „išėjo į gera Evangelijos plitimui“ (Fil 1, 12). Ten, kur kiti matė tik grandines ir grotas, Paulius romėnų sargybinius matė kaip potencialias sielas Dievo karalystei. Jis taip pat matė, kad jo įkalinimas labai paskatino kitus būti aktyvesnius ir ryžtingesnius skelbiant Evangeliją, drąsiai kalbant už Kristų, nebijant padarinių.

Gali būti sunku įsivaizduoti, bet kai kurie iš tikrųjų manė, kad Pauliaus įkalinimas jiems bus naudingas. Jie, matyt, galvojo, kad jo nežinomumas padės jiems patiems ir jų skelbiamai Evangelijai sulaukti daugiau dėmesio. Koks galingas, bet liūdnas žmogiškojo savanaudiškumo pavyzdys, net Bažnyčioje. Kaip Jeremijas pasakė gerokai iki Pauliaus: „Širdis už viską vylingesnė ir nepataisomai pasiligojusi. Kas gali ją perprasti?“ (Jer 17, 9)

Laimei, kai kurie ištikimi darbininkai taip pat tapo uolesni skelbdami Evangeliją. Jie taip mylėjo Paulių, kad kentėjimai, kuriuos jie matė jį ištveriant dėl tikėjimo, paskatino juos labiau pasitikėti Kristumi ir įkvėpė juos būti dar uolesnius dėl Viešpaties. Tai suteikė jiems jėgų eiti ten, kur anksčiau jie bijojo eiti; tai paskatino juos kalbėti tokiomis aplinkybėmis, kokiomis anksčiau jie tylėjo; tai paskatino dar daugiau žmonių priimti Kristų ir skelbti išganymo Evangeliją.

`Ko išmokote iš patyrimų, kurie, nors neabejotinai blogi, taip pat atnešė tam tikros naudos? Net ir tais atvejais, kai nauda gali būti neakivaizdi, kaip galime išmokti pasitikėti Dievu nepaisant visko?`