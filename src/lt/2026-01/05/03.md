---
title:  Šviesa tamsiame pasaulyje
date:   26/01/2026
---

Fil 2, 14 Paulius ragino filipiečius viską daryti „be murmėjimų ir svyravimų“. Iššūkiai, susiję su Bažnyčios vienybe, yra itin rimti, ir jos neįmanoma išlaikyti be didelių mūsų pastangų. Vienybė Bažnyčioje yra mūsų vienybės su Kristumi ir paklusnumo Jo Žodžiui išdava. Ji gyvybiškai svarbi mūsų liudijimui, kaip toliau pabrėžė Paulius, ragindamas mus spindėti „tarsi žiburiai pasaulyje“ (Fil 2, 15).

Bemėgę naktį, atokiau nuo miestų ir gatvių žibintų akinančios šviesos, matoma daugiau žvaigždžių ir jos atrodo daug ryškesnės. Būtent kontrastas ir lemia skirtumą. Kuo juodesnis dangus, tuo ryškesnės žvaigždės. Tas pat pasakytina ir apie mūsų liudijimą. Kuo didesnė moralinė tamsa aplink mus, tuo ryškesnis kontrastas tarp tikrųjų Dievo sekėjų ir pasaulio žmonių. Tad itin svarbu neleisti dirbtinėms pasaulietiškų idėjų, spaudimo ir papročių „šviesoms“ nustelbti mūsų liudijimą arba pastarąjį visiškai išnaikinti.

`3. Perskaitykite Fil 2, 15–16. Kaip Paulius apibūdino, kuo mes, Dievo vaikai, turime būti ir ką turime daryti?`

„Nepeiktini“ reiškia be priekaištų. Šis žodis ypač vartojamas Jobo ir jo nepriekaištingo charakterio atveju (Job 1, 1. 8; Job 2, 3; taip pat Job 11, 4; Job 33, 9). Čia vartojamas graikų kalbos žodis – „tyras“, pažodžiui reiškiantis nemaišytą. Jėzus, atsižvelgdamas į žiaurius išpuolius, su kuriais gali susidurti Jo liudytojai, ragino mus būti neklastingiems „kaip balandžiai“ (Mt 10, 16). Paulius panašiai ragino mus neįsivelti „į blogį“ (Rom 16, 19). Mūsų šiuolaikiniai žiniasklaidos kanalai žinomi ne dėl tyro, pakylėjančio ir įkvepiančio turinio. Tokiais laikais Dovydo nusistatymas yra puiki taisyklė mums šiandien: „Į nieką kas žema, niekada nekreipsiu žvilgsnio“ (Ps 101, 3).

Neturėtume bijoti būti kitokie – mūsų tikėjimas turėtų mus vis labiau išskirti. Tikslas – spindėti „tarsi žiburiai pasaulyje“ (Fil 2, 15). Vienintelis būdas tai padaryti – nemėgdžioti „šio pasaulio“ (Rom 12, 2), tvirtai laikytis „Gyvenimo Žodžio“ (Fil 2, 16). Mūsų sprendimai lemia tai, ar gyvenome laukdami Kristaus dienos, ar bėgome „veltui“ (Fil 2, 16; plg. 1 Kor 9, 24–27).

`Jei jūsų gyvenime yra sričių, kurias laikytumėte „pasaulietiškomis“ (o taip tikriausiai yra), kaip galite nuo jų apsivalyti?`