---
title:  "„Gerbkite tokius žmones“"
date:   29/01/2026
---

`6. Perskaitykite Fil 2, 25–30. Kaip Paulius apibūdino Epafroditą? Koks jo konkretus nusistatymas ir poelgiai atskleidė jo charakterį?`

Epafroditas minimas tik šiame laiške, tačiau iš tų kelių trumpų paminėjimų apie jį sužinome nemažai. Sprendžiant iš jo vardo (nurodančio Afroditės kultą), jis buvo atsivertęs iš pagoniškos aplinkos. Vadinimas bendradarbiu rodo, kad jis aktyviai dalyvavo tarnystėje, galbūt dirbo kartu su Pauliumi Filipuose. Būti „bendradarbiu“ (plg. Fil 1, 27) tikriausiai reiškė susidūrimą su konfliktais, kuriuos Epafroditas patyrė skelbdamas Evangeliją, netgi rizikuodamas savo gyvybe (Fil 2, 30).

Kaip Filipų bendruomenės paskirtas „pasiuntinys“ (graikiškai – apostolos), Epafroditas buvo siųstas patarnauti Pauliui kalėjime ir rūpintis visais kitais jo poreikiais (Fil 2, 25). Jam filipiečiai patikėjo savo finansines aukas Pauliui (Fil 4, 18). Šios aukos buvo nepaprastai svarbios, nes bet kokį maistą, drabužius, patalynę ar kitus būtiniausius daiktus, kurių prireiktų kalintiems Romoje, tekdavo pirkti savo lėšomis arba priklausyti nuo šeimos ir draugų (plg. Apd 24, 23). Artėjant antrojo įkalinimo Romoje pabaigai, Paulius paprašė Timotiejaus pasistengti atvykti „prieš žiemą“ ir atgabenti „apsiaustą“, paliktą Troadėje (2 Tim 4, 21. 13). Pauliui, matyt, reikėjo šios storos, vilnonės milinės šaltoje akmens kameroje. Būtent Epafroditui buvo patikėta nunešti šį laišką atgal į Filipus (E. Vait, Apaštalų darbai, p. 354). Galbūt dėl problemų Filipuose (žr. 4 temą) Paulius laikė būtinybe išsiųsti Epafroditą atgal anksčiau nei tikėtasi, todėl ragino filipiečius priimti „jį Viešpatyje su tikru džiaugsmu“ (Fil 2, 29). Paulius norėjo užtikrinti, kad jie nesijaudintų dėl jo paties padėties kalėjime. Jis taip pat pabrėžė, kad Epafroditas yra toks žmogus, kurį krikščionys turėtų labai gerbti ne dėl jo turto ar socialinės padėties, bet dėl jo pasiaukojančios dvasios, sekant Jėzaus pavyzdžiu (Fil 2, 6–11. 29–30; plg. Lk 22, 25–27). Graikiškas žodis, reiškiantis pagarbą ar garbę, Naujajame Testamente pavartotas tik kelis kartus – kalbant apie šimtininko tarną, kuris buvo „branginamas“ (Lk 7, 2), apie tuos, kurie pagerbiami vestuvių puotoje (Lk 14, 8), ir apie Jėzų kaip brangų kertinį akmenį (1 Pt 2, 4. 6). Kad Epafroditą būtų galima priskirti šiai grupei, jis iš tiesų turėjo būti ištikimas žmogus.