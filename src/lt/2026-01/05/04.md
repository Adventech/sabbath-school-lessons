---
title:  Gyvoji auka
date:   27/01/2026
---

`4. Perskaitykite Fil 2, 17; 2 Tim 4, 6; Rom 12, 1–2; 1 Kor 11, 1. Ką Paulius čia sakė?`

Paulius jau išreiškė stebėtiną požiūrį į tai, ar jis gyvens, ar mirs tarnaudamas Kristui (Fil 1, 20–23). Dabar jis užsiminė apie realią kraujo praliejimo kaip tikėjimo aukos galimybę (Fil 2, 17). Šis vaizdinys pagrįstas senovės liejamomis atnašomis, kai skystis (pvz., aliejus, vynas ar vanduo) buvo išliejamas kaip auka Dievui (Pvz., Pr 35, 14; Iš 29, 40; 2 Sam 23, 15–17). Tariamas brangaus skysčio „eikvojimas“ išreiškiant maldingumą gali priminti Marijos poelgį, kai ji patepė Jėzaus galvą ir kojas brangiu „gryno nardo“ tepalu (Mk 14, 3–9; Jn 12, 3). Nors tai savaime nebuvo liejamoji atnaša, poelgis akivaizdžiai reiškė didžiulę auką, tinkamai iliustravusią begalinę Kristaus auką mūsų išgelbėjimui.

Jei Paulius būtų nubaustas mirties bausme už Evangelijos skelbimą, jis džiaugtųsi, nes jo gyvybė būtų „išlieta“ kaip auka Dievui. Kadangi hebrajų Biblijoje liejamosios atnašos paprastai nėra atskirtos, bet įmaišomos (Sk 15, 1–10; Sk 28, 1–15), Paulius savo gyvybės paaukojimą laikytų tinkamu tikinčiųjų, apsisprendusių savo gyvenimą pašvęsti Dievui kaip gyvą auką (Rom 12, 1), Filipuose aukos ir tarnystės papildymu.

Pirmieji krikščionys, įskaitant ir filipiečius (Fil 1, 27–29), aktyviai dalijosi savo tikėjimu. Jie skelbė Evangeliją vaikščiodami iš vienų namų į kitus (Apd 5, 42). Jie atvėrė savo namus Šventojo Rašto tyrinėjimui (Apd 12, 12; 1 Kor 16, 19; Kol 4, 15; Filem 1, 2) ir galėjo pagrįsti savo įsitikinimus Šventuoju Raštu (Apd 17, 11; Apd 18, 26; 1 Pt 3, 15). Adventistų pionieriai darė tą patį. Užuot pasikliovę vien pamokslininkais, kad šie skelbtų žinią savo kaimynams, jie dalijosi savo tikėjimu, rengdavo Rašto tyrinėjimo klases ir ruošė žmones krikštui, kai grįš jų pastorius.

Trumpai tariant, asmeniškai aukodamiesi, kaip „gyva atnaša“, jie darbavosi skelbdami Evangeliją. Ar turėtume daryti mažiau?

`Apmąstykite, ką jūsų gyvenimui reikštų būti gyva atnaša. Kiek aukojatės dėl Dievo karalystės ir ką jūsų atsakymas sako apie jus?`