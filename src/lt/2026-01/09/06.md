---
title:  Evangelijos galia
date:   26/02/2026
---

`6. Perskaitykite Kol 1, 28–29. Į ką Paulius sutelkė dėmesį? Jūsų manymu, kodėl žodis „kiekvieną“ pakartotas tris kartus?`

Pauliaus žinios centre buvo Kristus nukryžiuotasis (1 Kor 1, 23). Pasak Ef 5, 27, Kristaus aukos tikslas – „kad padarytų sau garbingą Bažnyčią, neturinčią jokios dėmės nei raukšlės, nei nieko tokio, bet šventą ir nesuteptą“. Taigi, Pauliaus Evangelijos skelbimo tikslas – kiekvieną žmogų padaryti „tobulą Kristuje“ (Kol 1, 28). Apaštalas tai darė mokydamas ir įspėdamas, aiškindamas įvairias krikščioniško mokymo puses ir papročius (2 Tes 2, 15; 1 Tim 4, 11; 1 Tim 5, 7; Tit 1, 9), įspėdamas dėl padarinių už Evangelijos atmetimą bei netikrų mokytojų keliamus pavojus (Apd 20, 29–31; Rom 16, 17).

Augame ir tampame tobuli Kristuje priimdami Šventojo Rašto mokymą ir įsiklausydami į įspėjimus. Tobulumas yra svarbi sąvoka. Naujagimio tėvai džiaugiasi kiekvienu svarbiu etapu – pirmaisiais žodžiais, mokymusi vaikščioti ir skaityti. Kuris iš tėvų nesunerimtų, jei jų vaikas po kelerių metų vis dar nevaikščiotų ar nekalbėtų? Augimas ir vystymasis yra laukiamas. Tas pat pasakytina ir apie krikščionišką gyvenimą.

Graikiškas žodis, išverstas – „tobulą“ (teleios), reiškia – be trūkumų. Krikščioniško augimo procese mes aiškiai suvokiame Dievo Įstatymo gilumą ir tai, kad Jo „įsakymas beribis“ (Ps 119, 96). Suprantame, kad tai apima „širdies sumanymus bei mintis“ (Hbr 4, 12).

Tačiau turime būti atsargūs, todėl Paulius Kol 1, 28 vartojo žodį „įspėdami“. Kelias, kuris „atrodo teisingas“, yra mirties kelias (Pat 14, 12). Dvasinis įžvalgumas kyla iš Dievo Žodžio pažinimo. Klaidamoksliai paprastai turi tam tikros tiesos, bet arba kažkuo papildo, arba kažką pašalina iš Biblijos (Iz 8, 20). Pašalinimas paprastai pasireiškia tuo, kad, net jei ne tiesiogiai suabejojama tuo, ką sako Dievas, abejojama, ar tai tikrai įmanoma, ar tai taikytina mūsų laikams. Turime būti gudrūs kaip žalčiai, bet neklastingi kaip balandžiai, kai reikia atskirti Rašto tiesą nuo klaidamokslių.

`Kaip suprantate, ką reiškia būti tobulam Kristuje (Kol 1, 28)? Kaip supratimas, susijęs su tuo, ką Jėzus dėl mūsų padarė ant kryžiaus, padeda suvokti, ką reiškia būti tobulam Kristuje?`