---
title:  Dievo amžinasis planas
date:   24/02/2026
---

`3. Perskaitykite Kol 1, 24–25. Ką Paulius sakė apie savo kentėjimus dėl Kristaus?`

Nors Paulius rašė Laišką kolosiečiams atlikdamas namų areštą Romoje, turbūt didžiausias kentėjimas jam – tai negalėjimas uoliai darbuotis keliaujant iš vienos vietos į kitą ir iš vienų namų į kitus, kaip anksčiau (Apd 20, 20). Šie vargai (arba išmėginimai), dėl kurių Kristus iš anksto įspėjo (Mt 24, 9; Jn 16, 33), „negali lygintis su būsima garbe, kuri mumyse bus apreikšta“ (Rom 8, 18). Tai platesnis vaizdas. Kaip Paulius rašė krikščionims Filipuose, taip ir dabar jis džiaugėsi dėl savo kentėjimų už kolosiečius (Kol 1, 24).

Paulius galėjo būti kalėjime, „bet Dievo Žodis nesurakinamas!“ (2 Tim 2, 9) Pauliaus įkalinimo laikotarpiu buvo parašyti ir Laiškas filipiečiams, ir Laiškas efeziečiams, ir Laiškas Filemonui. Po apaštalo paleidimo Dievas įkvėpė jį parašyti svarbius patarimus 1 Laiške Timotiejui ir Laiške Titui. Vėliau, paskutinio įkalinimo metu Romoje, jis parašė 2 Laišką Timotiejui. Trumpai tariant, šie paskutiniai metai suteikė Pauliui galimybę parašyti reikšmingą Naujojo Testamento dalį, kurioje tikriausiai buvo ir Laiškas hebrajams.

Dievo amžinasis planas numatė visa tai ir dar daugiau. Graikiškas žodis, kurį Paulius vartojo Kol 1, 25, paprastai verčiamas „paskyrimu“ – oikonomia. Pastarasis vartojamas ribota prasme (pvz., 1 Tim 1, 4), nusakant „Dievo būdą reikalams tvarkyti“ (Luke Timothy Johnson, The First and Second Letters to Timothy (New York: Doubleday, 2001), 164 p.). Tai apimtų ir Pauliaus apaštalystę. Tačiau platesne prasme šis žodis apima visas priemones, kurias Dievas numatė išganymo planui. Pauliaus, kitų apaštalų ir net Senojo Testamento pranašų (Ef 2, 20; Ef 3, 5), įskaitant Mozę, tarnystė buvo skirta iki galo atskleisti „Dievo Žodį“ (Kol 1, 25), visa tai susiję su šiuo dangaus planu.

Nors šią temą atidžiau panagrinėsime kitoje dalyje, šiuo metu naudinga pastebėti, kad Paulius savo tarnystę laikė tik viena maža daug didesnio, ilgalaikio dieviško plano, kuris pradėtas įgyvendinti „prieš pasaulio sukūrimą“ (Mt 13, 35; Ef 1, 4), dalimi.

`Pagalvokite apie savo gyvenimą. Kaip jūsų priimami sprendimai (dideli ir maži) gali derėti prie didesnio Dievo plano? Ar tikrai galime žinoti, kad sprendimas iš tikrųjų yra „mažas“? Kokių didesnių padarinių, kurie paaiškės tik vėliau, jis gali turėti?`