---
title:  Kadaise priešiški piktais darbais, bet dabar sutaikyti
date:   22/02/2026
---

`1. Perskaitykite Kol 1, 21–22. Ką Paulius turėjo omenyje kalbėdamas apie susvetimėjimą ir priešiškumą? Ir koks yra laukiamas Kristaus mirties galutinis rezultatas (taip pat žr. Ef 5, 27)?`

Paulius visada piešė niūrų žmonijos paveikslą, bent jau žmonijos be Kristaus teisumo. Ir kas šiandien, beveik po dviejų tūkstančių metų, galėtų ginčytis su šiuo teiginiu? Kažkas kartą pasakė, kad vienintelė krikščioniška doktrina, kurios nereikia priimti tikėjimu, yra žmonijos nuodėmingumas.

Tačiau nuo pat nuodėmės atsiradimo Dievas ėmėsi iniciatyvos sutaikyti mus su savimi, kad ir kokie blogi būtume. Tai yra, nuo pat pradžių Dievas stengėsi išspręsti nuodėmės problemą, net jei sprendimą buvo galima rasti tik Jo paties mirtyje ant kryžiaus.

Edene Jis klausė Adomą, savo kūrinijos šedevrą: „Kur tu?“ (Pr 3, 9) Ir šiandien Jis toliau ieško tos vienintelės pražuvusios avies – mūsų. Jis mūsų ieško po vieną. Jis turi tobulą planą, kaip mus laimėti, pritaikydamas Pr 3, 15 užuomazginį Evangelijos pažadą, sukeldamas priešiškumą tarp mūsų ir šėtono.

Kartais Evangelija pristatoma taip sudėtingai ir teoriškai, kad ji mažai ką reiškia praktiškai XXI šimtmetyje. Bet iš tikrųjų ji gana paprasta ir aiški.

Evangeliją sudaro trys dalys:

Pirma, kadangi mes negalime išsigelbėti, Jėzus atėjo ir mirė už mūsų nuodėmes (Rom 5, 6–8).

Antra, priimdami Jo mirtį kaip savąją, tikėjimu, atgaila ir krikštu esame nuteisinti ir išlaisvinti iš nuodėmės pasmerkimo (Rom 5, 9–11; Rom 6, 6–7).

Trečia, dabar gyvename vienybėje su Kristumi, Jo atkuriančios galios patyrimo ir Jo gyvenimo mumyse rezultatas (2 Kor 5, 17–21; Gal 2, 20).

Tai nebūtinai atskiri žingsniai ar etapai. Jais galime žengti iš karto, kai tik esame pasiruošę priimti Jėzų į savo gyvenimą. Ir jie gali būti atnaujinami kiekvieną dieną, kai kiekvieną rytą pasišvenčiame Jam. Nesvarbu, kaip kiekvienas iš mūsų patyrėme Kristaus gelbstintį darbą savo gyvenime, pamatas visada yra Jėzaus mirtis. Visada turime grįžti prie šio pamato.

`Kai pažvelgiate į save, savo charakterį ir savo vidinį „aš“, ką vaizdas jums sako apie kryžiaus būtinybę?`