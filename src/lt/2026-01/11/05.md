---
title:  Charakteris naujam gyvenimui
date:   11/03/2026
---

Apibūdinęs blogus įpročius ir neigiamas savybes, kurios pašalinamos ir kurių išsižadama, kai ateiname pas Kristų, Paulius kalbėjo apie tai, kas teigiama, pavyzdžiui, perėjimas iš tamsos į šviesą.

`5. Perskaitykite Kol 3, 12–14. Kaip apibūdinami tikintieji ir kaip, jūsų manymu, tai susiję su savybėmis, kurias jie turi „apsivilkti“?`

Kaip ir Izraelis, Dievo pašauktas būti Jo ypatinga tauta ir atspindėti Jo charakterį, tikintieji Jėzumi yra „Dievo išrinktieji“ (Kol 3, 12). Tačiau ne visi atitinka šį pašaukimą. Kaip sakė Jėzus: „Daug pašauktų, bet maža išrinktų“ (Mt 22, 14; plg. Mt 24, 22. 24. 31). Pauliaus įvardinti „išrinktieji“ turi panašią reikšmę (Rom 8, 33; 2 Tim 2, 10). Kaip ir Izraelis, tikintieji yra Dievo mylimi ir išrinkti (Įst 7, 6–8). Šią privilegiją lydi svarbi atsakomybė – garsinti „šlovingus darbus To, kuris pašaukė jus iš tamsybių į savo nuostabią šviesą“ (1 Pt 2, 9). Ir mes tai darome savo gyvenimu dabar.

Aštuonios Pauliaus paminėtos savybės yra ganėtinai ilgas sąrašas! Nuoširdus gailestingumas, gerumas, nuolankumas, romumas, kantrumas. Pakantumas ir atleidimas vieni kitiems, o viršum visko – meilė (Kol 3, 12–14). Šios savybės gali kilti tik iš širdies, susivienijusios su Kristumi, nes jos atitinka Jo charakterį ir tai, kaip Jis elgėsi su mumis. Mes turime atleisti kitiems, „kaip Viešpats jums atleido“ (Kol 3, 13). Meilė yra „tobulumo raištis“ (Kol 3, 14), nes būtent Jo meilė mus saisto  su Juo ir įgalina mus iš tiesų mylėti kitus (1 Jn 4, 11–12).

Šios savybės veikia mūsų santykius dviem būdais. Pirma, meilės, gailestingumo, gerumo parodymas kitiems ir atleidimas laimina mus ir kitus. Mylėti ir laiminti kitus teikia pasitenkinimo. Žmonės paprastai atsako mums tuo pačiu, ir mes toliau gauname Dievo gailestingumą ir atleidimą (Mt 5, 7; Mt 6, 14). Antra, ir tai dar svarbiau, taip pašlovinamas Dievas ir kiti gali būti paskatinti tikėti ir sekti Jėzumi, nes taip parodoma dieviškosios malonės galia. „Jokia kita žmogaus sielą supanti įtaka neturi tokios jėgos, kaip nesavanaudiško gyvenimo įtaka. Stipriausias argumentas Evangelijos naudai yra meilingas ir mielas krikščionis“ (E. Vait, Gydymo tarnystė, p. 345).

`Kiek gerai jūs parodote Jėzų elgesiu su kitais, ypač su tais, kurie gali būti jums nemalonūs?`