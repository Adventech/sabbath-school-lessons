---
title:  Naujas gyvenimas
date:   12/03/2026
---

Pauliaus susirūpinimas ramybe ir darna Bažnyčioje aiškiai matomas Kolosiečiams 3 pabaigoje. Mes jau išsamiau aptarėme Dievo ramybę (žr. 7 temą). Skirtingai nuo pax Romana, pax Christi nėra iš išorės primesta ramybė, nes ji skirta „valdyti“ mus iš vidaus. Ši ramybė gali įsivyrauti tik tada, kai Kristus viešpatauja.

`6. Perskaitykite Kol 3, 16–17. Kas konkrečiai leidžia Kristui viešpatauti ir kokį vaidmenį visam tam atlieka muzika?`

Kalba čia labai vaizdinga. Ji nusako Kristaus Žodį, apsigyvenantį mumyse. Tai įvyksta, kai atidžiai skaitome Bibliją, kad klausytumės ir mokytumės Dievo išminties. Matyt, nors graikiškas tekstas yra šiek tiek dviprasmiškas, muzika atlieka svarbų vaidmenį vieniems kitus mokant ir raginant (Kol 3, 16).

Tačiau ne bet kokia muzika. Paulius vartojo labai konkrečią terminologiją tiek čia, tiek Ef 5, 19: „psalmių, himnų bei dvasinių giesmių žodžiais“.

Nors negalime būti tikri, atrodo, kad čia daromas skirtumas tarp esamo Senojo Testamento psalmių rinkinio ir augančio Naujojo Testamento giesmių rinkinio. Dvasinės giesmės gali būti bendresnis terminas, nusakantis bet kokią šlovinimo giesmę, susijusią su dvasiniu gyvenimu ar bažnytiniu gyvenimu. Giesmių žodžiai yra priemonė tiesai mokyti ir duoti nurodymų, kaip gyventi krikščioniškai. Daugelyje didžių pastarųjų šimtmečių giesmių yra galinga, pakylėjanti ir pastiprinanti vilties žinia, itin reikalinga pasaulyje, kuris lengvai mus visus nuvilia.

Muzikos įtaka yra galinga. Dovydo grojimas lyra nuramindavo karalių Saulių (1 Sam 16, 23). Tačiau kai Dovydas tapo Sauliaus varžovu, jo(Sauliaus) pyktis ir apmaudas išaugo (1 Sam 18, 10–11). Kliniškai įrodyta, kad rami klasikinė muzika mažina nerimą, optimizuoja smegenų veiklą, padeda atsipalaiduoti, malšina skausmą ir padeda bendravimui.

Kas iš mūsų nėra matę, kokią galingą įtaką, gerą ar blogą, muzika gali turėti mūsų jausmams ir mintims? Muzika – tinkama muzika – gali būti dvasiškai pakylėjanti.

`Parašyta: „Visa, ką tik darytumėte žodžiu ar darbu, visa darykite Viešpaties Jėzaus vardu“ (Kol 3, 17). Ar tikrai galite pasakyti, kad tai darote? Jei ne, kaip galite pasikeisti, t. y. ką turite liautis darę, jei negalite to daryti Viešpaties vardu?`