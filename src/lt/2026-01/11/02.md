---
title:  Dangiškas mąstymas
date:   08/03/2026
---

`1. Perskaitykite Kol 3, 1–4. Pasak Pauliaus, kokia būtina sąlyga, kad mąstytume tai, kas danguje? Jūsų manymu, ką tai reiškia?`

Nuo kalno viršūnės galima apžvelgti didžiulį kraštovaizdį. Nuo neatmenamų laikų kalnus lankydavo tie, kurie siekė artimesnio patyrimo su Dievu (Ps 121, 1–2). Netgi žmogaus sukurti kalnai, vadinami zikuratais, buvo statomi pagonių panašiu tikslu – susitikti su dievais. Įdomu tai, kad Ūro mieste, kurį palikti Viešpats pašaukė Abromą, buvo labai didelis zikuratas, matomas daug kilometrų atstumu. Tačiau vien aukščio keitimas niekada nepriartins žmogaus prie dangaus dvasine prasme. Žmogaus pastangos niekada negalėtų to padaryti.

Tik dėka malonės, per kurią mirėme su Kristumi ir buvome su Juo prikelti (perkeltine prasme, simbolizuojama krikšto (Kol 2, 12–13)), įmanoma priartėti prie dangaus.

Atkreipkite dėmesį, kad nuo pat Kolosiečiams 3 pradžios nuolat pabrėžiama tai, kas yra danguje: „siekti to, kas aukštybėse“, „kur Kristus sėdi“, „rūpintis tuo, kas aukštybėse“, „kur mūsų gyvenimas su Kristumi paslėptas Dieve“, su Juo ir jūs pasirodysite šlovingi (Kol 3, 1–4).

Tiesa, krikščioniškame gyvenime daug ko neįmanoma paaiškinti. Kaip žmogus iš tikrųjų gali „mirti“ ir „būti prikeltas“, kai, regis, jis yra tas pats asmuo ir neturėjo tokio gyvenimo ir mirties patyrimo? Daug kas neturi prasmės prigimtiniam protui, nepaveiktam Šventosios  Dvasios. Tačiau tiems, kurie yra dvasiškai mąstantys, nes jie gavo Dievo pažadėtą naują širdį, mirtis nuodėmei ir prikėlimas su Kristumi yra tikrovė. Kaip sako giesmės žodžiai: „Klausiate manęs, iš kur žinau, kad Jis gyvas? Jis gyvena mano širdyje“.

Nepaisant to, Paulius davė šiuos įsakymus, nes būtina nuolat atnaujinti dvasinį gyvenimą (2 Kor 4, 16). Iš tiesų galime atsimesti ir pasiklysti! Ir šiame gyvenime niekada nesame apsaugoti nuo pagundų.

Todėl turime kasdien siekti „to, kas aukštybėse“ (Kol 3, 1). Mūsų amžinasis „gyvenimas su Kristumi paslėptas Dieve“ (Kol 3, 3), bet išorinė šio gyvenimo išraiška tikrai nebus paslėpta.

`Apie ką jūs dažniausiai mąstote – apie tai kas aukštai ar tai, kas žemai? Jei tai, kas žemai, kaip galite tai pakeisti?`