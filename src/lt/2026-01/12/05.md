---
title:  Melstis vieniems už kitus
date:   18/03/2026
---

`4. Perskaitykite Kol 4, 2–4. Kokius maldos principus randate šiose eilutėse? Ko Paulius prašė melsti?`

Galbūt svarbiausia, ką galime pasakyti žmogui, patiriančiam įvairius sunkumus, ar pastarieji būtų susiję su šeima, sveikata, pinigais ar kuo nors kitu, tai – „Aš meldžiuosi už tave“. Tai dangaus pasirinkta ryšio ir sąveikos priemonė. „Tai dieviškojo plano dalis – duoti mums atsakymą į tai, ko meldžiame tikėdami. Jei neprašytume – negautame“ (E. Vait, Didžioji kova, 2017, p. 455).

Atkreipkite dėmesį į Pauliaus žodžius: „Būkite atsidėję maldai“, „budėkite su ja dėkodami“. Pastarieji rodo, kad tai yra tikėjimo malda (Kol 4, 2). Jis liepė mums melstis „kiekvienu metu“ (Ef 6, 18) ir „be paliovos“ (1 Tes 5, 17). Nuostabiausia tai, kad „mes juk nežinome, ko turėtume deramai melsti, todėl pati Dvasia užtaria mus neišsakomais atodūsiais“ (Rom 8, 26).

`5. Dar kartą perskaitykite Kol 4, 3. Kokias „Žodžio duris“ Dievas galėtų jums atverti, kad pasidalintumėte savo tikėjimu?`

Svarbu tai, kad Paulius taip pat meldė tinkamų žodžių. Kartais, skaitant jo laiškus ar kalbas Apaštalų darbų knygoje, atrodo, jog šis apaštalas visada buvo iškalbingas, niekada neabejojo, ką turėtų sakyti. Tačiau čia jis prašė melstis, kad jis sugebėtų skelbti žinią (Kol 4, 4). Paskutinėje eilutėje jis taip pat pavartojo labai svarbų graikišką žodį (dei), kurį būtų galima išversti – „privalau jį išsakyti“, nurodydamas Evangelijos skelbimo būtinybę. Jis pripažino, kaip svarbu šią žinią pateikti aukščiausiems Romos valdžios sluoksniams, įskaitant ciesoriaus namus.

„Ne visada būtina klauptis maldai. Ugdykite įprotį kalbėtis su Išgelbėtoju būdami vieni ar kai vaikštote, kai atliekate savo kasdienį darbą. Tegul širdis ištisai būna pakylėta tylioje maldoje prašant pagalbos, aiškumo, jėgų ir supratimo. Tegul kiekvienas įkvėpis būna malda“ (E. Vait, Gydymo tarnystė, p. 378).