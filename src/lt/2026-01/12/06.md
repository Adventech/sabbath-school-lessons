---
title:  Gyventi išmintimi
date:   19/03/2026
---

Kokia tiesa krikščionims yra svarbiausia, kurią jie gali žinoti? Tai, kad Jėzus Kristus mirė už mūsų nuodėmes ir kad tikėjimu Juo galime turėti amžinąjį gyvenimą. Tai tiesa, kurios mes niekada nebūtume galėję patys suprasti. Ši tiesa turėjo būti mums pasakyta arba apreikšta. Ji mums buvo apreikšta Dievo Žodyje.

Mes niekada nebūtume sužinoję daug tiesos ir nepažinę išminties, jei Dievas nebūtų mums jos apreiškęs savo Žodyje. Tačiau šios žinios ir išmintis mums nebuvo duotos šiaip sau, kaip kažkas, kuo užimamos mintys. Priešingai, mes turime gyventi šia tiesa, šiomis žiniomis ir šia išmintimi.

`6. Perskaitykite Kol 4, 5–6. Kokiomis aplinkybėmis, pasak Pauliaus, mums ypač reikia elgtis „išmintingai“? Kodėl?`

Deja, krikščionys kartais visai nebūna krikščionys! Kaip nurodė Paulius (cituodamas Iz 52, 5), Izraelis taip pat buvo suklupimo akmuo netikintiesiems: „Juk dėl jūsų, kaip parašyta, piktžodžiauja Dievo vardui pagonys“ (Rom 2, 24). Tai, kaip elgiamės su kitais, ypač su tais, kurie nėra mūsų tikėjimo, labai svarbu (Tit 2, 5; 2 Pt 2, 2). Krikščioniški namai, jaunimo susibūrimai maldai, o ne išdaigoms, paprastas gerumas ir rami, kantri dvasia daug pasako tiems, kurie stebi, ar mūsų išpažinimas yra nuoširdus, ar ne.

Kol 4, 6 Paulius ypač pabrėžė mūsų sakomus žodžius: „Jūsų kalba visuomet tebūna maloni“. Mūsų sakomi žodžiai turėtų būti ne tik malonūs ar mandagūs, bet ir įkvėpti bei persmelkti Dievo malonės Šventosios Dvasios įtaka.

„Druska pasūdyta“. Priešingai pasaulietiško pasūdytos kalbos apibrėžimo, mūsų žodžiai turėtų būti tinkami ir patrauklūs tiems, į kuriuos kreipiamės. „Kad žinotumėte, kaip kiekvienam atsakyti“. Tik Šventoji Dvasia gali duoti mums tinkamus žodžius tinkamu laiku deramam tikslui ir paruošti klausytojų protą žiniai, kuria privalome dalytis (čia taip pat pavartotas žodis „dei“; žr. ankstesnės dalies Kol 4, 4 komentarus).

`Pagalvokite apie savo žodžius, darbus ir kaip elgiatės kitų akivaizdoje. Kokią žinią siunčiate apie savo tikėjimą ir ką reiškia būti krikščioniu?`