---
title:  Vyrai ir žmonos
date:   15/03/2026
---

Naujajame Testamente yra keletas pamokymų rinkinių krikščioniškiems namams (Ef 5, 21–6, 9; Kol 3, 18–4, 1; Tit 2, 1–10; 1 Pt 2, 18–3, 7). Pažymėtina, kad šie vadinamieji „kodeksai šeimoms“ nėra visiškai hierarchiniai, bet apima ir tai, kas santykius daro abipusiškesnius ir abipusiai ugdančius.

`1. Perskaitykite Kol 3, 18–19. Kokią pusiausvyrą matote? Kokius papildomus patarimus Paulius pateikė Ef 5, 22–25. 33?`

Kai kurie vyrai cituoja: „Jūs, žmonos, būkite klusnios vyrams“ (Kol 3, 18), ir čia sustoja, tačiau atkreipkite dėmesį į svarbią Pauliaus pridėtą detalę: „kaip dera Viešpatyje“. Naujajame Testamente niekur nemokoma, kad moterys turi paklusti visiems vyrams; taip pat, kad žmonos yra mažiau svarbios ar pavergtos; nei kad jos turėtų aklai paklusti kiekvienai savo vyro užgaidai ar norui. Pauliaus mintis yra ta, kad žmonos ištikimybė pirmiausia yra Viešpačiui, o tik po to – vyrui. Pastarajam nedera praryti žmonos individualumo, jis negali būti jos sąžine.

Kristaus meilė Bažnyčiai, kai Jis pasiaukojo už ją, parodo, kaip vyrai turėtų mylėti savo žmonas (Ef 5, 25). Jie bus ištikimi, nepaisant kainos. Jie priims sprendimus, kurie geriausiai atitinka žmonos interesus, nors paprastai šie interesai turėtų būti bendri. Tokia meilė palengvina žmonai prievolę paklusti Dievo įsakymui gerbti vyrą (Ef 5, 33).

Sveikai krikščioniškai santuokai būdingas abipusiškumas – tarimasis vienas su kitu, bendras apgalvojimas ir sprendimų priėmimas kaip porai. Kartais, priimant sprendimus, turinčius rimtų padarinių visai šeimai, gali būti tikslinga įtraukti vaikus į tokius pokalbius, tačiau tėvai niekada neturėtų ginčytis vaikų akivaizdoje. Po tokio proceso, jei vyras ir žmona negali susitarti, biblinis kelias ramybei užtikrinti – žmonos pritarimas vyro sprendimui, jei pastarasis neprieštarauja Dievo Žodžiui. Tuo pačiu metu, jei ne visi, tai dauguma vyrų gali prisiminti laikus, kai jie buvo laimingi klausydamiesi savo žmonų ir atsižvelgdami į jų patarimus. Kuo daugiau vyras ir žmona bendradarbiauja kaip komanda, tuo laimingesnė bus santuoka.

`Kaip galime išvengti to, kas, deja, buvo daroma visą istoriją – šiose eilutėse išreikštus gražius principus paversti kažkuo blogu?`