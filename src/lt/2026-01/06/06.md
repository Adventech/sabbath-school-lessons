---
title:  Svarbu tik viena - pažinti Kristų
date:   05/02/2026
---

`6. Perskaitykite Fil 3, 10–16. Kokie yra esminiai Pauliaus teiginiai šiose eilutėse?`

Žinoma, nėra nieko svarbiau už Kristaus pažinimą, kuris galiausiai garantuoja, kad Jis mus pažins ir pripažins Tėvo akivaizdoje (Mt 7, 21–23; Mt 10, 32–33). Kaip mums Jį pažinti? Per Jo rašytinį Žodį – pastarąjį skaitant ir gyvenant laikantis Jo Žodžio. Mes negalime Jo pažinti akis į akį, kaip tai darė mokiniai. Tačiau įdomu tai, kad, nepaisant tokio pažinimo, mokiniai vis tiek nesuprato Jo žodžių, pabrėžiant Šventosios Dvasios vedimo būtinybę (Jn 16, 13). Kuo geriau Jį pažįstame, tuo arčiau Jo esame, nes patiriame „Jo prisikėlimo galybę“ (Fil 3, 10), kuri leidžia mums gyventi „atnaujintą gyvenimą“ (Rom 6, 4). Kitas būdas artėti prie Jėzaus – tai per „bendravimą Jo kentėjimuose“ (Fil 3, 10). Kiekvienas išmėginimas, kiekvienas skausmingas patyrimas padeda mums geriau pažinti ir branginti tai, ką Jėzus iškentėjo dėl mūsų, taip pat aiškiau suprasti Jį ir Jo valią.

Trečias būdas artintis – tai veržtis pirmyn „į tikslą“ (Fil 3, 14). Kas tas tikslas? Taip išverstas žodis, pavartotas Naujajame Testamente tik čia (skopos). Pastarasis reiškia lenktynių finišo liniją ir nugalėtojui skiriamą prizą. Paulius taip vadina laimikį, „prie kurio Dievas kviečia Kristuje Jėzuje“ (Fil 3, 14). Kaip Kristus per savo mirtį ir prisikėlimą įžengė į dangų, taip ir Dievas kviečia mus gauti tą patį dangiškąjį atlygį – amžinąjį gyvenimą.

Akivaizdu, kad mes to dar nepasiekėme. Mes nebūsime visiškai tobuli, kol mūsų vargingas kūnas nebus pakeistas ir taps panašus į Jo „garbingąjį kūną“ (Fil 3, 21). Tačiau pažindami Jį ir kasdien kviesdami Jį į savo gyvenimą, mes veržiamės į tikslą būti panašūs į Jėzų visais įmanomais atžvilgiais jau dabar. Būtent į tai Paulius sutelkė dėmesį. Kaip ir bėgant lenktynėse (1 Kor 9, 24–27), mes nekreipiame dėmesio į tai, kur buvome ar kas bėga už mūsų. Mūsų dėmesys sutelktas į tai, kas priekyje – į tą dangiškąjį laimikį, kuris mūsų laukia. Vaizdas čia aiškus – bėgikas visiškai susitelkęs į tikslą, pasitelkęs kiekvieną raumenį veržiasi pirmyn, kad pasiektų finišo liniją.

`Einant su Viešpačiu, kodėl itin svarbu ne nuolat dairytis atgal, bent jau į nuodėmes ir nesėkmes, o verčiau žvelgti pirmyn, į tai, kas jums dabar pažadėta Kristuje?`