---
title:  Pavyzdžiai
date:   01/02/2026
---

Visi mes esame sutikę žmonių, kuriais žavimės ir kuriuos norime sekti. Vaikams ypač svarbu, kad jie turėtų gerus pavyzdžius. Idealiu atveju tai būtų jų tėvas ir motina. Augdami jie matys kitų pavyzdžių, galbūt susijusių su jų pasirinkta karjera ar net biografijomis, kurias skaitys. Jie taip pat gali sužinoti, kaip įvairios Biblijos asmenybės ėmėsi iššūkių, ir pastaruosius palyginti su savo gyvenimu.

Deja, šiandieninėje žiniasklaidoje gausu blogų pavyzdžių. Esame „bombarduojami“ ir viliojami pasakojimais, kuriuose išsamiai aprašomos pikantiškos įžymybių problemos ir nevykęs gyvenimas. Pauliaus laiško skaitytojai Filipuose, nors, žinoma, nesinaudojo internetu, vis dėlto susidūrė su panašiais iššūkiais.

Tiesa ta, kad pasaulis, kuriame gyveno Paulius, buvo labai sugedęs, amoralus ir blogas, kaip ir mūsiškis šiandien. Visada buvo – ir visada bus, bent jau iki paskutiniosios dienos – daugiau nei pakankamai blogio. Klausimas – kaip mes į tai reaguosime?

`1. Perskaitykite Fil 3, 17–19. Kaip šiose eilutėse aprašomi geri ir blogi pavyzdžiai? Kokie jiems būdingi skirtumai?`

Negalime nepastebėti Pauliaus meilės tiems, su kuriais jis nesutinka – jis dėl jų verkia! Taip pat atkreipkite dėmesį, kad jis jų nevadino savo priešais, o „Kristaus kryžiaus“ priešais (Fil 3, 18). Paulius suprato, kad kalbama apie daug didesnius klausimus, būtent, kaip kryžius sugriauna kliūtis ir visus mus pastato į tą patį lygį – kaip nusidėjėlius, kuriems reikia Gelbėtojo (Ef 2, 11–14).

Taip pat nereikėtų pamiršti, kaip Paulius ragino filipiečius sutelkti dėmesį į gerus, o ne į blogus pavyzdžius; atidžiai stebėti tuos, kurių gyvenimo būdas labai panašus į jo paties. Įdomu tai, kad Paulius vartojo panašią kalbą, įspėdamas romiečius: „Aš raginu jus, broliai, vengti tų, kurie kelia nesutarimus bei papiktinimus, prieštaraudami mokslui, kurio jūs išmokote. Saugokitės jų!“ (Rom 16, 17). Apgavikai Romoje apibūdinti kaip tarnaujantys „ne mūsų Viešpačiui Kristui, bet savo pilvui“ (Rom 16, 18).

`Žinoma, Jėzus yra vienintelis tobulas pavyzdys, yra ir kitų, kurie, bent jau tam tikrose srityse, galėtų būti gerais pavyzdžiais. Tuo pačiu metu, kokį pavyzdį jūs rodote kitiems?`