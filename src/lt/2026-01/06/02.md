---
title:  Džiaugsmas Viešpatyje
date:   01/02/2026
---

`1. Perskaitykite Fil 3, 1–3. Ką teigiamo ir neigiamo Paulius čia išsakė ir kaip tai susiję? Kaip jis apibūdino tikinčiuosius?`

Paulius pradėjo teigiama gaida ir atrodo, kad beveik baigė savo laišką. Tačiau jis dar nebaigė. Jis grįžo prie vienos iš pagrindinių šio laiško temų – džiaugsmo Viešpatyje. Ir tam čia jis pateiks keletą priežasčių. Svarbiausia, kad turime pasitikėti Kristumi, o ne savimi. Mes „didžiuojamės Kristumi Jėzumi ir pasitikime ne kūnu“ (Fil 3, 3). Kas iš mūsų vienaip ar kitaip sunkiuoju būdu išmoko nepasitikėti kūnu?

Griežtas įspėjimas sergėtis ir saugotis niekur kitur Šventajame Rašte nerandamas. Matyt filipiečiai labai gerai žinojo, kokią grėsmę Paulius turėjo omenyje. Vietoj trijų atskirų problemų, šis įspėjimas atrodo buvo susijęs su klaidinančių mokytojų grupe, apibūdinama trimis skirtingais būdais.

Nedori ar netikintys žmonės Izraelyje kartais buvo vadinami šunimis (Fil 3, 2; Ps 22, 17; Iz 56, 10; Mt 7, 6; 2 Pt 2, 21–22). Netikri mokytojai taip pat galėtų būti tinkamai apibūdinami kaip netikri darbininkai. Jų vadinimas apsipjaustėliais (Fil 3, 2) arba luošinančiais kūną rodo, kad, kaip ir Galatijoje bei kitose vietose, jie siekė primesti apipjaustymą įtikėjusiems pagonims, prieštaraudami apaštalų nutarimui (Apaštalų darbų 15).

Įdomu, kad vienas iš sprendimų dvasiniams iššūkiams, įskaitant klaidamokslių paplitimą, yra džiaugsmas Viešpatyje (Fil 3, 1; Fil 4, 4).

Viskas, dėl ko džiaugiamės, teikia džiaugsmą (graikų kalboje šie žodžiai taip pat yra susiję). Dievas nori, kad būtume džiaugsmingi, o Jo Žodis yra savotiškas tikros laimės ir ilgalaikio džiaugsmo vadovas. Tai apima ir Dievo gailestingumo priėmimą (Ps 31, 8); pasitikėjimą Juo (Ps 5, 12); išganymo palaiminimų priėmimą (Ps 9, 15); Dievo Įstatymo kaip gyvenimo būdo priėmimą (Ps 119, 14), įskaitant sabatą (Iz 58, 13–14); mėgavimąsi Jo Žodžiu (Ps 119, 162); ir pamaldžių vaikų auginimą (Pat 23, 24–25).

`Gyvenimas mums visiems gali būti labai sunkus, nesvarbu, kaip gerai šiuo metu sekasi. Bet net jei dabar viskas nesiklosto gerai, kuo galite ir turėtumėte džiaugtis? Kas jus stabdo tai daryti?`