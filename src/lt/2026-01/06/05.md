---
title:  "Kristaus tikėjimas..."
date:   04/02/2026
---

Negalima praleisti pagrindinės Pauliaus minties. Kelyje į Damaską jis patyrė nuostabų įvykį, iškeisdamas savo seną, Įstatymu grįstą gyvenimą, į paties Kristaus Artumą: „kad tik laimėčiau Kristų ir būčiau Jame“ (Fil 3, 8–9).

`4. Būti „Jame“, tai yra Kristuje, yra įdomus posakis. Perskaitykite Ef 1, 4; 2 Kor 5, 21; Kol 2, 9 ir Gal 2, 20. Remiantis šiomis eilutėmis, ką Paulius čia turėjo omenyje?`

Pauliaus paminėtas buvimas Kristuje plačiai aptarinėjamas. Nestebina, kad bene geriausią šios minties paaiškinimą pateikė pats Paulius: „Amžių pilnatvei atėjus, visa, kas yra danguje ir žemėje, iš naujo suvienyti Kristuje kaip Galvoje“ (Ef 1, 10). Toks buvo Dievo tikslas nuo pat pradžių. Ir Paulius aiškiai parodė, kaip tai įvyksta: „Jo dėka ir jūs esate Kristuje Jėzuje, kuris mums tapo iš Dievo kylančia išmintimi, teisumu, pašventimu ir atpirkimu“ (1 Kor 1, 30).

Būti „Kristuje“ apima visą išganymo planą – nuo mūsų dvasinio intelekto aušros (išminties) iki nuteisinimo tikėjimu (teisumo), pasiruošimo dangui (pašventinimo) ir galiausiai iki išaukštinimo Jėzaus antrojo atėjimo metu (atpirkimo). Išganymas yra Kristaus darbas nuo pradžios iki pabaigos – mums ir mumyse. Įgiję Kristų turime viską, ko mums reikia.

`5. Perskaitykite Fil 3, 9. Ką Paulius supriešino ir kodėl svarbu visada prisiminti šį skirtumą?`

Paulius suprato, kad savas „teisumas“ nėra tikrasis teisumas, nes Įstatymas negali teikti gyvybės (Gal 3, 21–22); tai per tikėjimą gali tik Kristus. Ir ne bet kokį tikėjimą. Juk „ir demonai tiki ir dreba“ (Jok 2, 19). Vienintelis gelbstintis tikėjimas yra Kristaus tikėjimas. Tik Jis tikėjimu visiškai pakluso ir gali paklusti. (Graikų kalboje žodis tikėjimas taip pat reiškia ištikimybę.) Taigi, jei esame Kristuje ir Jis gyvena mumyse (Gal 2, 20), tai mes gyvename Jo tikėjimu per savo tikėjimą Juo.