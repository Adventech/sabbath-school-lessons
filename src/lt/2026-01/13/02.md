---
title:  Evangelijos skelbimo pamokos
date:   22/03/2026
---

Iš Pauliaus daug sužinome apie Evangelijos skelbimą. Apaštalo kelionės apėmė apytiksliai 21 500 kilometrų. Tai stebina, nes didžiąją laiko dalį jis keliavo pėsčiomis, o kitą dalį laiko kalėjo.

Paulius daug laiko praleisdavo aikštėse, pavyzdžiui, Korinte ir Efeze, iš kur žinia galėjo pasklisti į tolimesnius miestus. Jis taip pat grįždavo į bendruomenes, kurias buvo įkūręs, kad sustiprintų ir padrąsintų tenykščius tikinčiuosius. Kai negalėdavo asmeniškai aplankyti bendruomenių, jis siuntė laiškus. Taip tikintieji žinodavo, kad jis juos prisimena ir jais rūpinasi.

`1. Perskaitykite Kol 4, 7–9; plg. Ef 6, 21. Kaip apibūdinamas Tichikas ir kokias priežastis Paulius pateikė, kodėl jį ir Onesimą siuntė į Kolosus?`

Kai ką geriausia perduoti žodžiu, o ne raštu. Įdomu, kokias naujienas šie du vyrai perdavė kolosiečiams. Sprendžiant iš Pauliaus ketinimų, kad ši žinia juos „paguostų“ ir padrąsintų (Kol 4, 7–9), joje tikriausiai buvo detalių apie Pauliaus aplinkybes kalėjime. Bet kuriuo atveju toks bendravimas taip pat buvo svarbi priemonė asmeninių ryšių, kurie sieja tikinčiuosius, palaikymui.

Tichikas, kurio vardas reiškia „laimingasis“, akivaizdžiai buvo patikimas pasiuntinys. Apibūdintas kaip „ištikimas padėjėjas ir bendradarbis“, jis buvo vienas iš dviejų vyrų iš Azijos, kuriuos Paulius pasirinko (Apd 20, 4) lydėti jį kelionėje su rinkliava vargstantiems tikintiesiems Jeruzalėje. Jis taip pat buvo su Pauliumi antrojo įkalinimo metu Romoje, iš kur jis buvo išsiųstas į Efezą prisidėti prie ten atliekamo darbo (2 Tim 4, 12). Paulius taip pat galvojo apie jo siuntimą pas Titą Kretoje (Tit 3, 12). Jį lydėjo Onesimas, kurį Paulius laimėjo Romoje (žr. 1 pamoką) ir apibūdino kaip ištikimą.

Atrodo, Paulius taip pat norėjo sužinoti apie tikinčiųjų aplinkybes Kolosuose. Nebūtų sunku jam ką nors perduoti, pavyzdžiui per patį Tichiką. Tai buvo dar vienas būdas, kuriuo Paulius perteikė savo meilę ir rūpestį tenykščiais tikinčiaisiais, nors pats nebuvo apsilankęs šioje bendruomenėje, ir pastiprinimą tikėjimu, kad jie galėtų laimėti kitus.

`Kaip šie asmeniniai klausimai Pauliaus laiškuose ne tik parodo jo žmogiškumą, bet ir patvirtina jo tarnystės pagrįstumą?`