---
title:  Vienybės šaltinis
date:   19/01/2026
---

Daugiau apmąstykite Pauliaus pabrėžtą vienybę Fil 2, 2, kur iš esmės tas pat pasakyta keturiais skirtingais būdais. Taip pat atkreipkite dėmesį į apaštalo dėmesį protui, mintims ir jausmams. Nors religiniai vadovai buvo linkę pabrėžti išorinį elgesį, Jėzus sutelkė dėmesį į mūsų mintis ir jausmus. Pavyzdžiui, jaunas didikas tvirtino visada laikęsis Įstatymo. Tačiau liepdamas jam parduoti visa, ką turi, išdalinti vargšams ir sekti Juo, Jėzus išbandė jo prisirišimą prie pasaulietiškų dalykų. Jis taip pat sakė, kad žmogų suteršia tai, kas kyla iš širdies (arba proto): „Iš širdies išeina pikti sumanymai, žmogžudystės, svetimavimai, ištvirkavimai, vagystės, melagingi liudijimai, šmeižtai“ (Mt 15, 19) ir „burna kalba tai, ko pertekusi širdis“ (Mt 12, 34).

`2. Perskaitykite Fil 2, 3–4. Ko praktiškai Paulius ragino imtis, kad Bažnyčioje būtų vienybė?`

Paulius pateikė nuolankumo paveikslą – didesnę pagarbą kitiems nei sau, rūpinimąsi ne tik savo, bet ir kitų interesais. Lengviau pasakyti, nei padaryti, tiesa? Tačiau tai yra principai, svarbūs visiems mūsų santykiams. Kalbantis dažnai esame linkę sutelkti dėmesį į atsakymą, o ne į klausymąsi, kad suprastume, ką sako kitas asmuo, bandant suprasti klausimą pašnekovo požiūriu. Dažnai nesutarimai kyla dėl paprasto nesusipratimo, kurio galima išvengti tiesiog atidžiai klausantis. Mes galime nesutikti, bet klausymasis ir siekis suprasti kito žmogaus požiūrį yra pirmas žingsnis puoselėjant sveiką bendravimą ir pasitikėjimą.

Paulius kalbėjo apie „Dvasios vienybę“ (Ef 4, 3), kuri sukuria „taikos“ ryšį (Ef 4, 3). Jei Bažnyčioje kyla nesantaika, Šventoji Dvasia gali mus nuraminti atnešdama vienybę, sukurdama darną. Tame pačiame skyriuje Paulius kalbėjo apie „tikėjimo vienybę“ „ir Dievo Sūnaus pažinimą“ (Ef 4, 13). Šie du yra susiję. Tas pats tikėjimas, tas pats Šventojo Rašto supratimas, kylantis iš Kristaus ir Jo mokymo pažinimo, yra gyvybiškai svarbus, kad tarp mūsų vyrautų vienybė.

`Kokia savojo „aš“ mirtis vestų mus prie to, kad iš tikrųjų kitus laikytume aukštesnius už save? Kaip galime išmokti tai daryti? Kiek skirtųsi mūsų santykiai, jei visi taip gyventume?`