---
title:  Pasitikėjimas
date:   13/01/2026
---

`5. Perskaitykite Fil 1, 23–24. Ką Paulius turėjo omenyje sakydamas, kad verčiau jam „mirti ir būti su Kristumi“?`

Ši eilutė šimtmečiais buvo labai neteisingai suprantama. Šios savaitės įsimintinoje eilutėje Paulius paliečia gyvenimo ir mirties priešingybę. Krikščionys gyvena dėl Kristaus ir netgi gali dėl Jo mirti. Šia prasme tai yra „laimėjimas“, nes taip mūsų liudijimas tampa daug galingesnis ir įtikinamesnis (Fil 1, 21). Be abejo, žmogus tiki, jei yra pasirengęs mirti už savo tikėjimą.

Taip pat turime pripažinti, kad mirusieji iš tikrųjų yra mirę. Jie „nieko nežino“. Jie ilsisi kape iki prisikėlimo (Mok 9, 5; Jn 5, 28–29). Štai kodėl Jėzus apie mirusį Lozorių pasakė: „Mūsų bičiulis Lozorius užmigo, bet Aš eisiu jo pažadinti“ (Jn 11, 11).

Jei mirusieji nedelsiant keliauja į dangų, įsivaizduokite, kaip būtų buvę Lozoriui. Po keturių džiaugsmo dienų rojuje ateina angelas su „bloga“ žinia: „Apgailestauju, Lozoriau, bet Jėzus tave kviečia grįžti į žemę. Tu negali čia pasilikti“.

Ištyrus paklydimą paaiškėja, koks jis klaidinantis. Mirtis yra tarsi miegas, iš kurio Jėzus pažadins ištikimus sekėjus savo antrojo atėjimo metu; tada kartu su gyvais šventaisiais jie bus „pagauti debesysna“, kad amžinai pasiliktų su Jėzumi (1 Tes 4, 16–17).

Pauliaus „iškeliavimas“ iš gyvenimo, kad būtų su Kristumi, reiškia buvimą su Juo kentėjimuose ir mirtyje (2 Tim 4, 6), kad pasiektų „prisikėlimą iš numirusių“ (Fil 3, 11). Neabejotina, Paulius žinojo, kad mirdamas užmerks akis, o po akimirkos pamatys Jėzų, kuris jį kartu su visa Dievo tauta nuves į Jėzaus visiems, kurie Jį myli, paruoštą vietą (Jn 14, 3; 1 Kor 2, 9).

Nors Paulius buvo pasirengęs mirti dėl Kristaus, apaštalas žinojo, kad filipiečiams būtų geriau, jei jis pasiliktų kūne (Fil 1, 24). Įdomu tai, kad krikščioniui ne visada lengva atsakyti į klausimą, ar geriau gyventi dėl Kristaus, ar mirti dėl Jo. Pauliui buvo „sunku balansuoti tarp šių dviejų galimybių“ (Fil 1, 23), tarp gyvenimo ir poilsio kape.

`Vėlgi, nors niekas nenori mirti, ar kada nors pagalvojote, kad po mirties kita sąmoninga akimirka – tai Kristaus sugrįžimas? Kaip ši mintis galėtų padėti suprasti Pauliaus samprotavimą čia?`