---
title:  "„Kristus bus viešai išaukštintas“"
date:   11/01/2026
---

`1. Perskaitykite Fil 1, 19–20. Ko, regis, Paulius tikėjosi, kaip baigsis jo teismas? Kas jam buvo svarbiau už išteisinimą?`

Nors Paulius nebuvo nusikaltėlis, tai nebuvo pirmas kartas, kai jis buvo įkalintas, ir jis  buvo susipažinęs su persekiojimu. Korintiečiams jis išsamiai aprašė savo iki tol patirtus kentėjimus: „Jie Kristaus tarnai? Iš kvailumo sakau: aš juo labiau! Aš daug daugiau įdėjau triūso. Kur kas daugiau kalėjau. Esu gavęs nepalyginti daugiau rykščių ir daugel kartų buvęs mirties pavojuje. Nuo žydų gavau penkis kartus po keturiasdešimt be vieno kirčio. Tris kartus gavau lazdų, vienąkart buvau apsvaidytas akmenimis. Tris kartus pergyvenau laivo sudužimą, ištisą parą plūduriavau atviroje jūroje. Dažnai būdavau kelionėse, upių pavojuose, pavojuose nuo plėšikų, pavojuose nuo savo tautiečių, pavojuose nuo pagonių, miesto pavojuose, dykumos pavojuose, jūros pavojuose, pavojuose nuo netikrų brolių. Man teko daug triūsti ir vargti, dažnai budėti naktimis, badauti ir trokšti, dažnai pasninkauti, dažnai kęsti šaltį ir nuogumą“ (2  Kor 11, 23–27).

Tačiau, kad nemanytume, jog šie kentėjimai buvo jam svarbiausi, Paulius iš karto pridūrė: „Be kita ko, kasdien vargstu, rūpindamasis visomis Bažnyčiomis“ (2 Kor 11, 28).

`2. Perskaitykite 1 Kor 4, 14–16; 1 Tes 2, 10–11; Gal 4, 19 ir Filem 1. 10. Kokie buvo Pauliaus santykiai su bendruomenėmis, kurias jis įkūrė, ir žmonėmis, kuriuos jis laimėjo Kristui?`

Kaip ir Jėzus, atidavęs viską, kad mus išgelbėtų, Paulius buvo pasirengęs viską atiduoti ir save patį pridėti dėl bendratikių (2 Kor 12, 15). Tačiau paradoksalu, kuo labiau žmogaus darbai primena Jėzų, tuo mažiau tokį asmenį kai kurie myli ar brangina. „Ir visi, kurie trokšta maldingai gyventi Kristuje Jėzuje, bus persekiojami“ (2 Tim 3, 12). Tačiau ištikimi krikščionys išlieka bene galingiausias būdas Dievui pašlovinti ir Evangelijos tiesai apreikšti (Fil 1, 7). „Pauliaus kantrybė ir geras ūpas per jo ilgą ir neteisingą įkalinimą, jo drąsa ir tikėjimas buvo nuolatinis pamokslas“ (E. Vait, Apaštalų darbai, p. 344).

`Pažvelkite, kaip gyvenate ir kaip elgiatės su žmonėmis, ypač su tais, kurie su jumis nesielgia gražiai. Kokį Jėzaus liudijimą pateikiate?`