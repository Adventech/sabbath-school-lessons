---
title:  Tvirtai laikytis vienybės
date:   14/01/2026
---

Paskutinėje Jėzaus maldoje už savo mokinius vyravo viena pagrindinė tema – vienybė. Jėzus žvelgė toliau kryžiaus, į susitikimą su savo Tėvu ir su mumis: „Tėve, Aš noriu, kad Tavo Man pavestieji būtų su Manimi ten, kur ir Aš, kad jie pamatytų Mano šlovę, kurią esi Man suteikęs, nes pamilai Mane prieš pasaulio įkūrimą“ (Jn 17, 24). Jėzus meldė, kad Tėvas saugotų savo vaikus, „kad jie būtų viena kaip ir Mes“ (Jn 17, 11). Jis taip pat pabrėžė skaudžius susiskaldymo padarinius – tai daugeliui tampa priežastimi netikėti. Šioje trumpoje maldoje Jėzus du kartus pabrėžė mūsų vienybę su Juo ir Tėvu, „kad pasaulis įtikėtų, jog Tu esi Mane siuntęs“ (Jn 17, 21. 23).

`6. Perskaitykite Fil 1, 27 ir palyginkite su Jn 17, 17–19. Pasak Jėzaus ir Pauliaus, kas yra būtina Bažnyčios vienybei?`

Graikų kalboje Fil 1, 27 žodis, išverstas – „kaip dera“, yra politeuomai, reiškiantis – „gyventi kaip piliečiams“, ne kokios nors žemiškos karalystės, bet dangiškosios karalystės piliečiams. Kalno pamokslas piešia gražų paveikslą, ką reiškia būti dangiškojo Tėvo vaikais ir Jo karalystės nariais – vargdienio dvasios, romiais, alkstančiais ir trokštančiais teisumo, gailestingais, tyraširdžiais, taikdariais, atsukančiais kitą skruostą, mylinčiais savo priešus, laiminančiais tuos, kurie mus keikia, darančiais gera tiems, kurie mūsų nekenčia. Trumpai tariant, „daryti, kas teisinga, mylėti ištikima meile ir nuolankiai eiti su savo Dievu“ (Mch 6, 8).

Sunku pykti ant tokio žmogaus, ar ne? Kartais mes piktinamės žmonėmis, kurie atrodo per geri. Galime netgi būti gundomi juos menkinti arba ieškoti jų silpnos vietos, kad įrodytume, jog jie nėra tokie geri, kaip atrodo, vien tam, kad pasijustume geriau. Verčiau, kodėl nepasistengus ir nesužinojus, kiek labiau galime mylėti, kiek galime būti dosnesni, gailestingesni, nuolankesni?

E. Vait kalbėjo apie tuos, kurie „myli pasaulį ir jo turtus labiau už Dievą ar tiesą“ (Testimonies for the Church, vol. 5, p.  277).

Dažnai Bažnyčios susiskaldymas galiausiai kyla iš puikybės. „Kadangi buvo puoselėjama puikybė ir pasaulietiškos ambicijos, Kristaus dvasia pasitraukė, ir atsirado varžymasis, nesutarimai ir nesantaika, o tai blaško ir silpnina Bažnyčią“ (Testimonies for the Church, vol. 5, pp. 240, 241.  ).

`Kaip svarbu, kad kiekvienas iš mūsų išmoktume nuolankumo ir romumo, ką mums parodė Jėzus! Kokia skirtinga būtų Bažnyčia, ar ne?`