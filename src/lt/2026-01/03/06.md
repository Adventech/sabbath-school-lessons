---
title:  Vieningi ir bebaimiai
date:   15/01/2026
---

`7. Perskaitykite Fil 1, 27–30. Kaip mūsų vienybė ir kova „už Evangelijos tikėjimą“ susijusi su bebaimiškumu?`

Šėtono strategija – skaldyti ir nugalėti. Susiskaldymai yra mirtini. Jėzus pasakė: „Ir jei namai suskilę, tie namai neišlieka“ (Mk 3, 25). Tai paprastas principas, kurį šėtonas su malonumu leidžia mums pamiršti. Vienybė padeda mums įvykdyti pranašišką vaidmenį kaip Rašto išpranašautam likučiui (Apr 12, 17), skelbiant „žemės gyventojams, visoms tautoms, gentims, kalboms ir žmonėms amžinąją Evangeliją“ (Apr 14, 6). Kadangi vienybė yra labai svarbi norint įvykdyti mūsų misiją skelbiant šią Dievo duotą žinią, o Jėzaus malda Jono 17 pabrėžia Dievo Žodžio tiesą kaip esminę vienybei (Jn 17, 17. 19), ši žinia negali būti atskirta nuo mūsų misijos ar vienybės. Visi trys išlieka arba žlunga kartu. Jei trūksta vieno iš šių trijų, mums nepavyks. Tačiau, jei yra visi trys, nėra ko bijoti. Mums nė iš tolo nedera baimintis  pasipriešinimo (Fil 1, 28). Šėtonas yra nugalėtas. Net jei žūtume už tikėjimą, niekas negali mums pakenkti, jei stropiai darysime gera (1 Pt 3, 13). Velnias yra bejėgis sustabdyti Dievo tiesą.

`8. Perskaitykite šias Rašto eilutes ir trumpai jas apibendrinkite (Mt 10, 38; Apd 14, 22; Rom 8, 17; 2 Tim 3, 12).`

Pats gyvenimas šiame puolusiame pasaulyje yra sunkus net ir „geriausiems“ iš mūsų. Jobas buvo teisus žmogus; Raštas sako, kad jis „buvo be priekaištų ir doras, dievobaimingas ir besišalinantis pikta“ (Job 1, 1). Ir vis dėlto per naktį jį ir jo šeimą ištiko nelaimė. Kas gi nėra pasimokęs, ar asmeniniu patyrimu, ar matydamas, kas nutiko kitiems, kad, atrodo, gyvename čia ant bedugnės krašto, nežinodami, kada nugarmėsime? Kentėjimai tam tikru mastu yra mūsų visų likimas. Tačiau galiausiai geriau kentėti dėl Kristaus nei dėl ko nors kito.

`Kokią viltį, kokią paguodą turėtume įžvelgti kaip krikščionys kentėjimuose?`