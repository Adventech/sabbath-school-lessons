---
title:  "Paulius - Kristaus Jėzaus kalinys"
date:   28/12/2025
---

Laiškas filipiečiams ir Laiškas kolosiečiams vadinami kalėjimo laiškais, nes jie buvo parašyti Pauliui kalint (kiti – Laiškas efeziečiams ir Laiškas Filemonui). Dauguma tyrinėtojų mano, kad jie buvo parašyti Pauliui esant Romoje, apie 60–62 m. po Kristaus (Apd 28, 16).

`1. Perskaitykite Ef 3, 1 ir Filemonui 1. Kuo svarbu tai, kaip Pauliaus aprašė įkalinimą?`

Paulius paaukojo savo gyvenimą tarnaudamas Jėzui Kristui. Jei ši tarnystė apima ir įkalinimą, jis buvo tam pasiruošęs. Paulius save apibūdino kaip surakintą grandinėmis (Ef 6, 20). Jis keliavo kaip misionierius, įkurdavo bendruomenes ir ruošė Viešpačiui darbininkus. Jis galimai klausė: „Kodėl aš čia supančiotas grandinėmis, jei galėčiau nuveikti daug daugiau?“ Paulius taip pat buvo įkalintas vėliau, kai parašė Antrą laišką Timotiejui, laikomą ganytojišku laišku. Taigi jam kalint buvo parašytos mažiausiai penkios Naujojo Testamento knygos. Nė viename kalėjimo laiške Paulius tiksliai neminėjo, kur jis buvo įkalintas; todėl kai kurie teigia, kad tai buvo Efezas arba Cezarėja. Tačiau nėra jokių biblinių įrodymų, kad Paulius kada nors būtų buvęs įkalintas Efeze. Cezarėja gali atrodyti labiau tikėtina įkalinimo vieta, išskyrus tai, kad šiame mieste Pauliaus gyvybei nebuvo akivaizdžios grėsmės. Tačiau tuo metu, kai buvo parašytas Laiškas filipiečiams, ši grėsmė tikrai buvo (Fil 1, 20; Fil 2, 17).

Šis laiškas pateikia mums kitų užuominų, kur Paulius buvo įkalinimo metu. Pirma, ten buvo pretorijus. Tai gali reikšti provincijos valdytojo oficialią apsistojimo vietą, pavyzdžiui, Jeruzalėje, kur Pilotas apklausė Jėzų (Mt 27, 27; Jn 18, 33), ir Cezarėjoje, kur Paulius buvo įkalintas (Apd 23, 35). Tačiau Paulius aiškiai vartojo šį terminą ne vietai, o žmonėms apibūdinti. Jis sakė, kad „visame pretorijuje“ pasklido Evangelija (Fil 1, 13). Romoje tai buvo elitiniai kareiviai, net 14 000 šių kareivių, kurie saugojo imperatorių ir prižiūrėjo kalinius.

Antra, Paulius taip pat siuntė tikintiesiems sveikinimus nuo „ciesoriaus šeimynos“ (Fil 4, 22). Tai rodo, kad Paulius buvo kalinys Romoje ir bendravo su tais, kurie tarnavo imperatoriaus rūmuose.

`Kaip išmokti kuo geriau išnaudoti bet kokias sudėtingas aplinkybes, kuriose galime atsidurti? Kodėl tai ne visada lengva padaryti?`