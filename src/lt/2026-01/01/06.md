---
title:  Filipų ir kolosų bažnyčios
date:   01/01/2026
---

`5. Perskaitykite Fil 1, 1–3 ir Kol 1, 1–2. Kaip aprašytos Filipų ir Kolosų bažnyčios, ir kokia to reikšmė?`

Pasisveikindamas laiškuose Paulius įprastai krikščionis konkrečiose vietose vadino šventaisiais; tai yra, krikštu jie buvo išskirti kaip ypatinga Dievo tauta, lygiai taip pat, kaip Izraelio tauta po apipjaustymo (Iš 19, 5–6; 1 Pt 2, 9–10) buvo išskirta kaip „šventa tauta“. (Tai visiškai nesusiję su Romos katalikų bažnyčios papročiu skelbti žmones „šventaisiais“.)

Sveikinimai šiuose dviejuose laiškuose taip pat įdomiai panašūs. Laiške filipiečiams Paulius paminėjo vyskupus ir diakonus (Fil 1, 1). Laiške kolosiečiams – ištikimus brolius Kristuje (Kol 1, 2). Naujajame Testamente ištikimi broliai atlieka konkrečią tarnystę Bažnyčioje (Ef 6, 21; Kol 4, 7; 1 Pt 5, 12). Atrodo, kad Paulius kreipėsi ne tik į Bažnyčios narius, bet ir į šių miestų bendruomenių vadovus. Pareigų, kurios yra konkrečiau aprašytos kitose vietose (pavyzdžiui, 1 Tim 3, 1–12, Tit 1, 5–9), paminėjimas liudija Bažnyčios buvimą ir svarbą nuo ankstyviausio Bažnyčios laikotarpio.

Tokių bendradarbių kaip Timotiejus ir Epafras paruošimas ir vadovų parūpinimas vietinėms bendruomenėms buvo Pauliaus prioritetas, prisidedantis prie jo evangelizacinių pastangų. Kitaip tariant, buvo taikomas strateginis požiūris tiek evangelizacijai, tiek narių išlaikymui. Adventistų pionieriai laikėsi Naujojo Testamento Bažnyčios organizavimo pavyzdžio, kaip rodo daugelis  „Review and Herald“ straipsnių nuo 1850-ųjų. Džeimsas Vaitas (James White) sakė: „Dieviškoji Naujojo Testamento tvarka yra pakankama Kristaus Bažnyčiai organizuoti. Jei būtų reikėję kažko daugiau, ji būtų duota įkvėpimu“ („Gospel Order“, „The Advent Review and Sabbath Herald“, 1853 m. gruodžio 6 d., 173 p.). Gerokai prieš Pauliui rašant šioms bendruomenėms, apaštalai jau buvo pradėję skirti tarnautojus Jeruzalės bendruomenei (Apd 6, 1–6; Apd 11, 30), o tai „turėjo pasitarnauti kaip modelis kitų bendruomenių organizavimui ten, kur tik pasiuntinių tiesa laimėdavo Evangelijai atsivertėlius“ (E. Vait, „Apaštalų darbai“, p. 70).

Gerai žinoma, kad rašydamas savo laiškus Paulius kartais naudojosi pagalbininkais. Timotiejus taip pat minimas kaip bendradarbis (2 Kor 1, 1; Filem 1). Tai, jog Paulius toliau vartojo įvardį „aš“, o ne „mes“, rodo, kad ir šiems laiškams tenka jo autoritetas.