---
title:  Įsišakniję ir augantys Kristuje
date:   02/03/2026
---

Laiško kolosiečiams tema yra vienas aiškiausių krikščioniško gyvenimo matų: „Kaip esate priėmę Viešpatį Kristų Jėzų, taip ir gyvenkite Jame“ (Kol 2, 6). Išganymą gauname priimdami Asmenį, o ne tik mokymų rinkinį. Tačiau Jėzaus priėmimas taip pat apima visų Jo mokymų, perduotų Biblijos apaštalų ir pranašų, vykdymą (Ef 2, 20).

Kristaus priėmimas reiškia savojo „aš“ mirtį, visišką savęs pašventimą gyvajam Kristui.

Gyvojo Žodžio (Jėzaus) negalima atskirti nuo Rašytinio Žodžio (Biblijos). Jie yra tos pačios monetos dvi pusės. Tiesą sakant, tik per Šventąjį Raštą galime pažinti Jėzų. Mes gyvename „Jame“, tai reiškia, kad leidžiame Jo Žodžiui ir Jo Dvasiai vesti mus visuose mūsų sprendimuose ir darbuose.

Kol 2, 7 Paulius vartojo įprastą biblinę metaforą, krikščionis prilyginant augalams. Mes įsišaknijame Kristuje priimdami Jį kaip savo Gelbėtoją ir gyvendami pagal Jo Žodį. Štai kaip mes tvirtėjame „tikėjimu“.

`2. Kaip šios eilutės nušviečia augalo metaforą kaip tikinčiųjų simbolį? (Iz 61, 3; Mt 3, 10; Lk 8, 11–15; 1 Kor 3, 6.)`

Paulius aiškiai apibrėžė du tikintiesiems galimus kelius. Vienas – likti „Viešpaties sodintu“ (Iz 61, 3) ir toliau būti visaverčiu Kristuje, laikantis Jo ir Jo mokymų. Kitas, galimas lygintis su dirbtiniu augalu, kuris gali atrodyti tikras, bet iš tikrųjų yra negyvas. Priimdami žmonių filosofijas ir padavimus, esame pagrobiami nelaisvėn (Kol 2, 8). Nors Kristus mus išlaisvino, įmanoma vėl būti įkinkytiems „į vergystės jungą“ (Gal 5, 1; plg. Apd 15, 10).

Trumpai tariant, priimti nebiblinius mokymus reiškia atmesti Kristų, nes tie, kurie tiki klaidamoksliais, deja, priėmė kitokią evangeliją ir pripažino žmogiškąjį, o ne Šventojo Rašto autoritetą (Gal 1, 6–9). Šis pavojus grėsė ankstyvojoje Bažnyčioje ir jis tebegresia šiandien.

`Koks buvo jūsų patyrimas, ką reiškia savojo „aš“ mirtis ir Kristaus priėmimas? Kodėl tai turi būti nuolatinis procesas?`