---
title:  Tolesniam tyrinėjimui
date:   06/03/2026
---

„Kaip apaštalų laikais žmonės mėgino tradicijomis ir filosofija sugriauti tikėjimą Šventuoju Raštu, taip ir šiandien, ugdydamas sentimentus didesnei kritikai, evoliucijos mokslui, spiritizmui, teosofijai ir panteizmui, tiesos priešas stengiasi nuvesti sielas uždraustais takais. Daugeliui Biblija yra kaip žibintas be žibalo, nes jie nukreipė savo mintis į spekuliatyvaus tikėjimo šaltinius, kurie sukelia nesusipratimus ir sumaištį. Kritika, kuri detaliai analizuoja, spėlioja, pertvarko, griauna tikėjimą Biblija kaip dievišku apreiškimu. Ji atima iš Dievo Žodžio galią valdyti, pakylėti ir įkvėpti žmonių gyvenimą. Spiritizmas daugeliui sukūrė įspūdį, kad geismas yra aukščiausias įstatymas, kad savivalė yra laisvė ir kad žmogus yra atsakingas tik prieš save.

Kristaus sekėjas susidurs su ‘perspėjimo žodžiais’, kuriuos apaštalas skyrė Kolosų tikintiesiems. Jis susidurs ir su spiritistiniais Šventojo Rašto aiškinimais, tačiau turi jų nepriimti. Jo balsas turi būti aiškiai girdimas, kai skelbia amžinąsias Biblijos tiesas. Nenuleisdamas akių nuo Kristaus, jis privalo tvirtu žingsniu eiti nurodytu keliu, atmesdamas visas idėjas, kurios neatitinka Jo mokymo. Jo apmąstymų objektas turi būti Dievo tiesa. Į Bibliją jis turi žiūrėti kaip į Dievo balsą, kuris kalba tiesiogiai jam. Taip jis atras dievišką išmintį.“ (E. Vait, Apaštalų darbai, p. 351).

**Klausimai aptarimui:**

`1. Ką reiškia – „Kristuje kūniškai gyvena visa Dievystės pilnatvė“; Jis yra „visų kunigaikštysčių ir valdžių“ Galva (Kol 2, 9–10)? Taip pat skaitykite Jn 1, 1; Hbr 1, 3 ir 1 Pt 3, 22.`

`2. Tikriausiai visi esame girdėję Kol 2, 14–16 kaip argumentą prieš septintą dieną – sabatą. Kokie kiti klausimai, be tų, kurie iškelti šios savaitės temoje, kyla naudojant šias eilutes įrodymui, neva nebereikia laikytis ketvirtojo įsakymo?`

`3. Kaip reaguojate į tuos, kurie reikalauja laikytis ir apeiginių nuostatų? Nors galbūt galima rasti dvasinių ar teologinių palaiminimų jų laikantis, kokios problemos kyla dėl reikalavimo, kad jų būtų laikomasi?`

`4. E. Vait rašė, kad turėtume laikyti Bibliją Dievo balsu, „kuris kalba tiesiogiai“ mums. Kodėl turime uoliai saugotis bet ko, kas susilpnintų mūsų tikėjimą viso Šventojo Rašto autoritetu ir įkvėpimu, net ir tomis dalimis, kurios galėtų sukelti mums nepatogumą?`