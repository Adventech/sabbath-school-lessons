---
title:  "„Jis – pradžia“ (ir pradininkas)"
date:   18/02/2026
---

`6. Perskaitykite Kol 1, 18. Koks ryšys tarp Kristaus kaip galvos ir Jo kaip pradžios?`

Hebrajų kalboje žodžiai, reiškiantys galvą (roʾš) ir pradžią (rēʾšît), yra susiję. Pirmą kartą pastarasis žodis Šventajame Rašte pavartotas Pr 1, 1: „Pradžioje [rēʾšît] Dievas sukūrė dangų ir žemę“. Jėzus yra žmonijos ir Bažnyčios galva ne tik dėl Įsikūnijimo, bet ir dėl to, kad Jis yra Kūrėjas.

Graikų kalboje žodis, reiškiantis pradžią (archē), turi plačią reikšmę. Žodis „pradžia“ čia nusako Jėzų kaip Bažnyčios šaltinį arba pradininką (Kol 1, 18), taigi ir jos Galvą, lygiai taip pat, kaip Jis yra kūrinijos „pradžia“ arba pradininkas.

Jėzus yra ne tik kūrinijos ir Bažnyčios pradininkas, bet ir – per prisikėlimą iš numirusių (Rom 6, 3–4) – naujos kūrinijos pradininkas. Kadangi atlygis už nuodėmę – mirtis, Jo pergalė prieš mirtį taip pat rodo Jo pergalę prieš nuodėmę ir Jo galią atkurti mus pagal savo paveikslą. Visa tai parodo, kodėl Jis yra „mirusiųjų pirmagimis“ (apie tai skaitykite II dalyje). Jo prisikėlimas yra pirminis, nors ir ne pirmasis (Mozė buvo prikeltas pirmas, todėl dėl jo kūno kilo ginčas su velniu [Judo 9]). Be Kristaus prisikėlimo niekas kitas negalėtų būti prikeltas iš numirusiųjų.

Šiuo metu naudinga trumpai apžvelgti visas Pauliaus pateiktas priežastis, kodėl Jėzui tenka pirmenybė:

1. Jis yra tobulas neregimojo Dievo apsireiškimas.

2. Visa buvo sukurta per Jį.

3. Jis buvo pirmiau visko, ir visa Juo laikosi.

4. Jis yra Bažnyčios, kuri yra Jo kūnas, Galva.

5. Jis yra kūrinijos ir atkūrimo pradininkas.

6. Jis nugalėjo nuodėmę ir mirtį, taip pelnydamas teisę prikelti visus, kurie kliaujasi Juo kaip Gelbėtoju.

7. Jėzus buvo visada, bet dabar, dėl visų šių išvardintų priežasčių, Jis įgijo pirmenybę kaip žmonijos ir Bažnyčios Galva.

`Ką turite pakeisti, kad galėtumėte geriau patirti Kristaus pirmenybę savo gyvenime?`