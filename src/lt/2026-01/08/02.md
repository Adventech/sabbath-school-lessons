---
title:  Neregimojo Dievo atvaizdas
date:   15/02/2026
---

Žiūrėdami į veidrodį ar į nuotrauką, matome savo atvaizdą, bet tai plokščias, dvimatis atvaizdas. Kai kuriais atžvilgiais skulptūra suteikia aiškesnį vaizdą, tačiau vis tiek toli gražu neatitinka to, kas gyva, kas kvėpuoja, juda, kas tikra. Biblinė atvaizdo sąvoka, nors kartais ir reiškia šiuos menkesnius vaizdinius, siūlo kažką dar platesnio.

`1. Perskaitykite Pr 1, 26–27; Pr 5, 3; 1 Kor 15, 49; 2 Kor 3, 18; Hbr 10, 1. Apibendrinkite įvairias paveikslo ar atvaizdo reikšmes šiose eilutėse. Kuo šios reikšmės gali skirtis nuo Jėzaus, kaip Dievo atvaizdo, aprašymo?`

Žmonės buvo sukurti taip, kad būtų kuo labiau panašūs į Dievą – fiziškai, dvasiškai, santykių ir funkciniu požiūriu. Vis dėlto jie atspindi Dievo atvaizdą tik tam tikra prasme, nes nuodėmė pakenkė net ir tam. Tačiau Jėzus leidžia mums „matyti“ neregimą Dievą. Jėzus sakė: „Kas yra matęs Mane, yra matęs Tėvą!“ (Jn 14, 9) Jis yra tikslus Dievo „esybės paveikslas“ (Hbr 1, 3). Jis yra girdima Dievo mintis ir matomas Dievo charakteris.

`2. Perskaitykite Mt 11, 27 ir Jn 1, 1–2. 14. 18. Kodėl Jėzus išskirtinai gali apreikšti Tėvą?`

Atkreipkite dėmesį, kaip Jėzus dar apibūdino savo santykius su Dievu Tėvu:

• „Mano Tėvas darbuojasi ligi šiolei, todėl ir Aš darbuojuosi“ (Jn 5, 17).

• „Aš ir Tėvas esame viena“ (Jn 10, 30).

• „Niekas nenueina pas Tėvą kitaip, kaip tik per Mane“ (Jn 14, 6).

Jėzus taip pat ne kartą save apibūdino Dievo vardu – „Aš Esu“ (Iš 3, 14); „Aš esu gyvybės duona“ (Jn 6, 35); „Aš – pasaulio šviesa“ (Jn 8, 12); „Aš – gerasis ganytojas“ (Jn 10, 11. 14); „Aš esu prisikėlimas ir gyvenimas“ (Jn 11, 25); „Aš esu Tėve, ir Tėvas Manyje“ (Jn 14, 11); „Pirmiau, negu gimė Abraomas, Aš Esu!“ (Jn 8, 58)

`Jei Jėzus būtų kas nors kitas, o ne pats Dievas, ką tai reikštų, jei ne tai, kad Tėvas pasiuntė sukurtą būtybę mirti už mus? Kodėl tai iš esmės skiriasi nuo paties Dievo, Kristaus asmenyje mirštančio už mus?`