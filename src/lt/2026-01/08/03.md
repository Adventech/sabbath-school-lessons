---
title:  Visos kūrinijos pirmagimis
date:   16/02/2026
---

Naujajame Testamente terminas pirmagimis beveik visada reiškia Jėzų (Lk 2, 7; Rom 8, 29; Hbr 1, 6; Apr 1, 5), įskaitant abu atvejus Laiške kolosiečiams. Tačiau, net kai šis terminas nusako kažką kitą, jis nebūtinai reiškia tą, kuris gimė pirmas. Biblinė pirmagimio sąvoka pabrėžia ypatingą sūnaus ryšį su tėvu, nepriklausomai nuo gimimo tvarkos. Taip pat yra atvejų, kai jaunesni sūnūs buvo svarbesni – Izaokas, Jokūbas ir Juozapas. Tai tik keli pavyzdžiai.

Dovydas, nors ir jauniausias iš aštuonių, yra pateptasis karalius (1 Sam 16, 10–13), o per psalmininką Dievas pasakė: „Padarysiu jį savo pirmagimiu, iškiliausiu iš žemės karalių“ (Ps 89, 28). Jis taip pat sakė Mozei: „Izraelis yra Mano pirmagimis sūnus“ (Iš 4, 22). Šia prasme šis terminas pirmiausia reiškia svarbą.

`3. Perskaitykite Kol 1, 15–17. Kokias priežastis Paulius pateikė, kodėl Jėzus vadinamas „visos kūrinijos Pirmagimiu“?`

Akivaizdu, kad Paulius nenorėjo teigti, jog Jėzus buvo sukurtas pirmas. Tiesą sakant, jis kategoriškai atmetė šią galimybę. Du kartus, dviem skirtingais būdais, jis sakė, kad Jėzus sukūrė visa. Visa buvo sukurta Jo ir Jam (Kol 1, 16). Abiem atvejais Jėzus nusakytas kaip Tas, per kurį Dievas atliko kūrimo procesą (Ef 3, 9, Jn 1, 1–3; Apr 4, 11).

Pauliaus teiginys yra kiek įmanoma išsamesnis. Žodis visa reiškia – erdvę (dangų ir žemę), kas regima ir neregima, funkcionalu (sostai, viešpatystės, kunigaikštystės, valdžios). Pastaraisiais terminais paprastai nusakomi angelai (Ef 3, 10; Ef 6, 12). Tarsi norėdamas užtikrinti, jog būtų tinkamai suprastas, Paulius taip pat nurodė, kad Jėzus yra pirmiau visko (Kol 1, 17). Graikiškas terminas gali reikšti pirmenybę tiek rangu, tiek laiku, tačiau visais kitais atvejais Pauliaus laiškuose šis terminas reiškia laiką (Pavyzdžiui, 1 Kor 2, 7; Gal 1, 17; Ef 1, 4).

Kita Pauliaus pateikta priežastis, susijusi su Jėzaus pirmumu, yra ta, kad „visa Juo laikosi“ (Kol 1, 17). Graikiškas žodis (synistēmi) pažodžiui reiškia „sujungti“ arba „suvienyti“. Visatoje Jėzus yra vienijantis veiksnys ne tik dėl savo kaip Kūrėjo vaidmens, bet ir dėl to, kad Jis yra Atpirkėjas.

`Dievas, Kūrėjas, mirė už mus. Ką mūsų darbai galėtų prie to pridėti? Kodėl mintis, kad mūsų darbai galėtų prisidėti prie to, ką Kristus jau padarė už mus, yra šventvagystė?`