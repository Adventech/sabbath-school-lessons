---
title:  Laužoma duona ir išlietas vynas
date:   28/08/2022
---

`1. Osvaldas Čeimbersas (Oswald Chambers) yra pasakęs, kad kitiems turime tapti „laužoma duona ir išlietu vynu“. Kaip manote, ką jis tuo norėjo pasakyti?`
														
Visame Rašte yra pavyzdžių, kai žmonės buvo „palaužti“, kad tarnautų kitiems. Mozė buvo pašauktas ištverti nesibaigiančias paskalas ir kritiką, kai jis vedė tautą į Pažadėtą kraštą. Juozapas buvo pašauktas į kelionę, apimančią išdavystę ir įkalinimą, kai jam buvo pavestos tarno pareigos Egipte. Kiekvienu atveju per tokias aplinkybes Dievas leido, kad Jo žmonių gyvenimas parodytų Jo malonę ir rūpestingumą ne tik jiems patiems, bet ir kitiems. Dievas gali panaudoti ir mus. Tokiomis aplinkybėmis lengva supykti ar įsižeisti. Tačiau, kaip prieš tai tyrinėjome, romumas yra Dievo duotas gebėjimas ištverti tokius dalykus kantriai ir be pasipiktinimo.

`2. Perskaitykite Ez 24, 15–27. Kas čia vyko? Kodėl Ezechieliui teko tai ištverti?`
														
Ez 24, 24 Dievas sako: „Taip Ezechielis bus jums ženklas: visa, ką jis darė, ir jūs darysite. Kai tai įvyks, žinosite, kad Aš esu Viešpats DIEVAS“. Ezechielio pavyzdžiu Izraelio tauta įsitikins tiesa, susijusia su tuo, kas yra Dievas, Aukščiausiasis Viešpats, ir jie suvoks šią tiesą, patyrę išsipildžiusią pranašystę, kurią Ezechielio gyvenimas simbolizavo, ir susidūrę su kentėjimais, kuriuos jis patyrė. Kas žino, kiek žmonių per mus išvys Viešpatį DIEVĄ dėl mūsų kentėjimų?

`Anksčiau ar vėliau pats gyvenimas mus visus palaužia. Koks yra jūsų su tuo susijęs patyrimas? Ko pasimokėte? Kaip Viešpats gali panaudoti jūsų palūžusią sielą, kad padėtų kitiems?`