---
title:  Šlovinimo pagrindas
date:   21/08/2022
---

Didis rusų rašytojas Fiodoras Dostojevskis buvo nuteistas mirties bausme, tačiau paskutinę akimirką nuosprendis buvo pakeistas. Vietoj to jis metus praleido kalėjime. Kalbėdamas apie savo patyrimus kalėjime, jis rašė: „Tikėkite iki galo, net jei visi nuklys, o jūs liksite vienintelis ištikimas; net tada atnašaukite savo auką ir šlovinkite Dievą“.

Jau tyrinėjome, kaip Paulius ištvėrė neįtikėtiną priešpriešą ir persekiojimus. Tačiau dabar jis įkalintas Romoje. Ir vis dėlto jis nėra prislėgtas; vietoj to jis rašo, kad padrąsintų tikinčiuosius Filipuose!

`1. Perskaitykite Fil 4, 4–7. Jūsų manymu, kaip Paulius galėjo parašyti tokius dalykus, pats būdamas kaliniu? Kaip šioje eilutėje randama „Dievo ramybė“?`
														
Viena yra džiaugtis, kai viskas klostosi gerai. Bet Paulius ragina mus visuomet džiaugtis. Tai gali pasirodyti keistai. Pauliaus laišką suvokiant pažodžiui, mums tenka du svarbūs padariniai.

Pirma, jei norime visuomet džiaugtis, tai reiškia, kad turime džiaugtis net tada, kai atrodo, jog aplinkybės nesuteikia pagrindo džiaugtis. Antra, jei norime visuomet džiaugtis, tai taip pat turi reikšti, kad privalėsime išmokti džiaugtis net tuomet, kai to nenorime.

Paulius ragina mus šlovinti Dievą, nors dažnai tai mums gali atrodyti visiškai nenatūralu. Tai netgi gali atrodyti neprotinga. Tačiau, kaip tyrinėsime, būtent todėl, kad kartais tai atrodo neprotinga, esame pašaukti džiaugtis. Kitaip tariant, šlovinimas yra tikėjimo aktas. Kaip tikėjimas grindžiamas ne mūsų aplinkybėmis, o su Dievu susijusia tiesa, taip ir šloviname ne todėl, kad jaučiamės gerai, o dėl tiesos, kas yra Dievas ir ką Jis mums pažadėjo. Ir nuostabu, kad būtent toks tikėjimas pradeda formuoti mūsų mintis, jausmus ir aplinkybes.

`Kokią su Dievu susijusią tiesą Paulius nurodo šios dalies eilutėse – tiesą, kuri leidžia jam džiaugtis net kalėjime? Sudarykite trumpą sąrašą to, kas, jūsų nuomone, yra su Dievu susijusi tiesa. Peržiūrėkite sąrašą ir šlovinkite Dievą už kiekvieną punktą. Kaip tai keičia jūsų nusistatymą aplinkybių atžvilgiu?`