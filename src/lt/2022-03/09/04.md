---
title:  Gyventi šlovinant
date:   23/08/2022
---

Šlovinti Viešpatį mums gali būti nenatūralu, net ir esant geroms aplinkybėms. Juolab sunkiau tai daryti esant blogoms aplinkybėms? Tačiau esame pašaukti daryti būtent tai. Turime šlovinti tol, kol šlovinimas taps ne tik tam tikru metu atliekama veikla, bet atmosfera, kurioje gyvename. Šlovinimas turėtų būti ne tiek konkretus aktas, kiek konkretus gyvenimo būdas.

`4. Perskaitykite Psalmę 145. Dėl kokių priežasčių Dovydas šlovino Dievą? Kokiais atžvilgiais šios psalmės žodžiai turėtų būti jūsų?`

Didis britų pamokslininkas Čarlzas Hedonas Sperdženas (Charles Haddon Spurgeon) parašė knygą „The Practice of Praise“ (Šlovinimo praktika). Ji paremta Psalme 145, 7. Šioje trumpoje eilutėje Sperdženas atkreipia mūsų dėmesį į tris svarbius dalykus, kurie gali padėti mums įprasti šlovinti.

1. Šlovinimas praktikuojamas mums dairantis aplinkui. Jei nesižvalgysime ir nepamatysime Dievo didybės, neturėsime pagrindo Jo šlovinti. Ką pastebite šlovinimo verto sukurtame pasaulyje, pavyzdžiui, Dievo kūrinijos grožį? Ką girtino įžvelgiate dvasiniame pasaulyje, pavyzdžiui, augantį jauno krikščionio tikėjimą?

2. Šlovinimas praktikuojamas atmenant tai, ką matėme. Jei norime gyventi šlovinimo atmosferoje, turime sugebėti prisiminti šlovinimo priežastis. Kaip galime prisiminti didžiuosius su Dievu susijusius dalykus (pavyzdžiui, apmąstydami apeigas ar simbolius, primenančius Jo gerumą), kad Jo gerumas ir tiesa apie Jį neužsimirštų?

3. Šlovinimas praktikuojamas kalbant apie šlovinimą. Šlovinimas nėra atliekamas galvoje. Jis turi būti ištariamas mūsų lūpomis, kad apie šlovinimą išgirstų aplinkiniai. Dėl kokių priežasčių galite šlovinti Dievą žodžiais? Kaip ir ką paveiks toks šlovinimas?

`Skirkite šiek tiek laiko ir apmąstykite šiuos tris punktus. Ką galite daryti, kad savo gyvenime išsiugdytumėte įprotį šlovinti?`