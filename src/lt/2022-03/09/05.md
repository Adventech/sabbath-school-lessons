---
title:  Įtikinamas liudijimas
date:   24/08/2022
---

Apaštalų darbų knygoje šlovinimas nuostabiai paveikė tuos, kurie šį šlovinimą girdėjo. Perskaitykite Apd 16, 16–34. Išrengti ir smarkiai nuplakti Paulius ir Silas buvo įmesti į kalėjimą. Niekas jiems tepalu nepatepė jų smarkiai nuplaktų nugarų. Patyrę didelį fizinį skausmą ir surakintomis kojomis, jie buvo įgrūsti į vidinę kalėjimo kamerą. Bet kitiems kaliniams klausant, Paulius ir Silas meldėsi ir giedojo.

Po žemės drebėjimo ir kai kalėjimo viršininkas sužinojo, kad nei Paulius, nei Silas, nei kiti kaliniai nepabėgo, jis „virpėdamas, puolė Pauliui ir Silui po kojų. Paskui, išsivedęs juos į kiemą, klausė: Viešpačiai, ką turiu daryti, kad būčiau išgelbėtas?“ (Apd 16, 29–30)

`5. Kodėl šis įvykis paskatino kalėjimo viršininką sutelkti dėmesį į asmeninį išgelbėjimo poreikį? Kaip manote, kokį vaidmenį Pauliaus ir Silo maldos bei giesmės ir kalinių nepabėgimas atliko šio žmogaus ir visos jo šeimos atsivertimui?`
														
Nuostabu pagalvojus, kad šlovinimas gali amžiams pakeisti aplinkinių likimą. Jei Paulius ir Silas būtų sėdėję tamsoje murmėdami ir skųsdamiesi, kaip dažnai daro kaliniai, ar manote, kad tą naktį kas nors būtų išgelbėtas?

Nežinome, kas vėliau atsitiko kalėjimo viršininkui ir jo šeimai, bet ar galite įsivaizduoti, kad jie skaito žodžius, kuriuos Paulius vėliau parašė iš kito Romos kalėjimo: „Jums suteikta malonė dėl Kristaus ne tik Jį tikėti, bet ir dėl Jo kentėti kovojantiems tokią pat kovą, kokią matėte mane kovojant ir apie kokią dabar girdite, jog aš kovoju“ (Fil 1, 29–30). Jei jie juos perskaitė ir susimąstė, kaip Pauliaus kentėjimai suteikė jiems džiaugsmo, jų širdys tikrai turėjo užgiedoti ir jie turėjo būti įkvėpti išlikti ištikimi, kad ir kiek tai kainuotų.

Jūsų manymu, ką gali paveikti šlovinimo giesmės, sklindančios iš jūsų širdies? Kartu stenkitės būti atviresni ir nuoširdesni šlovindami Dievą šalia aplinkinių. Jūs nežinote, kokį teigiamą poveikį tai gali turėti.