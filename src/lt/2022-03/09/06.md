---
title:  Nugalintis ginklas
date:   25/08/2022
---

Perskaitykite 2 Met 20, 1–30. Juozapatas suprato, kad šlovinimas yra galingas ginklas. Gavęs pranešimą, kad prieš jį atžygiuoja „didelė kariauna“, Juozapatas nesiėmė karinių veiksmų, bet „skubėjo prašyti Viešpaties pagalbos“ (2 Met 20, 3). Judo gyventojams atvykus į Jeruzalę pasninkauti, Juozapatas suvokė padėtį, sakydamas: „mes bejėgiai prieš šią pulti ateinančią didžiulę kariauną! Mes nežinome, ką daryti, bet mūsų akys žvelgia į Tave“ (2 Met 20, 12).

`6. Kai matote artėjančią „didžiulę kariauną“, kokia yra jūsų instinktyvi reakcija? Iš Juozapato atsakymo 2 Met 20, 3–12, ko galite pasimokyti apie didžiulę priešpriešą?`

Kai Viešpaties Dvasia nužengė ant Jahazielio, jis drąsiai skelbė: „Ne jums kovoti šiame mūšyje! Būkite pasiruošę, laukite ir liudykite pergalę Viešpaties, kuris su jumis, Judai ir Jeruzale! Nebijokite ir nedrebėkite! Išeikite prieš juos rytoj! Viešpats bus su jumis!“ (2 Met 20, 17) Po to jie šlovino Dievą ir Jam giedojo „iš visų jėgų“ (2 Met 20, 19). Nors Dievas ketino už juos kovoti, jie vis tiek turėjo prieš juos išeiti.

Tačiau tai nebuvo įprastas žygis. Juozapatas paskyrė Viešpačiui giesmininkus, kai jie žygiavo. „Vos jiems pradėjus džiugią šlovės giesmę, Viešpats surengė pasalas Amono ir Moabo vyrams bei Seyro aukštumų gyventojams, atžygiavusiems prieš Judą, ir jie sumišo“ (2 Met 20, 22). Pasak rašiusiojo, Dievas įsikišo tą pačią akimirką, kai jie patikėjo Jo pažadu ir pradėjo dėkoti „Viešpačiui, nes Jo ištikimoji meilė amžina!“ (2 Met 20, 21)

`Dar kartą perskaitykite 2 Met 20, 1–30. Kokius dvasinius principus galite pritaikyti jūsų ėjimui su Dievu, ypač išmėginimų ir įtampos metu?`