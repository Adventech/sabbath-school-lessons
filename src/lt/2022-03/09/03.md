---
title:  Sienas griaunanti malda
date:   22/08/2022
---

Yra posakis: „būti įspraustam į kampą“. Įsivaizduokite, kad dažėte kambario grindis ir supratote, jog atsidūrėte kampe ir negalite išeiti – nebent žengdami ant neišdžiūvusių dažų. Tenka likti kampe, kol dažai išdžius!

Kartais atrodo, kad mūsų tikėjimas įspraudžia mus į kampą. Susiklosto tokios aplinkybės, kad, kaip neišdžiūvę grindų dažai, mūsų tikėjimas mus „įkalina“. Mes žvelgiame į aplinkybes ir arba turime atmesti Dievą, tikėjimą ir viską, kuo tikėjome, arba tikėjimas verčia mus priimti tai, kas atrodo neįmanoma.

Dievas įspraudė izraelitus į kampą. Po to, kai jie 40 metų klajojo dykumoje, Dievas nevedė savo tautos į tuščias, ramias pievas. Dievas juos atvedė į vieną stipriausiai įtvirtintų miestų visame krašte. Tada jie turėjo šešias dienas tylėdami vaikščioti aplink Jerichą. Septintą dieną Dievas liepė jiems šaukti – ir šis šauksmas kartu su rago gausmu lems pergalę.

`2. Perskaitykite Joz 5, 13–6, 20. Ko Dievas bandė išmokyti izraelitus?`
														
Šauksmas nesukels vibracijų, dėl kurių sienos nugriūtų. Kai Dievas liepė izraelitams šaukti, tai buvo tas pats šauksmas, apie kurį Dovydas rašė Psalmėje 66: „Šlovinkite Dievą džiaugsmo šūksniais, visi kraštai, giedokite šlovės giesmę Jo vardui, teikite Jam iškilmingą šlovę!“ (Ps 66, 1–2) Šis šauksmas buvo šlovinimas! Šešias dienas žiūrėdami į didžiules sienas jie turėjo padaryti išvadą, kad patys nepajėgs jų nugriauti.

`3. Kaip ši mintis mums padeda suprasti Hbr 11, 30?`

Kai Dievas ruošiasi padaryti ką nors naujo mūsų gyvenime, Jis gali atvesti mus į Jerichą, nes mums gali tekti išmokti, kad galia triumfuoti neatsiranda iš mūsų pačių sumanumo. Viskas, ko mums reikia, ateina ne iš mūsų pačių. Taigi, kad ir kas būtų prieš mus, kad ir kokios neįveikiamos atrodytų aplinkybės, mūsų vaidmuo yra šlovinti Dievą – visų mūsų poreikių šaltinį. Taip pasireiškia tikėjimas.