---
title:  Visiems mūsų rūpesčiams
date:   17/08/2022
---

Kai kurių žmonių namuose yra lentelė su užrašu: „Kam melstis, kai gali nerimauti?“ Tai verčia mus juoktis, nes žinome, kaip dažnai nerimaujame, užuot ėję pas Dievą ir pavedę Jam savo rūpesčius.

Kažkas kartą pasakė, kad kai mūsų gyvenimas pasidarys itin sunkus, paveskite jį Dievui ir leiskite Jam išspręsti bėdas. Dievas trokšta tai padaryti dėl mūsų! Vis dėlto, kaip bebūtų keista, mes laikomės įsikibę savo problemų, kol galiausiai palūžtame. Kodėl prieš ateidami pas Viešpatį laukiame, kol tapsime beviltiški?

`5. Perskaitykite 1 Pt 5, 7. Petras cituoja Ps 55, 23. Kokia čia esminė žinia mums? Taip pat žr. Mt 6, 25–33.`
														
1 Pt 5, 7 yra labai paprasta eilutė. Joje nėra jokios paslapties, ji tiesiog reiškia būtent tai, kas joje parašyta. Pavesti reiškia daryti būtent tai, atiduoti tai, kas sukelia skausmą ir rūpestį, jog jūs su tuo nebeturėtumėte jokio ryšio. Bet, žinoma, mūsų naštos nėra metamos bet kur. Mūsų rūpestis nedingsta į tuštumą. Jis atiduodamas mūsų Tėvui danguje, kuris pažadėjo juo pasirūpinti. Būtent tai Jėzus mums sako Mato evangelijos eilutėse. Bėda šioje vietoje ne ta, kad tai padaryti sunku; veikiau, tai tiesiog atrodo per lengva, per gerai, kad būtų tiesa.

Nerimą sukelia įvairūs dalykai. Tai gali būti įtampa darbe. Netikėta kritika. Jausmas, kad esame nepageidaujami arba nemylimi. Sveikatos ar finansiniai rūpesčiai. Jausmas, kad nesame pakankamai geri Dievui. Įsitikinimas, kad mums neatleista.

Kad ir kokios jos būtų, viena iš priežasčių, dėl kurių mes laikomės savo problemų, yra ta, kad manome, jog galime jas išspręsti geriau nei kas kitas. Tačiau Petras ragina mus persvarstyti tokį mąstymą. Priežastis, dėl kurios mes neturime jaudintis, yra ta, kad Dievui rūpi. Bet ar Dievas vis dar pakankamai rūpinasi, kad įsikištų, kai artėja skyrybos arba jaučiamės visiškai nenaudingi? Raštas sako, kad Jam pakankamai rūpi, jog Jis pakeistų bet kokias aplinkybes.

Kokie dalykai dabar verčia jus nerimauti? Kad ir kokie jie būtų pagrįsti, kad ir kokie varginantys, ar Viešpačiui yra kažkas per sunku? Galbūt didžiausia mūsų problema yra ta, kad nors ir tikime, jog Dievas apie tai žino ir gali juos sutvarkyti, netikime, kad Jis juos sutvarkys taip, kaip norėtume. Apsvarstykite šią paskutinę mintį ir paklauskite savęs, ar taip yra jūsų gyvenime.