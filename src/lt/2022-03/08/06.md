---
title:  Ištikimi, net kai Dievo nematyti
date:   18/08/2022
---

Galvoti, kad niekam nerūpi, kas su mumis vyksta, yra labai nemalonu. Tačiau manyti, kad Dievui tai nežinoma ar kad mes Jam nerūpime, gali būti labai skaudu.

Judėjams, ištremtiems į Babiloną, atrodė, kad Dievui nelabai rūpi jų aplinkybės. Jie vis dar buvo ištremti, vis dar jautėsi Dievo palikti dėl jų nuodėmės. Bet Izaijas sakė jiems paguodos žodžius. Izaijo 40 pranašas gražiai ir švelniai kalba tautai apie jų Dievą: „Kaip piemuo ganys Jis savo kaimenę, savo rankomis surinks ėriukus, nešios juos prie krūtinės ir švelniai vedžios vedekles“ (Iz 40, 11). Bet po tiek laiko tremtiniai galvojo: kur Tu, Viešpatie? Mes nematome jokių įrodymų, kad Tau vis dar rūpime!

`6. Perskaitykite Iz 40, 27–31. Kaip Izaijas apibūdina Dievą? Kaip šis Dievo aprašymas turėjo atliepti tokį jų tikėjimą: „Mano kelias paslėptas nuo Viešpaties, mano Dievas į mano teises nekreipia dėmesio?“ (Iz 40, 27)`
														
Kita grupė žmonių, kurie galėjo manyti, kad jų kelias buvo paslėptas nuo Dievo, yra Esteros knygoje. Šioje knygoje Dievas nepaminėtas nė karto. Tačiau visas pasakojimas yra besiskleidžianti Dievo įsikišimo drama, siekiant išgelbėti savo tautą nuo neatšaukiamo įsakymo, kad jie būtų sunaikinti. Šiuo pasakojimu ne tik aprašyti praeities įvykiai, jie taip pat simbolizuoja metą ateityje, kai Dievo tauta vėl bus persekiojama ir vėl įsigalės įstatymas, skirtas jai sunaikinti (Apr 13, 15). Ar įsivaizduojate, kaip lengva būtų padaryti išvadą, kad esant tokioms baisioms aplinkybėms Dievas tikrai paliko savo tautą? Bet mums nedera bijoti. Tas pats Dievas, kuris išgelbėjo savo išrinktuosius Esteros pasakojime, vėl išgelbės juos paskutinės krizės laikotarpiu.

`Skaitėme, kaip Izaijas tremtiniams apibūdino Dievą. Kaip apibūdintumėte Dievą žmonėms, kurie jaučiasi, kad Dievas dingo ir juos apleido? Kaip mokytumėte juos regėti tikėjimu ir nebūti priklausomiems nuo to, ką jie mato aplinkui savo žmogiškomis akimis?`