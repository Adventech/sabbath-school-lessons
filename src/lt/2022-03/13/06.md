---
title:  Kenčiantis Dievas
date:   22/09/2022
---

Galime susitaikyti su tuo, kad kol būsime čia, šiame pasaulyje, mes kentėsime. Toks mūsų, kaip puolusių kūrinių, likimas. Rašte mums nežadama nieko kito. Priešingai...

`7. Ką šios eilutės mums sako apie tyrinėjamą temą? Apd 14, 22; Fil 1, 29; 2 Tim 3, 12.`
														
Tačiau kentėdami turėtume atminti du dalykus.

Pirma, Kristus, mūsų Viešpats, kentėjo labiau nei bet kuris iš mūsų. Ant kryžiaus Jis nešė „mūsų negalias“ ir „mūsų skausmus“ (Iz 53, 4); tai, kas mums suprantama tik asmeniškai, Jis kentėjo už mus visus. Tas, kuris buvo be nuodėmės, tapo „nuodėme dėl mūsų“ (2 Kor 5, 21), kentėdamas taip, kaip mes, nuodėmingi kūriniai, negalime net įsivaizduoti.

Tačiau, antra, kentėdami turėtume prisiminti Kristaus kentėjimų padarinius, tai yra, kas mums buvo pažadėta per tai, ką Kristus atliko dėl mūsų.

`8. Perskaitykite Jn 10, 28; Rom 6, 23; Tit 1, 2 ir 1 Jn 2, 25. Kas mums pažadėta?`
														
Kad ir kokie būtų mūsų kentėjimai, Jėzaus dėka, jog prisiėmė bausmę už mūsų nuodėmes, dėka nuostabios Evangelijos – kad tikėjimu galime išlikti tobuli Jėzuje dabar – mums duotas amžinojo gyvenimo pažadas. Turime pažadą, kad dėl to, ką Kristus atliko, dėl Jo nepriekaištingo gyvenimo ir tobulos aukos pilnatvės, mūsų egzistavimas čia, kupinas skausmo, nusivylimo ir praradimo, tėra tik akimirka, blyksnis, priešingai mūsų laukiančiai amžinybei naujame danguje ir naujoje žemėje, be nuodėmės, kentėjimų ir mirties. Visa tai mums pažadėta ir užtikrinta tik dėl Kristaus ir išmėginimo, kurį Jis patyrė, kad vieną dieną, greitai, „už savo vargus Jis matys šviesą“ (Iz 53, 11).