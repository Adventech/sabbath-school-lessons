---
title:  Kas yra mūsų Tėvas
date:   08/08/2022
---

Osvaldas Čeimbersas (Oswald Chambers) rašė: „Ar klausėte Dievo, ką Jis ketina daryti? Jis jums niekada nepasakys. Dievas jums nesako, ką Jis darys; Jis atskleidžia jums, kas Jis yra.“ (My Utmost for His Highest; Uhrichsville, OH: Barbour & Company, Inc., 1963), sausio 2 d.)

`3. Jūsų manymu, ką Čeimbersas turėjo omenyje?`

Kaip žinome, Jobo knyga prasideda didžiule asmenine Jobo tragedija. Jis praranda viską, išskyrus savo gyvybę ir žmoną, ir ji siūlė jam: „keik Dievą ir mirk!“ (Job 2, 9) Toliau pateikiama diskusija, kurios metu jo draugai bando išsiaiškinti, kodėl visa tai įvyko. Per visas šias diskusijas Dievas tylėjo.

Tada staiga Jobo 38 Dievas pasirodo ir sako: „Kas temdo Mano užmojį, kalbėdamas neapgalvotais žodžiais?“ (Job 38, 2) Nesustodamas Dievas pateikia Jobui apie 60 išsižioti priverčiančių klausimų. Atsiverskite Raštą ir perskaitykite juos Jobo 38 ir 39.

Po paskutinio klausimo Jobas atsako: „Esu menkutis! Ką galiu Tau atsakyti? Ranka užsiimu burną. Kartą jau kalbėjau, tad nebekalbėsiu, net dusyk, tad daugiau to nebedarysiu“ (Job 40, 4–5). Bet Dievas tuo nebaigė. Jis tęsė ir vėl pateikė daugybę „didžiųjų“ klausimų.

`4. Paskutinį Jobo atsakymą skaitykite Job 42, 1–6. Ką Dievas bandė pasakyti Jobui ir kaip tai paveikė patriarchą?`

Dievas neatsakė į Jobo draugų klausimą – „kodėl?“ Tačiau Dievas nusakė savo neprilygstamą didybę, atskleistą nuostabiais kūrinijos darbais. Po to Jobui nebeprireikė jokių atsakymų. Paaiškinimų poreikį užgožė Dievo didybė.

Šis pasakojimas atskleidžia žavų paradoksą. Viltis ir padrąsinimas gali kilti iš suvokimo, kad itin mažai žinome. Instinktyviai stengiamės rasti paguodą visko žinojime, todėl nusiviliame, kai negalime suprasti. Tačiau kartais Dievas išryškina mūsų neišmanymą, kad suprastume, jog žmogiškoji viltis gali rasti saugumą tik Esybėje, daug didesnėje už mus pačius.

`Ar jums dabar nutinka dalykų, kurių jūs tiesiog negalite suprasti? Jei taip, sutelkite dėmesį į Dievo charakterį. Kaip to darymas gali suteikti vilties, kad būtina ištverti tai, kas dabar nesuprantama?`