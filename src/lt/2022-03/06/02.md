---
title:  Tiesos Dvasia
date:   31/07/2022
---

Ar kada nors meldėtės: „Prašau, Dieve, padaryk mane gerą!“ – bet atrodo, kad mažai kas pasikeičia? Kaip įmanoma, kad meldžiant, jog Dievo galia, veikianti mumyse, darbuotųsi, bet atrodo, kad mūsų gyvenimas išlieka toks pat? Mes žinome, kad Dievas turi neribotus antgamtinius išteklius, kuriuos Jis noriai ir laisvai mums siūlo. Mes tikrai norime visu tuo pasinaudoti ir vis dėlto atrodo, kad mūsų gyvenimas nesikeičia taip, kad atitiktų tai, ką siūlo Dievas.

Kodėl? Viena priežastis yra nerimą keliančiai paprasta – nors Dvasia turi neribotą galią mus pakeisti, mūsų pačių apsisprendimu įmanoma apriboti tai, ką gali padaryti Dievas.

`1. Perskaitykite Jn 16, 5–15. Čia Jėzus Šventąją Dvasią vadina Tiesos Dvasia (Jn 16, 13). Ką tai reiškia, ką Šventoji Dvasia daro dėl mūsų?`

Nors Šventoji Dvasia gali mums apreikšti su mūsų nuodėmingumu susijusią tiesą, Ji negali priversti mūsų atgailauti. Ji taip pat gali parodyti mums didžiausią su Dievu susijusią tiesą, bet negali priversti mus šia tiesa tikėti ar jai paklusti. Jei Dievas mus priverstų nors menkiausiais būdais, mes prarastume laisvą valią, o šėtonas apkaltintų Dievą manipuliuojant mūsų protu ir širdimi ir taip galėtų apkaltinti Dievą apgaule didžiojoje kovoje. Kai danguje prasidėjo didžioji kova, mūsų Tėvas neprivertė nei šėtono, nei kažkurio kito angelo tikėti, kad Jis geras ir teisingas, nei privertė angelus atgailauti. O Edeno sode, kai statymai vėl buvo itin dideli, Dievas labai aiškiai pasakė su medžiu sodo viduryje susijusią tiesą, tačiau netrukdė Ievai ir Adomui pasinaudoti laisva valia nepaklusti. Šiandien Dievas su mumis elgiasi taip pat. Taigi Dvasia apreiškia su Dievu ir nuodėme susijusią tiesą, o tada sako: „Ką tu dabar darysi, atsižvelgdamas į tai, kas tau apreikšta?“

Taip pat yra ir tuomet, kai esame mėginami. Kartais esame išmėginami būtent todėl, kad nepaklusome ar neatgailaujame už savo nuodėmes. Kad mūsų Tėvas darbuotųsi tokiais atvejais, mes turime sąmoningai apsispręsti atverti atgailos ir paklusnumo duris, kad Dievo galia ateitų ir pakeistų mus.

`Dėl ko jus neseniai patikino „Tiesos Dvasia“? Ar klausote Jos balso? Svarbiausia, kokius sprendimus darote laisva valia?`