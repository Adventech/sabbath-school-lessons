---
title:  Poreikis ištverti
date:   04/08/2022
---

`7. Perskaitykite pasakojimą apie Jokūbo imtynes su Dievu (Pr 32, 23–32). Ką šis pasakojimas mums sako apie ištvermę, net ir esant dideliam nusivylimui? (Prieš atsakydami atsižvelkite į visą Jokūbo aplinkybių kontekstą.)`
														
Mes galime žinoti, kas yra teisinga, ir naudotis valia darydami tai, kas teisinga; bet kai patiriame spaudimą, gali būti labai sunku laikytis Dievo ir Jo pažadų. Taip yra todėl, kad esame silpni ir baikštūs. Todėl viena iš svarbių krikščionio stiprybių yra ištvermė, sugebėjimas kovoti, nepaisant to, kad norisi pasiduoti.

Vienas didžiausių ištvermės pavyzdžių Rašte yra Jokūbas. Prieš daugelį metų Jokūbas apgavo savo brolį Ezavą ir tėvą, kad šis jam suteiktų pirmagimio teisę (Pr 27), ir nuo to laiko jis bėgo bijodamas, kad Ezavas jį nužudys. Nors sapne apie dangų siekiančius laiptus jam buvo duoti nuostabūs Dievo vedimo ir palaiminimo pažadai (Pr 28), jis vis tiek bijojo. Jokūbas itin troško Dievo patikinimo, kad jis priimtinas ir kad prieš daugelį metų jam duoti pažadai vis dar galiojo. Jam imantis su angelu, kuris iš tikrųjų buvo Jėzus, Jokūbui išniro šlaunis. Nuo tos akimirkos buvo nebeįmanoma imtis, nes skausmas būtų buvęs pernelyg sekinantis. Turėjo būti subtilus perėjimas nuo imtynių prie įsikabinimo. Jokūbas laikėsi Jėzaus patirdamas nepakeliamą skausmą, kol nesulaukė patikinimo dėl jo palaiminimo. Taigi Jėzus jam sakė: „Paleisk Mane, nes jau aušta“ (Pr 32, 27).

Jokūbas sulaukė palaiminimo, nes jis ištvėrė skausmą. Taip yra ir mūsų atveju. Dievas taip pat gali „išnarinti mūsų šlaunį“ ir tada paraginti mus laikytis Jo net per skausmą. Iš tiesų Dievas leido skausmingiems randams išlikti – sutikęs brolį Jokūbas vis dar šlubavo. Iš išorės tai buvo silpnumas, bet Jokūbui tai buvo jo stiprybės ženklas.

`Kokius praktinius sprendimus (susijusius su draugais, gyvensena, skaitoma medžiaga, sveikatos įpročiais, dvasiniu gyvenimu) galite priimti, kurie padės jums geriau ištverti su Viešpačiu neviltyje ir gundymuose?`