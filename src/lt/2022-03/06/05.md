---
title:  Kraštutinis pasišventimas
date:   03/08/2022
---

„Jeigu tavo dešinioji akis skatina tave nusidėti, išlupk ją ir mesk šalin. Verčiau tau netekti vieno nario, negu kad visas kūnas būtų įmestas į pragarą“ (Mt 5, 29).

`5. Apsvarstykite pateiktus Jėzaus žodžius. Ar pavadintumėte Jo žodžius kraštutiniais? Jei taip, kodėl?`
														
Kraštutiniai darbai būtini ne todėl, kad Dievas apsunkino krikščionių gyvenimą, bet todėl, kad mes ir mūsų kultūra labai nutolome nuo Dievo plano mums. Žmonės dažnai susivokia ir klausia savęs: „Kaip aš galėjau taip nutolti nuo Dievo? Atsakymas visada tas pats: po vieną mažą žingsnelį.

Perskaitykite Mt 5, 29–30. Jėzus kalba seksualinės nuodėmės kontekste. Tačiau esminiai principai taikytini ir kovojant su kita nuodėme. Iš tikrųjų šie principai gali būti taikomi mūsų augimui Kristuje apskritai.

`6. Kokia esminė Jėzaus mintis mums užrašyta Mt 5, 29–30? Ar tikrai esame pašaukti save žaloti?`
														
Jėzus neragina mūsų fiziškai žalotis – visai ne! Veikiau Jis ragina mus valdyti savo protą, taigi ir savo kūną, nesvarbu, kokia kaina. Atkreipkite dėmesį, kad nepasakyta, jog turėtume melstis ir kad Dievas akimirksniu pašalins nuodėmingus polinkius iš mūsų gyvenimo. Kartais Dievas gali maloningai tai padaryti už mus, tačiau dažnai Jis ragina mus radikaliai pasišvęsti ir kažko išsižadėti arba pradėti daryti tai, ko mums visai nesinori. Tai gali būti itin didelis išmėginimas! Kuo dažniau priimsime deramus sprendimus, tuo stipresni tapsime ir tuo silpnesnė bus pagundos galia mūsų gyvenimui.

Dievas kartais naudoja išmėginimus, kad atkreiptų mūsų dėmesį, kai aplink mus itin daug triukšmingų trukdžių. Mėginami mes suprantame, kaip nutolome nuo Dievo. Išmėginimas gali būti Dievo raginimas priimti kraštutinį sprendimą grįžti prie mūsų Tėvo plano.