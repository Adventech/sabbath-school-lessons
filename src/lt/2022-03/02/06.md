---
title:  Subrandinantys išmėginimai
date:   07/07/2022
---

„Taip pat dėl nepaprastų apreiškimų. Taigi, kad neišpuikčiau, man duotas dyglys kūne, šėtono pasiuntinys, kad mane smūgiuotų ir neišpuikčiau“ (2 Kor 12, 7).

Nukirtimas skiriasi nuo genėjimo. Mes nukertame arba nupjauname augalus, kurių nebenorime; genime augalus norėdami, kad jie duotų daugiau vaisių. Tačiau abu procesai yra susiję su aštriu peiliu arba žirklėmis. Iš tiesų, genint nukerpamos augalo dalys, o tai pradedantiesiems sodininkams gali atrodyti kaip augalo naikinimas. Dvasiniame kontekste Briusas Vilkinsonas rašo: „Ar meldžiate nepaprastų Dievo palaiminimų, kad Jis padarytų jus panašesnius į savo Sūnų? Jei taip, prašote žirklių.“ (Bruce Wilkinson, Secrets of the Vine (Sisters, OR: Multnomah Publishers, Inc., 2001), p. 60)

Žmonės domėjosi, ką Paulius iš tikrųjų turėjo omenyje rašydamas – „dyglys kūne“ (2 Kor 12, 7). Taip gali būti nusakyti Pauliaus nuolatinių priešų išpuoliai ar kalbos sutrikimas. Atrodo, kad „dyglys“ iš tikrųjų buvo susijęs su jo regėjimu. (žr. Ellen G. White Comments, The SDA Bible Commentary. 6 t., p. 1107) Stebina tai, kad Paulius tikėjo, jog „dyglys“ jam buvo „duotas“.

`8. Kaip manote, ką Paulius turėjo omenyje sakydamas „duotas“? Kas jam jį davė? Kaip Dievas galėjo dyglį panaudoti Pauliaus naudai?`

Atkreipkite dėmesį, kad Pauliaus dyglio tikslas buvo neabejotinas: „kad neišpuikčiau“ (2 Kor 12, 7). Ne dėl konkrečios jo padarytos nuodėmės, bet dėl to, kad jis nenusidėtų ateityje. Paulius pripažino, kad iš prigimties jis turi silpnybę nuodėmei ir kad šis „dyglys“ gali nuo jos apsaugoti.

`9. Perskaitykite 2 Kor 12, 7–10. Kaip Paulius elgėsi su savo dygliu? Ar manote, kad Pauliaus silpnumas jam turėjo kitokios dvasinės naudos? Kaip Pauliaus atsakymas gali padėti jums priimti „dyglius“, kuriuos jums gali tekti pakelti?`

`Kuo Dievo mintys jūsų dvasiniam tobulėjimui gali labai skirtis nuo jūsiškių? Pagalvokite apie savo gyvenimo sritis, kuriose turite brandinti daugiau teisumo vaisių. Kokių dvasinių savybių norėtumėte paprašyti, kad Dievas ugdytų jumyse „genėjimu“?`