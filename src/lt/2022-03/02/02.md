---
title:  Staigmenos
date:   03/07/2022
---

„Mylimieji, nesistebėkite, kad degina jus ugnis, lyg jums būtų atsitikę kas nepaprasta, nes taip darosi jums išmėginti“ (1 Pt 4, 12).

Staigmenos, skaudžios staigmenos, gali būti įvairios. Automobilis įvažiavo į jūsų juostą kelyje. Staigus pranešimas, kad prarandate darbą. Medicininis tyrimas, atnešantis jums netikėtų blogų naujienų. Išdavystė žmogaus, kurį mylėjote ir kuris, jūsų manymu, mylėjo jus. Kad ir koks stiprus būtų skausmas, jį visada dar labiau paaštrina netikėtumas.

Šią savaitę apžvelgsime keletą konkrečių skausmingų aplinkybių ar išmėginimų, kurie neturėtų mūsų stebinti.

Norėdami pradėti, grįžkime prie 1 Pt 4, 12. Graikų kalboje žodis „nesistebėkite“ 1 Pt 4, 12 reiškia būti „svetimam“. Petras ragina savo laiško skaitytojus nepakliūti į spąstus manant, kad ugningi išbandymai ir išmėginimai yra svetimi krikščioniškam patyrimui. Atvirkščiai, jie turi būti laikomi tikėtinais – jų galima ir reikia tikėtis.

Žodis, vartojamas ugningam išmėginimui arba išbandymui nusakyti, kyla iš kito graikų kalbos žodžio, reiškiančio deginimą. Kitose vietose jis verčiamas – „krosnis“. Šis kentėjimų patyrimas dėl mūsų tikėjimo gali būti laikomas „lydymo procesu“, tiglio procesu.

`1. Perskaitykite 1 Pt 4, 12–19. Kokia čia Petro žinia?`	

Daugelis iš mūsų stebisi kentėjimais, nes dažnai pernelyg supaprastiname krikščionišką gyvenimą. Mes žinome, kad yra dvi pusės – Dievas, kuris yra geras; ir šėtonas, kuris yra blogas. Tačiau dažnai mes automatiškai dedame į dėžutę su Dievu viską, dėl ko jaučiamės gerai, o viską, dėl ko jaučiamės blogai – į dėžutę su šėtonu. Tačiau gyvenimas nėra toks paprastas. Mes negalime naudotis savo jausmais, kad nuspręstume, kas tenka Dievo ar šėtono dėžutei. Kartais eiti su Dievu gali būti sudėtinga ir sunku. O sekimas šėtonu gali atnešti didelį atlygį. Jobas, kuris yra teisus, bet kenčia, tai iliustruoja, kai klausia Dievo: „Kodėl nedorėliai ilgai gyvena, sulaukia žilos senatvės ir tampa galingi?“ (Job 21, 7)

`Petras turėjo omenyje išbandymus, kurie yra sekimo Kristų padarinys. Tačiau yra ir kitų priežasčių, dėl kurių ateina išbandymai. Kaip 1 Pt 4, 12–19 gali padėti taktiškai paaiškinti draugui, kodėl nedera stebėtis dėl skausmingų išbandymų, su kuriais jis gali susidurti?`