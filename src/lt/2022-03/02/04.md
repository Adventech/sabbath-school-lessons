---
title:  Nuodėmės išmėginimai
date:   05/07/2022
---

„Dievo rūstybė apsireiškia iš dangaus už visokią žmonių bedievystę ir neteisybę, kai teisybę jie užgniaužia neteisingumu“ (Rom 1, 18).

Viskas, ką darome, nulemia padarinius. Jei stovėsite prieš karštą saulę su ledais, jie tikrai ištirps. Priežastis ir padariniai visada žengia išvien. Kad ir kaip beviltiškai norėtume, jog viskas būtų kitaip, nuodėmė veikia taip pat. Ji visada atneša padarinius. Nėra taip, kad Dievas sėdi danguje ir svarsto, ką baisaus galėtų padaryti nusidėjusiems žmonėms; ne, pati nuodėmė nulemia tam tikrus padarinius.

Bėda ta, jog dažnai manome, kad galime kažkaip pergudrauti Dievą ir nusidėti nepatirdami padarinių. Taip niekada nebūna. Paulius labai aiškiai pasako, kad nusidėjimas turi padarinius ne tik amžinybei, bet ir skaudžių bei varginančių padarinių šiandienai.

`5. Rom 1, 21–32 Paulius aprašo žmonių puolimo į nuodėmę procesą ir šių nuodėmių padarinius. Su malda ir atidžiai perskaitykite šias eilutes ir apibendrinkite Pauliaus žodžių esmę, ypatingą dėmesį skirdami nuodėmės pakopoms ir padariniams.`	

Paulius šiuos padarinius apibūdina kaip Dievo rūstybę (Rom 1, 18). Pastaroji šioje ištraukoje yra tiesiog Dievo leidimas žmonėms pjauti tai, ką jie sėja. Net ir dėl krikščionių Dievas ne visada nedelsdamas įsikiša, kad panaikintų skausmą, kurį sukelia mūsų pačių elgesys. Daug kartų Jis leidžia mums patirti mūsų elgesio padarinius, kad suprastume, kokia giliai žalinga ir pikta yra mūsų nuodėmė.

Mes svarstėme Dievo moralės įsakų laužymo padarinius. O kaip dėl sveikatos įsakų laužymo? Mūsų kūnai yra Dievo namai. Jei piktnaudžiaujame savo kūnais nesugebėdami sveikai maitintis ar mankštintis, arba reguliariai persidirbame, tai taip pat yra nuodėmė prieš Dievą. Toks elgesys taip pat turi padarinių, kurie gali nulemti išmėginimus.

`Kaip gyvenime pjovėte savo nuodėmių padarinius? Ko išmokote? Ką teko pakeisti, kad daugiau nieko panašaus nepatirtumėte?`