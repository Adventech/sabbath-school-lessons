---
title:  Išmintingieji
date:   20/07/2022
---

Ankstesnėje dalyje tyrinėjome charakterio svarbą laukiantiems Antrojo atėjimo. Šiandien konkrečiau pažvelgsime į charakterio svarbą tiems, kurie gyvens Jėzaus antrojo atėjimo metu.
 
`6. Perskaitykite Dan 12, 1–10. Koks kontekstas? Kuris Žemės istorijos laikotarpis minimas? Svarbiausia, ką iš šių eilučių galime pasakyti apie Dievo tautos charakterį šiuo laiku? Kokios savybės jai priskiriamos, priešingai nedorėliams? Taip pat žr. Apr 22, 11.`	

Danieliui pasakyta, kad prieš pat Jėzaus sugrįžimą užeis sunkumų metas, kokio nėra buvę per visą istoriją. Dan 12, 3. 10 mums pateiktas teisiųjų ir nedorėlių aprašymas tuo metu. Atkreipkite dėmesį, kad nedorėliai „nedorai elgsis“ (Dan 12, 10), priešingai teisiesiems, kurie švytės dangaus spindesiu, galbūt todėl, kad jie buvo „išgryninti, padaryti švarūs ir išmėginti ugnyje“ (Dan 12, 10) šiuo vargų laikotarpiu, kokio „dar niekada nėra buvę nuo to laiko, kai atsirado tautos“ (Dan 12, 1). Nedorėliai nesupranta, priešingai teisiesiems, kurie yra išmintingi ir supras.

Supras ką? Matematiką, mokslus, aukštesnę kritiką? Patarlių knygoje parašyta: „Viešpaties baimė – pažinimo pradžia“ (Pat 1, 7). Galbūt šiame kontekste „išmintingieji“ turi supratimą, susijusį su šiais paskutiniaisiais įvykiais, vargų metą. Jie nesistebi; tyrinėdami Žodį jie supranta, kad šis metas ateina. Ir svarbiausia, jie žino pakankamai, kad leistų šiam vargų laikotarpiui juos išgryninti ir tobulinti; priešingai nedorėliams, kurie tik užsispyrusiai maištauja ir tęsia savo nedorybes.

Esmė šioje vietoje yra tai, kad čia nusakyti žmonės, kurie išgyveno gryninimo ir apvalymo procesą.

`Nors į šias eilutes pažvelgėme paskutinių dienų kontekste, kokie čia matomi principai gali padėti mums geriau suprasti, kas yra apsivalymo ir tobulėjimo procesas, net ir šiandien?`