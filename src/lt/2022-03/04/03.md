---
title:  Tikėjimas išmėginimų ugnyje
date:   18/07/2022
---

Viena yra būti mūšyje; kita net nematyti mūšio pajėgų. Tam tikra prasme mes, krikščionys, su tuo susiduriame. Mes žinome, kad jėgos yra, mes galime jas pajusti savo gyvenime, ir vis dėlto turime žengti pirmyn tikėdami, pasikliaudami Neregimuoju (Hbr 11, 27).

`3. Perskaitykite Job 23, 1–10. Kokia Jobo kovos esmė? Ko jis nematė? Tuo pačiu metu, ką jis priėmė tikėjimu, nepaisant visų išmėginimų?`

Net ir baisių išmėginimų metu Jobas pasitikėjo Viešpačiu. Nepaisant visko, Jobas buvo pasiryžęs ištverti. Ir vienas iš dalykų, dėl kurių jis buvo atkaklus, tai – auksas. Ne aukso medalis; verčiau jis žvelgė į ateitį ir suprato, kad jei laikysis Dievo, jis taps geresniu – kaip auksas. Kiek Jobas suprato, kas vyksta užkulisiuose, mums nepasakyta. Nepriklausomai nuo to, kiek nuo jo buvo paslėpta, jis vis tiek ištvėrė išmėginimų ugnį.

Ar bijote ugnies? Ar nerimaujate dėl kaitros, kurią sukelia aplinkybės? Galbūt, kaip ir Jobui, kaitra atrodo nepaaiškinama. Kartais sunku prisitaikyti prie naujo darbo ar naujų namų. Gali tekti patirti nederamą elgesį darbe ar net šeimoje. Galbūt tai liga ar finansiniai nuostoliai. Kad ir kaip sunku tai suprasti, Dievas gali panaudoti šiuos išmėginimus, kad jus ištirtų ir išgrynintų, kad atspindėtumėte Jo atvaizdą charakteriu.

Atrodo, kad Jobui čia yra paskata būti išgrynintam kaip auksas, į tai sutelktas jo žvilgsnis, ir tai padeda jam ištverti sunkumus. Tai jau galingas su jo charakteriu susijęs liudijimas, kad skausmuose ir kentėjimuose jis sugebėjo pajusti išgryninimo proceso tikrovę. Be to, kad ir kiek nesuprato, jis žinojo, kad šie išmėginimai jį padarys tobulesnį. 

`Jūsų patyrimu, kaip išmėginimai ištiria ir išgrynina? Kaip kitaip galėtumėte tobulėti, išskyrus per kentėjimus?`