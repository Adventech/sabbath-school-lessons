---
title:  Mirtis pirmiau Dievo valios pažinimo
date:   12/09/2022
---

Daugelis krikščionių nuoširdžiai stengiasi suvokti Dievo valią savo gyvenimui. „Jei tik suvokčiau Dievo valią savo gyvenimui, paaukočiau viską dėl Jo“. Tačiau net ir taip pasižadėję Dievui, mes vis tiek galime būti neužtikrinti dėl Jo valios. To priežastis galima rasti Rom 12, 1–2. Paulius aprašo, kaip galime suvokti Dievo valią, ir pabrėžia svarbų dalyką – norint ją suvokti, pirmiausia reikia aukotis!

**3. Perskaitykite Rom 12, 1–2. Paulius rašo, kad suvoksime „Dievo valią – kas gera, tinkama“ (Rom 12, 2):**

`1. Išties pažinę „Dievo gailestingumą“ mums (Rom 12, 1).`

`2. Pasiaukoję kaip gyva atnaša Dievui (Rom 12, 1).`

`3. Atnaujinę mąstymą (Rom 12, 2).`

Tik atnaujinus mąstymą galima iš tikrųjų suvokti Dievo valią. Tačiau šis atnaujinimas pirmiausia priklauso nuo savojo „aš“ mirties. Nepakako, kad Kristus tiesiog kentėtų už mus – Jis turėjo mirti.

`4. Paprašykite Šventosios Dvasios apreikšti jums tas sritis, kurioms savasis „aš“ dar nemirė. Ko Šventosios Dvasios padedami turite išsižadėti, kad taptumėte gyva auka Dievui?`

Kai tam tikros mūsų gyvenimo sritys nėra visiškai numarintos, Dievas leidžia išmėginimais atkreipti į jas mūsų dėmesį. Tačiau mūsų kentėjimai padeda ne tik įveikti nuodėmę, bet ir leidžia suvokti, kaip Jėzus pasiaukojo dėl mūsų. Elizabetė Eliot (Elisabeth Elliot) rašo: „Arčiausiai kryžiaus suvokimo, ko gero, priveda giliausio širdies ilgesio išsižadėjimas. ...mūsų pačių nukryžiavimo patyrimas, nors ir neišmatuojamai menkesnis nei mūsų Gelbėtojo, vis dėlto suteikia mums galimybę pradėti suvokti Jo kentėjimus. Visais mūsų pačių kentėjimų pavidalais Jis kviečia mus šiai bendrystei.“ (Elisabeth Elliot, Quest for Love (Grand Rapids, MI: Fleming H. Revell, 1996), p. 182)

`Melsdamiesi perskaitykite Rom 12, 1–2. Pagalvokite, ko privalote išsižadėti, kad taptumėte atnaša. Kaip tai padeda suprasti kentėjimus, kuriuos Jėzus patyrė dėl jūsų ant kryžiaus? Kaip šis pažinimas gali padėti jums užmegzti bendrystę su Jėzumi ir Jo kentėjimais?`