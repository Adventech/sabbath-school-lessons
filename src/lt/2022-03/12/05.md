---
title:  Perdėtas pasitikėjimas savimi
date:   14/09/2022
---

Ievai nusidėjus Edeno sode ji ne tik abejojo Dievo žodžiu. Problemos esmė buvo jos įsitikinimas, kad ji buvo pakankamai išmintinga, jog pati nuspręstų, kas yra gera ir teisinga. Ji pasitikėjo savo nuomone. Kai pasikliaujame savo nuožiūra, o ne Dievo Žodžiu, atveriame kelią įvairiausioms bėdoms.

Pasakojime apie Saulių aprašyti žingsniai į perdėtą pasitikėjimą savimi ir dėl to greitai ištikusią tragediją. Samuelis patepė Saulių karaliumi (1 Sam 10, 1). Tada jis davė Sauliui konkrečius nurodymus (1 Sam 10, 8), bet Saulius nepakluso.

`6. Perskaitykite kitą pasakojimo dalį 1 Sam 13, 1–14. Ką padarė Saulius, kas privedė prie jo puolimo?`
														
Trys žingsniai greitai atvedė Saulių į perdėto pasitikėjimo savimi kelią po to, kai jis buvo pateptas karaliumi. Bėda ta, kad nė vienas iš šių žingsnių nebuvo savaime blogas. Tačiau juose slypėjo tragedijos sėklos, nes kiekvienas iš jų buvo žengtas nepaisant Dievo valios. Atkreipkite dėmesį, kokia tvarka įvyko Sauliaus nuopuolis.

1. Saulius sakė: „Matydamas, kad žmonės slapta traukiasi nuo manęs, o tu neatėjai skirtu laiku“ (1 Sam 13, 11). Saulius patyrė spaudimą ir savo akimis įvertino, kas vyksta.

2. Saulius žengė nuo „matydamas“ prie „tariau sau“, kad filistinai nugalės (1 Sam 13, 12). Tai, ką jis matė savo akimis, lėmė tai, ką jis tarė ar spėjo apie situaciją.

3. Saulius žengė nuo „tariau sau“ prie „iš nerimo“ jaučiausi priverstas aukoti (1 Sam 13, 12). Tai, ką Saulius dabar manė, nulėmė jo jausmus.

Mes visi esame taip pasielgę – pasikliaujame savo žmogišku regėjimu, dėl kurio pasikliaujame savo žmogišku mąstymu, o tai verčia pasikliauti savo žmogiškais jausmais. Ir tada mes elgiamės vedami šių jausmų.

`Jūsų manymu, kodėl Sauliui buvo itin lengva laikytis savo sprendimo, nors jis vis dar girdėjo aiškius Dievo nurodymus? Jei suvokiame, kad esame itin trapūs ir kad mūsų pažinimas netobulas, kodėl vis tiek perdėtai stengiamės pasikliauti savimi? Ką galime padaryti, kad išmoktume labiau pasikliauti Viešpaties įsakymais, užuot perdėtai pasitikėję savimi?`