---
title:  Elijas. Skubėjimo problema
date:   07/09/2022
---

Apeigos ant Karmelio kalno baigėsi (1 Kar 18). Iš dangaus krito ugnis, visi pripažino gyvąjį Dievą, o netikri pranašai buvo nubausti. Dievas apsireiškė. Galėjai pamanyti, kad dienai bėgant Elijo dvasinės jėgos augo, bet staiga jis išgirdo tai, kas jį taip išgąsdino, jog jis norėjo mirti. Likusią pasakojimo dalį skaitykite 1 Kar 19, 1–9. Nerimą kelia paskutiniai eilučių žodžiai: „Tada jį pasiekė Viešpaties žodis: Ką čia veiki, Elijau?“ (1 Kar 19, 9) Akivaizdu, kad Elijo baimė privertė jį bėgti ir atsidurti netinkamoje vietoje.

`7. Po tokio galingo Viešpaties apsireiškimo ant Karmelio kalno Elijas turėjo būti kupinas tikėjimo ir pasikliovimo; vietoj to jis bėgo bijodamas dėl savo gyvybės. Ko galime pasimokyti iš šio blogo pavyzdžio?`
														
Šis pasakojimas iliustruoja kai ką svarbaus – kai skubame, labai lengvai galime atsidurti netinkamoje vietoje. Elijo atveju, dėl baimės jis priblokštas pabėgo į dykumą ir troško, kad jis apskritai nebūtų gimęs. Tačiau yra ir kitų dalykų, dėl kurių mes skubame nepaisyti Dievo plano mums.

`8. Perskaitykite pateiktas eilutes. Pr 16, 1–3; Sk 20, 10–12; Ts 14, 1–3; Mt 20, 20–21; Lk 9, 52–56; Apd 9, 1. Kas paskatino čia nusakytas asmenybes skubėti ir nepaisyti Dievo valios?`
														
Lengva leisti ambicijoms, pykčiui, aistrai, tikėjimo stokai ar tariamam „uolumui“ dėl Viešpaties paskatinti mus skubėti ten, kur neturėtume būti. Niekas nėra apsaugotas nuo šio pavojaus. Svarbiausia yra ugdyti pasitikėjimą Dievo gerumu ir gailestingumu, nes žinome, kad Jis mus myli ir nori to, kas mums geriausia. Tai neįvyksta automatiškai. Tikėjimas yra dovana, bet ji turi būti ugdoma, puoselėjama ir rūpestingai  saugoma.