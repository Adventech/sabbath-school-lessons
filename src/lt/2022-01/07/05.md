---
title:  Geresni dalykai
date:   09/02/2023
---

Po griežto ir nuoširdaus Hbr 6, 4–8 įspėjimo Paulius pareiškia įsitikinęs, kad skaitytojai neatpuolė nuo Sūnaus, nei jie atpuls ateityje. Jis tiki, kad jo auditorija atsižvelgs į įspėjimą ir duos atitinkamų vaisių. Jie yra tarsi Dievo puoselėjama „žemė“, duodanti vaisių, kurių Jis tikisi. Šie žmonės sulauks Dievo palaiminimų (Hbr 6, 7), tai yra išganymo (Hbr 6, 9).

`4. Perskaitykite Hbr 6, 9–12. Išvardykite gerus dalykus, kuriuos skaitytojai nuveikė ir daro, ir paaiškinkite, ką jie reiškia.`

Tarnaudami šventiesiems tikintieji parodo savo meilę Dievo „vardui“, tai yra pačiam Dievui. Tai nebuvo pavieniai darbai praeityje, bet ilgalaikiai, kurie tęsėsi ir dabar. Išskirtiniai darbai neatskleidžia tikrojo žmogaus charakterio. Svarbiausias meilės Dievui įrodymas yra ne „religinis“ poelgis, bet meilės darbai dėl kitų žmonių, ypač nepasiturintiems (Mt 10, 42; Mt 25, 31–46). Taigi Paulius tikinčiuosius ragina nepamiršti daryti gera (Hbr 13, 2. 16).

Perskaitykite Hbr 6, 12. Jis įspėja, kad jie neatbuktų ar neaptingtų, o tai apibūdina tuos, kuriems nepavyksta subręsti ir kuriems gresia pavojus nupulti (Hbr 5, 11; Hbr 6, 12). Gyvą viltį išlaiko ne intelektualūs tikėjimo pratimai, o meilės darbais išreikštas tikėjimas (Rom 13, 8–10).

Paulius nori, kad skaitytojai sektų pavyzdžiu tų, kurie tikėjimu ir ištverme paveldi pažadus. Jis jau pateikė dykumos kartą kaip neigiamą pavyzdį tų, kurie dėl tikėjimo ir ištvermės stokos nepaveldėjo to, kas buvo pažadėta. Tada jis pateikia Abraomo pavyzdį (Hbr 6, 13–15), kuris „tikėjimu ir ištverme“ paveldėjo pažadus. Teigiamų pavyzdžių sąrašas prailginamas Hebrajams 11, o kulminacija pasiekiama kartu su Jėzumi Hebrajams 12 kaip didžiausiu tikėjimo ir kantrybės pavyzdžiu (Hbr 12, 1–4). Apr 14, 12 tikėjimas, ištvermė ir įsakymų laikymasis yra šventųjų savybės paskutinėmis dienomis.

`Kartais mums tenka įspėti tuos, kuriuos mylime. Ko galime mokytis iš apaštalo, kai įspėjame ir drąsiname kitus?`