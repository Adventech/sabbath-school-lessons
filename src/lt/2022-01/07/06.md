---
title:  "Jėzus - sielos inkaras"
date:   10/02/2022
---

Paulius užbaigia įspėjimą dėl atsimetimo ir padrąsinimą mylėti bei tikėti gražiu užtikrinimu Kristuje.

`5. Perskaitykite Hbr 6, 17–20. Kaip Dievas garantavo mums savo pažadus?`
												
Dievas savo pažadus mums garantavo keliais būdais. Pirma, Dievas savo pažadą užtikrino priesaika (Hbr 6, 17). Pasak Šventojo Rašto, Dievo priesaikos Abraomui ir Dovydui tapo galutiniu pasitikėjimo nuolatiniu Dievo palankumu Izraeliui pagrindu. Kai Mozė siekė užtikrinti Dievo atleidimą po atsimetimo su aukso veršiu, jis nurodė į Dievo priesaiką Abraomui (žr. Iš 32, 11–14; Pr 22, 16–18). Numanoma jo maldavimo stiprybė buvo ta, kad Dievo priesaika neatšaukiama (Rom 9, 4; Rom 11, 28–29).

Panašiai, kai psalmininkas užtarė Izraelį Dievo akivaizdoje, jis laikėsi Dievo priesaikos Dovydui. Dievas yra pasakęs: „Savo Sandoros su juo nelaužysiu, savo lūpų pažado nekeisiu. Visiems laikams prisiekiau savo šventumu, ir Dovydui niekada nemeluosiu. Per amžius gyvuos jo palikuonys; jo sostas bus kaip saulė Mano akyse, kaip mėnulis, visada ištikimas liudytojas dangaus skliaute“ (Ps 89, 35–38). Pasak Naujojo Testamento, abi priesaikos buvo įvykdytos Jėzuje, Abraomo ainijoje, kuris pakilo ir atsisėdo Dovydo soste (Gal 3, 13–16; Lk 1, 31–33. 54–55).

Antra, Dievas garantavo savo pažadus mums pasodindamas Jėzų savo dešinėje. Jėzaus žengimo į dangų tikslas yra patvirtinti tikintiesiems duotą pažadą, nes Jėzus įžengė „už mus kaip pirmtakas“ (Hbr 6, 20). Taigi įžengimas mums atskleidžia Dievo išgelbėjimo užtikrinimą mums. Dievas nuvedė Jėzų į šlovę dėl mirties kentėjimų už kiekvieną, kad galėtų „daugybę savo vaikų nuvesti į garbę“ (Hbr 2, 9–10). Jėzaus buvimas Tėvo akivaizdoje yra „sielos inkaras“ (Hbr 6, 19), įtvirtintas Dievo soste. Dievo valdymo garbė laikėsi ant Jo pažado mums įvykdymo per Jėzų. Kokio didesnio užtikrinimo mums dar reikia?

`Ką jaučiate galvodami apie Dievo jums duotą priesaiką? Kodėl vien ši mintis turėtų padėti jums būti užtikrintiems dėl išgelbėjimo, net jei jaučiatės neverti?`