---
title:  Nebeįmanoma atgaivinti
date:   07/02/2022
---

`2. Palyginkite Hbr 6, 4–6; Mt 16, 24; Rom 6, 6; Gal 2, 20; Gal 5, 24 ir Gal 6, 14. Ką šis eilučių palyginimas sako apie tai, ką reiškia nukryžiuoti Kristų?`
												
Originaliame tekste graikų kalba pabrėžiamas žodis „nebeįmanoma“. Dievui neįmanoma atkurti tų, kurie „nupuolė“, nes „jie sau kryžiuoja Dievo Sūnų“ (Hbr 6, 6). Paulius nori pabrėžti, kad nėra kitur išganymo, išskyrus Kristuje (Apd 4, 12). Išgelbėjimas bet kokiomis kitomis priemonėmis yra toks pat neįmanomas kaip Dievo melas (Hbr 6, 18) arba patikti Dievui „be tikėjimo“ (Hbr 11, 6).

Sau kryžiuoti Dievo Sūnų yra posakis, kuriuo siekiama apibūdinti tai, kas vyksta asmeniniuose Jėzaus ir tikinčiojo santykiuose.

Kai religiniai vadovai nukryžiavo Jėzų, jie tai padarė, nes Jėzus kėlė grėsmę jų viršenybei ir autonomijai. Taigi jie tikėjosi pašalinti Jėzų kaip asmenį ir sunaikinti galingą bei pavojingą priešą. Panašiai Evangelija meta iššūkį asmens suverenumui ir nusistatymui pačiu elementariausiu lygiu. Krikščioniško gyvenimo esmė yra imti kryžių ir išsižadėti savęs (Mt 16, 24). Tai reiškia nukryžiuoti pasaulį (Gal 6, 14), senąjį „aš“ (Rom 6, 6) ir kūną „su aistromis ir geismais“ (Gal 5, 24). Krikščioniško gyvenimo tikslas yra savotiškos mirties patyrimas. Jei nepatiriame šios mirties asmeniškai, negalime gauti atnaujinto gyvenimo, kurį Dievas nori mums suteikti (Rom 6, 1–11).

Kova tarp Jėzaus ir savojo „aš“ tęsiasi iki mirties (Rom 8, 7–8; Gal 5, 17). Tai sunki kova, kuri nėra laimima iš karto. Ši eilutė netaikytina asmeniui, kuriam kartais nepasiseka kovoje prieš senąjį „aš“ ir kūną. Ši nuodėmė taikytina asmeniui, kuris, patyręs tikrą išganymą ir ką jis reiškia (Hbr 6, 4–5), nusprendžia, jog Jėzus kelia grėsmę tokiam gyvenimui, kokio asmuo pageidauja, ir siekia sugriauti santykius su Juo. Tai yra, kol žmogus neapsisprendžia visiškai nusigręžti nuo Kristaus, vis dar išlieka išganymo viltis.

`Ką reiškia senojo „aš“ mirtis, imti „kryžių“? Ką jums sunkiausia atiduoti į Kristaus rankas?`