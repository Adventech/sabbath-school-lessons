---
title:  Jokios aukos už nuodėmes nebelieka
date:   08/02/2022
---

Hbr 6, 4–6 įspėjimas labai panašus į įspėjimą, pateiktą Hbr 10, 26–29. Paulius paaiškina, kad atmetę Jėzaus auką skaitytojai neturės jokių priemonių nuodėmių atleidimui, nes, išskyrus Jėzų, nėra jokių kitų priemonių (Hbr 10, 1–14).

`3. Perskaitykite Hbr 10, 26–29. Kokiais trimis būdais autorius nusako nuodėmę, už kurią neatleidžiama?`

Autorius nesako, kad nebelieka jokios aukos už nuodėmes gavus tiesos pažinimą. Dievas paskyrė Jėzų mūsų Užtarėju (1 Jn 2, 1). Per Jį mums atleidžiamos nuodėmes (1 Jn 1, 9). Nuodėmė, už kurią nebelieka jokios aukos ar atpirkimo, apibūdinama kaip sutrypimas Dievo Sūnaus, Sandoros kraujo išniekinimas ir Šventosios Dvasios įžeidimas (Hbr 10, 29). Aptarkime šių posakių prasmę.

Žodžiai „sutrypia Dievo Sūnų“ (Hbr 10, 29) apibūdina Jėzaus valdymo atmetimą. Titulas Dievo Sūnus skaitytojams priminė, kad Dievas pastatė Jėzų savo dešinėje ir pažadėjo patiesti priešus po Jo kojomis (Hbr 1, 13; taip pat žr. Hbr 1, 5–12, 14). Jėzaus sutrypimas reiškia, kad atsimetėlis Jėzų laikė priešu. Laiško hebrajams argumento kontekste (Hbr 1, 13), atsimetusiojo nuomone, Jėzus buvo pašalintas iš sosto (kurį dabar užima pats atsimetėlis) ir patiestas kaip pakojis. Tai, ką Liuciferis norėjo padaryti danguje (Iz 14, 12–14) ir ką „nedorybės žmogus“ sieks atlikti ateityje (2 Tes 2, 3–4).

Žodžiai „išniekina Sandoros kraują“ reiškia Jėzaus aukos atmetimą (Hbr 9, 15–22). Tai reiškia, kad Jėzaus kraujas neturi apvalymo galios.

Žodžiai „įžeidžia malonės Dvasią“ yra labai galingi. Graikiškas terminas „enybrisas“ (įžeidimas, papiktinimas) reiškia „puikybės“ pasireiškimą, nusakant „įžūlumą“ ar „aroganciją“. Šis terminas visiškai prieštarauja Šventosios Dvasios apibūdinimui kaip malonės Dvasios. Tai reiškia, kad atsimetėlis į Dievo malonės siūlymą atsakė įžeidimu.

Atsimetėlis yra neapginamoje padėtyje. Jis atmeta Jėzų, Jo auką ir Šventąją Dvasią.