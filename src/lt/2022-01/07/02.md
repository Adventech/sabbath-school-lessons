---
title:  Patirti gerąjį žodį
date:   06/02/2022
---

`1. Perskaitykite Hbr 6, 4–5. Kas tikintiesiems buvo suteikta Kristuje, kol jie buvo ištikimi Jam?`

Būti apšviestiems reiškia patirti atsivertimą (Hbr 10, 32). Taip nusakomi tie, kurie iš šėtono „tamsos“ galybės atsigręžė į Dievo „šviesą“ (Apd 26, 17–18). Tai reiškia išlaisvinimą iš nuodėmės (Ef 5, 11) ir nežinojimo (1 Tes 5, 4–5). Čia ši žodinė forma rodo, kad šis nušvitimas yra Dievo darbas, pasiektas per Jėzų, Jo „šlovės atšvaitą“ (Hbr 1, 3).

Paragauti „dangaus dovanos“ ir tapti „Šventosios Dvasios dalininkais“ yra sinonimai. Dievo dovana gali reikšti Jo malonę (Rom 5, 15) arba Šventąją Dvasią, per kurią Dievas suteikia šią malonę (Apd 2, 38). Tie, kurie „paragavo“ Šventosios Dvasios (Jn 7, 37–39; 1 Kor 12, 13), patyrė Dievo „malonę“, įskaitant galią vykdyti Jo valią (Gal 5, 22–23).

Patirti gerąjį Dievo Žodį (Hbr 6, 5) reiškia asmeniškai patirti Evangelijos tiesą (1 Pt 2, 2–3). „Būsimojo amžiaus“ galybė reiškia stebuklus, kuriuos Dievas padarys dėl tikinčiųjų ateityje – prisikėlimas (Jn 5, 28–29), mūsų kūno pakeitimas ir amžinasis gyvenimas. Tačiau tikintieji pradeda juos patirti dabar. Jie patyrė dvasinį prisikėlimą (Kol 2, 12–13), mąstymo atnaujinimą (Rom 12, 2) ir amžinąjį gyvenimą Kristuje (Jn 5, 24).

Tikriausia Paulius turi omenyje dykumos kartą, kuri patyrė Dievo malonę ir Jo išgelbėjimą. Dykumos karta buvo „apšviesta“ ugnies stulpu (Neh 9, 12. 19; Ps 105, 39), džiaugėsi dangiška manos dovana (Iš 16, 15), patyrė Šventąją Dvasią (Neh 9, 12. 20), patyrė gerąjį Dievo Žodį (Joz 21, 45) ir „būsimojo amžiaus“ galybę stebuklais ir ženklais, atliktais juos išvaduojant iš Egipto (Apd 7, 36). Tačiau Paulius perspėja, kad kaip dykumos karta atsimetė nuo Dievo, nepaisant įrodymų (Sk 14, 1–35), Laiško hebrajams skaitytojams grėsė tas pat, nepaisant visų Dievo palankumo jiems, kuriuo jie mėgavosi, įrodymų.

`Koks buvo jūsų patyrimas dėl šiose Laiško hebrajams eilutėse paminėtų klausimų? Pavyzdžiui, kaip jūs patyrėte šį apšvietimą, apie kurį čia rašoma?`