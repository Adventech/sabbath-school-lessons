---
title:  Eikime pas Jėzų už stovyklos
date:   24/03/2022
---

`5. Palyginkite Hbr 13, 10–14; Mk 8, 34; Mt 10, 38; Lk 14, 27 ir Gal 2, 20. Ką reiškia eiti pas Jėzų už stovyklos?`	

Vieta už vartų buvo netyriausia visoje stovykloje. Ten buvo sudeginami aukojamų gyvulių likučiai (Kun 4, 12). Raupsuotieji taip pat gyveno už stovyklos (Kun 13, 46), ten buvo įvykdoma mirties bausmė piktžodžiautojams ir kitiems nusikaltėliams (Kun 24, 10–16. 23; 1 Kar 21, 13; Apd 7, 58). Šie nuostatai mokė prielaidos, kad stovykloje buvo Dievo Artumas. Viskas, kas netyra, buvo išmetama lauk, nes Dievas nenorėjo stovykloje matyti nieko nešvaraus ar nepadoraus (Sk 5, 3; Įst 23, 14).

Jėzus kentėjo ant kryžiaus už Jeruzalės (Jn 19, 17–20). Tai pabrėžia Jo gėdą (Hbr 12, 2). Jis buvo oficialiai pasmerktas kaip piktžodžiautojas, todėl buvo Izraelio atmestas ir sulaukė mirties bausmės už miesto (Mk 14, 63–64; žr. Kun 24, 11. 16). Jėzus buvo išvestas už stovyklos ribų kaip gėdingas, nešvarus ar netyras (Hbr 12, 2). Tačiau Paulius ragina tikinčiuosius sekti Jėzų už vartų, ištveriant gėdą, kurią Jis patyrė (Hbr 12, 2; žr. Hbr 13, 13). Šiuo keliu žengė Mozė, vietoj Egipto turtų pasirinkęs „Mesijo paniekinimą“ (Hbr 11, 26).

Paradoksalu, tačiau Laiške hebrajams teigiama, kad Dievo Artumas dabar yra už stovyklos. Sekimas Jėzumi už stovyklos reiškia ne tik Jo paniekinimo ar gėdos prisiėmimą, bet ir Jo pasitikimą (Hbr 13, 13), kaip ir tiems izraelitams, norėjusiems susitikti su Viešpačiu, išeinantiems už stovyklos dykumoje, kai Mozė išnešė Dievo palapinę po įvykių su aukso veršiu (Iš 33, 7). Šis pasakojimas rodo, kad Jėzaus atmetimas taip pat reiškė Dievo atmetimą, kaip Izraelio atveju su aukso veršiu (Iš 32, 33). Taigi kančios ir gėdos kelias yra ir kelias pas Dievą.

Paulius ragina skaitytojus sekti Jėzų kaip savo „tikėjimo vadovą ir ištobulintoją“ (Hbr 12, 2), netiesiogiai kviesdamas juos laikyti dabartinius kentėjimus laikinu auklėjimu, kuris duos „taikingų teisumo vaisių“ (Hbr 12, 11). Jie palieka sugedusį miestą ar stovyklą ieškodami „būsimojo“, kurio statytojas yra Dievas (Hbr 13, 14; Hbr 11, 16).

`Ką reiškia sekti Jėzų „už stovyklos“? Kokios yra gyvenimo tikint Jėzų pusės, kurios gali sukelti paniekinimą ar „gėdą“ iš aplinkinių?`