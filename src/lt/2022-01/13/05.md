---
title:  Saugokitės įvairių svetimų mokslų
date:   23/03/2022
---

`4. Palyginkite Hbr 13, 9; Hbr 2, 9; Hbr 4, 16; Hbr 6, 19–20. Kaip įgyjama malonė? Kas sustiprina mūsų širdį?`

Klaidinančio mokslo ir valgių santykis, paminėtas Hbr 13, 9, tikriausia nėra susijęs su švariais ir nešvariais gyvuliais.

Kodėl?

Pirma, neatrodo, kad šiame laiške Paulius spręstų su švariais ar nešvariais gyvuliais susijusius klausimus. Apaštalų darbų 15 moko, kad ankstyvoji krikščionių bažnyčia patvirtino, jog tikintieji yra išgelbėti malone (Apd 15, 7–11), ir kad jie turėtų toliau laikytis kai kurių su maistu susijusių taisyklių (Apd 15, 19–20). Skirtumas tarp švarių ir nešvarių gyvulių bei kitų Rašto nuostatų neprieštarauja malonei. Tiesą sakant, Paulius teigia, kad Naujoji Sandora Įstatymą įdiegė į širdį (Hbr 8, 10–12). Tačiau autorius labai aiškiai nurodo, kad gyvulių atnašavimą ir levitų kunigų tarpininkavimą šventykloje pakeitė pranašesnė Jėzaus auka ir tarpininkavimas (Hbr 8, 4–5; Hbr 10, 1–18).

Antra, kontekstas rodo, kad Paulius kritikuoja skaitytojus ne dėl susilaikymo nuo tam tikrų valgių, o dėl to, kad jie valgiu tikėjosi pelnyti malonę (Hbr 13, 9). Jis tikriausiai įspėjo dėl dalyvavimo žydų apeiginiuose ar kultiniuose valgiuose, kurių buvo laikomasi pratęsiant gyvulių atnašavimą šventykloje ir kurie turėjo suteikti dvasinės naudos ar malonės. Bet malonė suteikiama ne per šiuos valgius; malonė ateina tik per Jėzaus Kristaus auką ir tarpininkavimą. Tikintieji turi „aukurą“ (Hbr 13, 10), Kristaus kryžių, nuo kurio jie gali valgyti (Jn 6, 47–58).

Laiške hebrajams „malonė“ ateina nuo Dievo sosto (Hbr 4, 16). Ši malonė, tarpininkaujama Kristaus, yra „saugus ir tvirtas“ „inkaras“, pritvirtintas prie paties Dievo sosto (Hbr 6, 19–20; plg. su Hbr 4, 16). Būtent šią malonę mes gauname per Kristaus auką, kuri suteikia stabilumo ir užtikrintumo mūsų širdžiai. Kai širdis bus „sustiprinta“ tokiu būdu, jos nesuvedžios svetimi mokslai (Hbr 13, 9) ir ji neatitols nuo Dievo (Hbr 2, 1).

`Apmąstykite Kristaus auką. Kodėl tada mintis, kad kažką darydami pridedame prie šios aukos, prieštarauja Evangelijai ir malonei Jėzuje?`