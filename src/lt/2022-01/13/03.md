---
title:  Godumas ir seksualinis amoralumas
date:   21/03/2022
---

`2.Perskaitykite Hbr 13, 4–5; Lk 16, 10–18; 1 Kor 5, 1; Ef 5, 3–5; Kol 3, 5. Kokios dvi blogybės susietos šiose eilutėse?`

Paulius perspėja skaitytojus dėl seksualinio amoralumo ir godumo, nes tai buvo dvi didelės grėsmės broliškai meilei. Tiesą sakant, rašiusieji Naująjį Testamentą ir senovės dorovės sergėtojai pastebėjo ryšį tarp šių grėsmių.

Pauliaus raginimas gerbti santuoką reiškė vengimą visko, kas ją sumenkintų. Šis vengimas apėmė susilaikymą ir nuo santuokos priesaikos sulaužymo, ir nuo nepagrįstų skyrybų (plg. su Mt 19, 9). Raginimas laikyti santuokos patalą nesuteptą reiškia vengti santuokos išniekinimo per nesantuokinius seksualinius santykius. Žodis „ištvirkėliai“ Naujajame Testamente nusako visas seksualinio amoralumo formas (1 Kor 5, 9–11; 1 Kor 6, 9–10; Ef 5, 5; 1 Tim 1, 9–10; Apr 21, 8; Apr 22, 15). Be to, graikų-romėnų visuomenė buvo atsaini seksualinės etikos atžvilgiu. Dvigubi standartai buvo įprastas reikalas; jie leido vyrams pateisinti seksualinius santykius tol, kol jie buvo atsargūs. Tačiau Paulius perspėja, kad Dievas teis svetimautojus. Tikintieji neturėtų leisti socialiniams papročiams nustatyti jų etikos standartų.

„Meilė pinigams“ buvo viena iš pagrindinių graikų-romėnų pasaulio ydų. Tiesą sakant, kitame laiške Paulius „meilę pinigams“ įvardijo kaip visų blogybių šaltinį (1 Tim 6, 10).

Paulius ragino saugotis šios ydos keliuose laiškuose. Pirma, derėtų „tenkintis“ tuo, ką turime (taip pat 2 Kor 9, 8; Fil 4, 11–12). Be to, krikščionys turėtų tikėti ir priimti Dievo pažadą: „Niekada Aš tavęs nepamesiu ir neapleisiu“ (Hbr 13, 5). Šis pažadas buvo duotas Jo tautai keliose vietose ir galioja mums šiandien (Pr 28, 15; Įst 31, 6. 8; Joz 1, 5; 1 Met 28, 20). Tikintieji kviečiami reaguoti į Dievo pažadą Ps 118, 6: „Su manimi Viešpats, ir aš nebijau; ką gali žmonės man padaryti?“ Ši nuoroda į Psalmę 118 yra tinkama, nes psalmininkas čia išreiškė pasitikėjimą Dievu, nepaisant dėl netikinčiųjų patirtų kentėjimų.

`Kaip šiuolaikinė visuomenė kenkia seksualiniam tyrumui ir tuo pačiu puoselėja žmogišką meilę pinigams? Kaip praktiškai galime geriau gintis nuo šių dviejų pavojingų ydų?`