---
title:  Mūsų tikėjimo vadovas ir ištobulintojas Jėzus
date:   10/03/2022
---

`6. Perskaitykite Hbr 12, 1–3. Ko mūsų prašoma daryti šiose eilutėse?`

Tikėjimo išaiškinimo kulminacija pasiekiama kartu su Jėzumi Laiško hebrajams 12. Paulius laišką pradėjo Jėzumi, kuris yra „laukiamasis“ ir kuris „neužtruks“ (Hbr 10, 37), ir Paulius jį užbaigia mūsų tikėjimo ištobulintoju Jėzumi (Hbr 12, 2). Jėzus yra „tikėjimo vadovas ir ištobulintojas“. Tai reiškia, kad Jėzus yra tas, kuris tikėjimą daro įmanomu ir yra pavyzdys, puikiai įkūnijantis tai, ką reiškia gyventi tikėjimu. Jėzuje tikėjimas pasiekė tobulą išraišką.

Jėzus yra mūsų tikėjimo sumanytojas („vadovas“ arba pradininkas) bent trimis prasmėmis.

Pirma, Jis vienintelis baigė lenktynes visa prasme. Kiti, apie kuriuos kalbėta ankstesniame skyriuje, dar nepasiekė savo tikslo (Hbr 11, 39–40). Tačiau Jėzus sulaukė Dievo atilsio danguje ir sėdi Tėvo dešinėje. Mes su šiais kitais karaliausime kartu su Jėzumi ateityje (Apr 20, 4).

Antra, būtent nepriekaištingas Jėzaus gyvenimas leido šiems kitiems dalyvauti lenktynėse (Hbr 10, 5–14). Jei Jėzus nebūtų atėjęs, visų kitų dalyvavimas lenktynėse būtų bergždžias.

Galiausiai, Jėzus yra priežastis, dėl kurios mes tikime. Būdamas viena su Dievu, Jis išreiškė Dievo ištikimybę mums. Dievas niekada nepasidavė stengdamasis mus išgelbėti, todėl mes galų gale sulauksime atlygio, jei nepasiduosime. Jėzus bėgo kantriai ir liko ištikimas, net kai mes buvome neištikimi (2 Tim 2, 13). Mūsų tikėjimas yra tik reakcija į Jo ištikimybę.

Galų gale Jėzus yra tikėjimo „ištobulintojas“, nes Jis puikiai parodė, kaip dalyvaujama tikėjimo lenktynėse. Kaip Jis bėgo? Jis nusimetė visas naštas, atsisakydamas visko dėl mūsų (Fil 2, 5–8). Jis niekada nenusidėjo. Jėzus žvelgė tik į atlygį, kuris buvo Jo džiaugsmas, matyti žmones atpirktus Jo malone. Taigi, Jis ištvėrė nesupratimą ir priešgyniavimą; Jis ištvėrė kryžiaus gėdą (Hbr 12, 2–3).

Dabar mūsų eilė dalyvauti lenktynėse. Nors savo jėgomis negalime pasiekti to, ką pasiekė Jėzus, mes turime tobulą Jo pavyzdį, todėl tikėdami Jį ir žvelgdami į Jį (kaip ir kiti prieš mus), mes tikėdami žengiame pirmyn, pasikliaudami Jo pažadais dėl didžiojo atlygio.