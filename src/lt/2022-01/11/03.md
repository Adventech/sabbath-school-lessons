---
title:  "Tikėjimu Abraomas..."
date:   07/03/2022
---

Laiške hebrajams tikėjimas apibrėžtas kaip laiduojantis „mums tai, ko viliamės“, įrodantis „tikrovę, kurios nematome“ (Hbr 11, 1). Tada pateikiamas sąrašas ištikimų žmonių iš Izraelio istorijos, kurie iliustruoja, kas yra tikėjimas, ir parodo, kaip jie šį tikėjimą išreiškė savo darbais.

`2. Perskaitykite Hbr 11, 1–19. Ką šie tikėjimo „didvyriai“ padarė, parodydami savo tikėjimą? Kaip jų darbai susiję su viltimi dėl to, ko nematome?`

Abraomas yra bene svarbiausias šiame skyriuje. Paskutinis Abraomo tikėjimo darbas yra ypač pamokantis tikrojo tikėjimo atžvilgiu.

Laiške hebrajams pažymima, kad Dievo nurodymas Abraomui paaukoti Izaoką tarsi reiškia nesuderinamumą (Hbr 11, 17–18). Izaokas nebuvo vienintelis Abraomo sūnus. Izmaelis buvo Abraomo pirmagimis, tačiau Dievas buvo Abraomui pasakęs, kad dera priimti Saros pageidavimą ir išvaryti Izmaelį bei jo motiną, nes Dievas jais pasirūpins, taip pat todėl, kad Abraomo palikuonys bus tęsiami per Izaoką (Pr 21, 12–13). Tačiau kitame skyriuje Dievas prašo Abraomą aukoti Izaoką kaip deginamąją auką. Panašu, kad Dievo nurodymas Pradžios 22 visiškai prieštarauja Dievo pažadams Pradžios 12–21.

Laiške hebrajams daroma išvada, kad Abraomas nuostabiai išsprendė šią mįslę, priėjęs išvados, kad Dievas prikels Izaoką. Tai nuostabu, nes dar niekas nebuvo prikeltas. Tačiau panašu, kad ankstesnis Abraomo patyrimas su Dievu paskatino jį padaryti tokią išvadą. Hbr 11, 12 pažymima, kad Izaokas buvo pradėtas Dievo galia per tą, kuris buvo apmiręs. Paulius taip pat pažymėjo, jog nepaisant to, kad Abraomas buvo „dar ir apmiręs“, o Sara nevaisinga, „Abraomas patikėjo“ „nematydamas jokios vilties“, kad jis taps „daugelio tautų tėvu“, nes tikėjo, kad Dievas „atgaivina numirusius ir iš nebūties pašaukia būti daiktus“ (Rom 4, 17–20). Taigi Abraomas turėjo tikėti, kad jei Dievas tam tikra prasme jau suteikė gyvybę Izaokui iš apmirusio, jis galėjo tai padaryti dar kartą. Atsižvelgiant į tai, kaip Dievas vedė anksčiau, Abraomas suvokė, ką Jis gali padaryti ateityje.

`Kodėl apmąstymas, kaip Dievas vedė mus anksčiau, yra labai svarbus palaikant tikėjimą ir pasikliovimą Juo dabar?`