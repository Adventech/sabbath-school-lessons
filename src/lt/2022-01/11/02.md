---
title:  Teisusis gyvens tikėjimu
date:   06/03/2022
---

`1. Perskaitykite Hbr 10, 35–39. Ką Dievas mums sako šiose eilutėse?`

Ištvermė yra Dievo tautos savybė paskutiniaisiais laikais, be kurios jie negalės įgyti pažadų (Apr 13, 10; Apr 14, 12). Tačiau norint ištverti, tikintieji turi tvirtai laikytis savo tikėjimo (Hbr 10, 23; Hbr 4, 14). Paulius parodė, kad dykumos karta negalėjo įgyti pažado, nes jiems stigo tikėjimo (Hbr 3, 19). Laiške hebrajams tikintieji taip pat nusakomi ties pažadų įvykdymo slenksčiu (Hbr 9, 28; Hbr 10, 25. 36–38), ir jiems reikia tikėti, jei jie nori įgyti pažadus (Hbr 10, 39).

Savo tikėjimo pristatymą Paulius pradeda cituodamas Hab 2, 2–4. Habakukas klausė Dievo, kodėl Jis pakentė teisiuosius engusius klastūnus (Hab 1, 12–17). Pranašas ir jo tauta kentėjo; taigi jie norėjo, kad Dievas veiktų. Tačiau Dievas atsakė, kad buvo numatytas laikas Jo pažadui įvykdyti ir jiems reikėjo laukti (Hab 2, 2–4). Habakukas ir jo tauta, kaip ir mes, gyveno pažado ir jo įvykdymo laikotarpiu. Dievo žinia tęsiasi Laiške hebrajams: „Juk dar trumpa, trumpa valandėlė, ir ateis laukiamasis, ir neužtruks“ (Hbr 10, 37; taip pat žr. Hab 2, 3).

Žinioje kalbama apie Jėzų. Jis yra teisusis, tikėjimo įsikūnijimas, kuris patinka Dievui ir suteikia gyvenimą (Hbr 10, 5–10).

Kodėl jis delstų? Jis to nedarys. Jis jau atėjo mirti už mus (Hbr 9, 15–26) ir tikrai vėl sugrįš nustatytu laiku (Hbr 9, 27–28; Hbr 10, 25).

Dievo žinia tęsiasi: „Mano teisusis gyvens tikėjimu“ (Hbr 10, 38). Paulius tą patį teigia Rom 1, 17 ir Gal 3, 11. Rom 1, 16–17 ypač nušviečia, nes paaiškina, kad Dievo teisumas apsireiškia „iš tikėjimo į tikėjimą“. Paulius turi omeny tai, kad Dievo ištikimybė pažadams yra svarbiausia, o Jo ištikimybė lemia mūsų tikėjimą ir (arba) ištikimybę.

Kadangi Dievas yra ištikimas pažadams (2 Tim 2, 13), teisieji, reaguodami į Dievo ištikimybę, taip pat liks ištikimi.

`Kodėl svarbu pripažinti, kad mūsų tikėjimas kyla iš Dievo ištikimybės ir ja remiasi? Kaip mes galime išmokti daugiau pasikliauti Jo ištikimybe mums ir pažadais, kuriuos Jis mums davė?`