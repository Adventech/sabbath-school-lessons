---
title:  Naujas ir gyvas kelias pro uždangą
date:   02/03/2022
---

`4. Perskaitykite Hbr 10, 19–22. Koks kvietimas užrašytas šiose eilutėse?`

Laiške hebrajams teigiama, kad Jėzus įžengė į dangiškąją šventyklą, ir kviečia mus sekti Jo pavyzdžiu. Ši mintis sutampa su ankstesne, kad Jėzus yra tikinčiųjų „vadovas“ ir „pirmtakas“ (Hbr 2, 10; Hbr 6, 19–20; Hbr 12, 2). Naujas ir gyvas kelias yra Nauja Sandora, kurią Jėzus pradėjo savo auka ir užžengimu. Žodžiai „nauju ir gyvu“ priešpastatyti senosios Sandoros apibūdinimui – „pasenusi“ (Hbr 8, 13). Būtent Naujoji Sandora, suteikusi nuodėmių atleidimą ir įdiegusi Įstatymą į mūsų širdį, leidžia mums pasikliauti Dievu ne dėl mūsų pačių ar mūsų darbų, bet tik dėl to, ką Jėzus atliko dėl mūsų įvykdant visus Sandoros įsipareigojimus.

Laiške hebrajams pažymėta, kad Senosios Sandoros sudarymas apėmė šventyklos atidarymą ir kunigų pašventinimą (Hbr 9, 18–21; plg. Iš 40; Kun 8, 9). Sandoros tikslas buvo sukurti artimus santykius tarp Dievo ir Jo tautos (Iš 19, 4–6). Izraeliui priėmus šiuos santykius, Dievas iškart įsakė pastatyti šventyklą, kad Jis galėtų gyventi tarp jų. Šventyklos atidarymas ir Dievo buvimas Jo tautos gretose buvo ta akimirka, kai buvo užbaigta Dievo ir Izraelio Sandora.

Tas pat pasakytina apie Naująją Sandorą. Naujoji Sandora taip pat reiškia Jėzaus kunigiškos tarnystės pradėjimą vardan mūsų (Hbr 5, 1–10; Hbr 7, 1–8, 13).

Jėzaus užžengimas į Dievo akivaizdą pradėjo naują Dievo tautos erą. Zacharijo 3 minima, kad šėtonas buvo Dievo akivaizdoje ir kaltinto Dievo tautą, kuriai atstovavo vyriausiasis kunigas Jozuė. Tas pats kaltintojas kėlė klausimus dėl Jobo ištikimybės Dievui (Job 1; 2). Tačiau po Jėzaus aukos, šėtonas buvo išmestas iš dangaus (Apr 12, 7–12, plg. Jn 12, 31; Jn 16, 11). Dabar pats Jėzus užtaria mus ir savo auka bei ištikimybe užtikrina išgelbėjimą!

`Kokius kaltinimus šėtonas galėtų jums pareikšti Dievo akivaizdoje, jei jam būtų leista? Nors jis yra melagis, kiek jam reikėtų meluoti apie jus, kad užtikrintų jūsų pasmerkimą? Kokia jūsų vienintelė viltis?`