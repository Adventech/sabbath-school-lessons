---
title:  Jie regės jo veidą
date:   03/03/2023
---

`5. Perskaitykite Hbr 12, 22–24. Kokia prasme prisiartinome prie dangiškos Jeruzalės Dievo akivaizdoje?`

Teigiama, kad tikintieji tikėjimu „prisiartino“ prie Siono kalno, dangiškos Jeruzalės. Šia prasme jų patyrimas nurodo į ateitį. Taigi dangiškoji Jeruzalė priklauso tai sričiai, kurios „viliamės“ ir „nematome“, kuri mums užtikrinta tikėjimu (Hbr 11, 1).

Nors tai tiesa, šios eilutės reiškia dar kai ką. Mes taip pat prisiartinome prie Siono kalno, paties Dievo akivaizdos, per mūsų atstovą Jėzų (Ef 2, 5–6; Kol 3, 1). Jėzaus užžengimas į dangų yra ne tikėjimo, o įvykio klausimas. Būtent ši istorinė Jėzaus užžengimo dimensija suteikia užtikrinamą galią Laiško hebrajams raginimui tvirtai laikytis mūsų tikėjimo išpažinimo (Hbr 4, 14; Hbr 10, 23). Paulius sako: „Mes turime didį vyriausiąjį kunigą, praėjusį pro dangus... taigi... pasitikėdami artinkimės“ (Hbr 4, 14. 16).

Taigi mes jau prisiartinome per mūsų atstovą ir todėl turėtume elgtis atitinkamai. Per Jį mes paragavome „dangaus dovanos“, patyrėme „gerąjį Dievo Žodį bei būsimojo amžiaus galybę“ (Hbr 6, 4–5). Jėzaus užžengimo į dangų ir tarnavimo dangaus šventykloje tikrovė yra „saugus ir tvirtas sielos inkaras“ (Hbr 6, 19), garantija, kad pažadai apčiuopiami ir yra verti pasitikėjimo (Hbr 7, 22). Mums tikėjimas turi istorinį pagrindą.

Tačiau Dievo tikslas bus įgyvendintas ne tik Jėzuje, bet ir mumyse. Tyrinėjome, kad Jėzaus užžengimas į dangų atitiko pirmas dvi kasmetines Izraelio piligrimines keliones – Paschą ir Sekmines. Pasak Laiško hebrajams ir Apreiškimo knygos, paskutinė piligriminė kelionė – Palapinių šventė – dar neįvykdyta. Ją švęsime kartu su Jėzumi, kai būsime mieste, „kurio statytojas ir kūrėjas yra Dievas“, dangiškojoje tėvynėje (Hbr 11, 10. 13–16). Mes nestatysime palapinių, bet Dievo palapinė nusileis iš dangaus ir gyvensime su Juo amžinai (Apr 7, 15–17; Apr 21, 1–4; Apr 22, 1–5; Sk 6, 24–26).

`Kaip mes galime išmokti padaryti amžino gyvenimo pažadą tikrą dabar, šiame skausmo ir kančios pasaulyje? Ką galite atsakyti sakantiems, kad visa tai yra tik įsivaizdavimas, kuris padeda mums geriau jaustis čia ir dabar?`