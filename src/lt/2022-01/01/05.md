---
title:  Ištvermingai bėgti
date:   29/12/2022
---

Ką apaštalas patarė skaitytojams daryti, atsižvelgiant į jų aplinkybes? Ko naudingo galime išmokti iš Laiško hebrajams? Panagrinėkime, kaip Dievas padėjo Elijui atsigauti po baimės.

`6. Perskaitykite 1 Kar 19, 5–18. Ką Dievas padarė, kad atkurtų savo tarno Elijo tikėjimą?`

Pasakojimas apie Dievo santykius su Eliju po Karmelio įvykių žavi, nes parodo švelnų rūpestį ir išmintį, kaip Dievas tarnauja nuvargintiems, kuriems sunku atgauti tikėjimą. Dievas padarė keletą dalykų dėl Elijo. Pirma, Jis pasirūpino jo fiziniais poreikiais. Jis parūpino maisto ir leido pailsėti. Tuomet oloje Jis švelniai papeikė: – Ką tu čia veiki, Elijau? – ir padėjo giliau suprasti, kaip Jis dirba ir kaip įgyvendina savo tikslus. Dievas buvo švelniame tyliame dvelksme, o ne vėjyje, žemės drebėjime ar ugnyje. Tada Dievas pavedė Elijui atlikti darbą ir patikino.

`7. Perskaitykite Hbr 2, 1; Hbr 3, 12–14; Hbr 5, 11–6, 3 ir Hbr 10, 19–25. Ką Paulius pasiūlė tikintiesiems daryti?`

Laiške hebrajams galime rasti keletą apaštalo pamokymų skaitytojams, kad padėtų jiems atgauti pradines jėgas ir tikėjimą. Viena, ką pabrėžia autorius, yra rūpintis bendratikinčiųjų fiziniais poreikiais. Jis siūlo jiems būti svetingiems ir aplankyti kalinius, o tai reiškia, kad reikia patenkinti jų poreikius. Apaštalas ragina skaitytojus būti dosniais, prisimenant, kad Dievas jų neapleis (Hbr 13, 1–6). Paulius taip pat juos pabarė ir padrąsino. Jis perspėjo juos nepraplaukti „pro šalį“ (Hbr 2, 1) ir neturėti „netikėjimo piktybės“ (Hbr 3, 12), ir paragino juos augti tikėjimo pažinimu (Hbr 5, 11–6, 3). Jis taip pat atkreipė dėmesį į nuoseklaus dalyvavimo bažnyčios susirinkimuose svarbą (Hbr 10, 25). Apibendrindamas jis pasiūlė jiems ištvermingai bėgti, drąsinti vieniems kitus ir rodyti meilę bei daryti gerus darbus; jis taip pat aukštino Jėzų ir Jo tarnystę dangiškojoje šventykloje vardan jų (Hbr 8, 1–2; Hbr 12, 1–4).