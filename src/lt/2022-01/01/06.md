---
title:  Dabar dienų pabaigoje
date:   30/12/2021
---

`8. Perskaitykite Hbr 1, 2; Hbr 9, 26–28; Hbr 10, 25. 36–38; Hbr 12, 25–28. Ką čia pabrėžia Paulius, ypač dėl laiko?`

Apaštalas pabrėžia labai svarbų elementą, kuris jo raginimui suteikia skubos – skaitytojai gyvena „dienų pabaigoje“ (Hbr 1, 2), o pažadai tuoj bus įvykdyti (Hbr 10, 36–38). Įdomu, kaip tyrinėsime, kad visame laiške Paulius lygina savo auditoriją su karta dykumoje, stovėjusia prie Kanaano sienos, pasirengusia įžengti į Pažadėtą kraštą. Jis jiems primena: „Juk dar trumpa, trumpa valandėlė, ir ateis laukiamasis, ir neužtruks“ (Hbr 10, 37). Ir tada jis juos ragina: „Tačiau mes nesame bailūs pabėgėliai savo pražūčiai, bet laikomės tikėjimo, kad išgelbėtume savo sielas“ (Hbr 10, 39). Šis paskutinis raginimas skaitytojams ir mums primena pavojus, kuriuos istoriškai Dievo tauta patyrė prieš pat Dievo pažadų išsipildymą.

Skaičių knygoje kalbama būtent apie tai. Biblijoje rašoma, kad du kartus prieš pat įžengimą į Pažadėtą kraštą Izraelis patyrė reikšmingų pralaimėjimų. Pirmasis kartas, užfiksuotas Skaičių 13 ir 14, pasakoja apie abejones, kurias keli vadovai paskleidė bendrijoje ir lėmė Izraelio netikėjimą. Todėl bendrija nusprendė paskirti naują vadovą ir grįžti į Egiptą tuo metu, kai jie jau ketino įžengti į Kanaaną.

Antrą kartą izraelitai įsipainiojo į jausmus ir Peoro Baalo garbinimą (Sk 24; 25). Nors Bileamas nesugebėjo prakeikti izraelitų, šėtonas seksualinėmis pagundomis nuvedė Izraelį į klaidinantį garbinimą ir nuodėmę, o tai lėmė Dievo apmaudą.

Apaštalas įspėja Laiško hebrajams skaitytojus dėl abiejų pavojų. Pirma, jis ragina juos tvirtai laikytis tikėjimo išpažinimo ir kreipti žvilgsnį į Jėzų (Hbr 4, 14; Hbr 10, 23; Hbr 12, 1–4). Antra, jis ragina juos nepasiduoti nedorumui ir godumui (Hbr 13, 4–6). Galiausiai jis ragina juos budėti ir paklusti vadovams (Hbr 13, 7. 17).

`Atsižvelgiant į mūsų supratimą, susijusį su mirusiaisiais – kad vos mums užmerkus akis, kitas dalykas, kurį mes pamatysime, yra Antrasis atėjimas – kodėl mes galime pasakyti, kad visi žmonės gyvena „dienų pabaigoje“?`