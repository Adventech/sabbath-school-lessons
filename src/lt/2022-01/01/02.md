---
title:  Šlovinga pradžia
date:   26/12/2021
---

Norint suprasti pamokslą ir pritaikyti jo žinią sau, būtina suvokti įtikėjusiųjų istoriją ir jų aplinkybes, kai jie gavo laišką iš apaštalo.

`1. Perskaitykite Hbr 2, 3–4. Koks buvo skaičiusiųjų Laišką hebrajams patyrimas, jiems atsivertus?`

Šios eilutės reiškia, kad skaičiusieji Laišką hebrajams nebuvo girdėję pamokslaujant paties Jėzaus; jie Evangeliją išgirdo iš kitų evangelistų, kurie jiems paskelbė išganymo žinią.

Paulius taip pat sako, kad evangelistai jiems patvirtino žinią ir kad pats Dievas prisidėjo „liudijimo ženklais ir stebuklais“. Tai reiškia, kad Dievas ženklais ir kitais galingais darbais suteikė patirtinį Evangelijos patvirtinimą – įskaitant ir Šventosios Dvasios dovanų išliejimą. Naujajame Testamente tokie ženklai kaip stebuklingi išgydymai, demonų išvarymai ir dvasinių dovanų suteikimas dažnai lydėjo Evangelijos skelbimą naujose vietose.

Krikščionių bažnyčios pradžioje Dievas išliejo savo Dvasią apaštalams Jeruzalėje, kad jie galėtų paskelbti Evangeliją anksčiau jiems nežinomomis kalbomis ir daryti stebuklus (Apd 2, 3). Pilypas padarė panašių stebuklų Samarijoje (Apd 8), Petras Jopėje ir Cezarėjoje (Apd 9, 10), o Paulius – per visą tarnystę Mažojoje Azijoje ir Europoje (Apd 13–28). Šie galingi darbai buvo patirtinis įrodymas, patvirtinantis išganymo žinią – Dievo karalystės įkūrimą ir išgelbėjimą nuo pasmerkimo bei laisvę nuo piktų jėgų (Hbr 12, 25–29).

Dvasia ankstyviesiems krikščionims suteikė įsitikinimą, kad jų nuodėmės atleistos; taigi jie nebijojo teismo, todėl jie drąsiai melsdavosi, o religinis patyrimas buvo džiuginantis (Apd 2, 37–47). Dvasia taip pat išlaisvino tuos, kurie buvo pavergti piktų jėgų, o tai įtikino, kad Dievo galia pranoksta blogio jėgas ir atskleidė, kad jų gyvenime buvo įkurta Dievo karalystė.

`Koks yra jūsų atsivertimas? Kaip jūs buvote įtvirtinti tikėjimu ir pasikliovimu Jėzumi Kristumi kaip savo Gelbėtoju ir Viešpačiu? Kodėl kartais naudinga prisiminti, kaip Dievas pirmą kartą darbavosi jūsų gyvenime, kad jus atvestų pas save?`