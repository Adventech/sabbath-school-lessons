---
title:  Jūs esate prisiartinę prie visų Teisėjo Dievo
date:   14/03/2022
---

`2. Perskaitykite Hbr 12, 23. Jei tai iškilmingas sambūris, kodėl Dievas apibūdinamas kaip Teisėjas? Kaip teisėjas gali būti iškilmingo sambūrio dalimi ar priežastimi? Taip pat perskaitykite Dan 7, 9–10. 13–22.`

Hbr 12, 22–24 aprašytame iškilmingame sambūryje užsimenama apie būsimą teismą. Dievas, Teisėjas, pirmininkauja ir naudojamos knygos, o šio būsimo teismo rezultatas yra tas, kad Dievo tauta gauna karalystę (Hbr 12, 28).

Šis vaizdas primena didį teismą prieš Antrąjį atėjimą Danieliaus 7, kur aprašytame teisme Dievas, „Ilgaamžis“ (Dan 7, 9), sėdi ugnies liepsnų soste ir yra apsuptas tūkstančių bei miriadų (Dan 7, 10) angelų. Knygos atskleidžiamos (Dan 7, 10) ir teismas priima nuosprendį „Aukščiausiojo šventųjų naudai“, kurie tada paveldi karalystę (Dan 7, 22).

Hbr 12, 22–29 panašiai aprašomas teismas Sione, dangiškojoje Jeruzalėje, kur Dievą, visų Teisėją, supa tūkstančiai angelų. Čia taip pat minima ugnis (Hbr 12, 29). Minimos knygos, nes šventieji jose įrašyti (Hbr 12, 23), o tai reiškia šventiesiems palankų teismą.

Jėzus yra centre (Hbr 12, 24). Laiško hebrajams 2 Jis apibūdinamas kaip Žmogaus Sūnus, kuris buvo apvainikuotas „didybe ir garbe“, už kiekvieną iš mūsų paragavęs „mirties“ (Hbr 2, 9). Pasak Hbr 2, 10, „Žmogaus Sūnus“ (žr. Hbr 2, 6) kentėjo, kad galėtų „daugybę savo vaikų nuvesti į garbę“; tai yra, kad tikintieji taip pat galėtų būti apvainikuoti „didybe ir garbe“. „Sūnus“ dabar tikinčiuosius atvedė į Sioną, dangiškąją Jeruzalę, pasinaudodamas Naujosios Sandoros privalumais (Hbr 12, 22–24), kur jiems žadama karalystė (Hbr 12, 28).

Taigi šis teismas tikrai yra gera žinia tikintiesiems, nes jame priimamas nuosprendis jų naudai. Šiame teisme jie išteisinami. Šis teismas nugali jų priešą – slibiną, kurį simbolizuoja baisūs žvėrys, praeityje persekioję tikinčiuosius (Danieliaus 7), kurie darys tai ir ateityje (Apr 13).

`Kaip tai, ką šiandien tyrinėjome, padeda suprasti, kad trijų angelų skelbiamas Dievo teismas yra gera žinia šiam laikotarpiui? (Apr 14, 6–7; plg. su Įst 32, 36; 1 Met 16, 33 –35)`