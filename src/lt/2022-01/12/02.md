---
title:  Jūs esate prisiartinę prie Siono
date:   13/03/2022
---

`1. Perskaitykite Hbr 12, 22–24. Ką čia apibūdina Paulius?`

Laiškas hebrajams patvirtina, kad esame prisiartinę prie Siono ir dalyvaujame didelėje šventėje. „Bet jūs esate prisiartinę prie Siono kalno bei gyvojo Dievo miesto, dangaus Jeruzalės, prie nesuskaitomų tūkstančių angelų ir iškilmingojo sambūrio“ (Hbr 12, 22). Mes atėjome tikėjimu per mūsų atstovą Jėzų. Šioje šventėje randame nesuskaičiuojamą būrį angelų, patį Dievą ir Jėzų, kuris yra šventės centras. Mes dalyvaujame „danguje įrašytų pirmagimių“ sambūryje (Hbr 12, 23). Mūsų vardai įrašyti dangaus knygose, kur išvardijami Dievą išpažinę žmonės (Iš 32, 32; Ps 56, 9; Dan 12, 1; Mal 3, 16; Lk 10, 20; Apr 13, 8; Apr 17, 8).

Mes esame pirmagimiai, nes mes dalijamės tobulo Pirmagimio, Jėzaus, paveldu (Hbr 1, 6). Taigi mes ateiname ne kaip svečiai, bet kaip piliečiai (plg. su Fil 3, 20). Mes apibūdinami ir kaip ištobulintos teisiųjų dvasios (Hbr 12, 23). Šis simbolinis pasakymas nusako mūsų žmogišką prigimtį kaip visumą. Jis analogiškas žodžiams – „dvasių Tėvui“ (Hbr 12, 9), kuriais Dievas nusakomas kaip mūsų visų, turinčių dvasinę prigimtį, Tėvas.

Iškilmingas sambūris švenčia Jėzaus karališkojo valdymo, kunigiškos tarnystės ir Naujosios Sandoros pradžią. Laiške hebrajams Sionas yra vieta, kur rutuliojasi visi šie įvykiai. Trejose iš Hbr 1, 5–14 pateiktų psalmių apibūdinamas Sūnaus užimamas sostas, o Sionas yra vieta, kur tai įvyksta (Ps 2, 6–7; Ps 110, 1–2; Ps 102, 22– 29).

Sionas taip pat yra vieta, kur Sūnus buvo paskirtas kunigu „per amžius“ (Hbr 5, 6), cituojant Ps 110, 4. Pasak Psalmės 110, Sūnaus paskyrimas vyriausiuoju kunigu įvyksta Sione (Ps 110, 2). Galiausiai Laiške hebrajams teigiama, kad Jėzaus paskyrimas kunigu žymi ir Naujosios Sandoros pradžią (Hbr 7, 11–22). Taigi Sionas yra ir ta vieta, kur buvo patvirtinta Naujoji Sandora. Hbr 12, 22–24 aprašomas iškilmingas sambūris, įvykęs danguje, kai Jėzus užžengė dangun.

`Kaip praktiškai galime švęsti Jėzaus, Jo kunigiškos tarnystės ir Naujosios Sandoros tikrovę savo gyvenime ir garbinime? Kodėl džiaugimasis šia didžia tiesa stipriną tikėjimą?`