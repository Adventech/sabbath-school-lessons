---
title:  Būkime dėkingi
date:   17/03/2023
---

Ši Laiško hebrajams dalis baigiama nurodant, kad tinkamas atsakas Dievui už visus nuostabius dalykus, kuriuos Jis padarė dėl mūsų, yra rodyti dėkingumą deramai Jį garbinant.

`5. Palyginkite Hbr 12, 28 ir Hbr 13, 15-16. Kaip mes galime deramai garbinti Dievą?`

Esant Senosios Sandoros tvarkai, gyvulių aukojimas buvo būdas atgailauti ir dėkoti, tačiau šios aukos turėjo būti tik garbintojo širdies dėkingumo ir atgailos ženklas. Taigi Dievas Psalmėse ir per pranašus aiškiai pasakė, kad iš tikrųjų Jam patiko ne gyvulių kraujas, o maldininkų dėkingumas, geri darbai ir teisumas (Ps 50, 7–23; Iz 1, 11– 17).

Taigi Paulius kviečia mus garbinti Dievą dangaus šventykloje atnašaujant šlovinimo, išpažinties, padėkos ir gerų darbų aukas, o tai yra tikrasis Jį džiuginantis garbinimas. Mes atnašaujame šias aukas žemėje, tačiau jos priimamos kaip malonios Dievui danguje. Šis kvietimas apima visus su Jėzaus vardo išpažinimu susijusius autoriaus raginimus šiame laiške (Hbr 3, 1; Hbr 4, 14; Hbr 10, 23), kad mes ir toliau darytume gerus darbus (Hbr 6, 10–12; Hbr 13, 1–2. 16).

Pauliaus kvietimas skaitytojams deramai tarnauti Dievui (Hbr 12, 28) reiškia, kad tikintieji iš tikrųjų dabar yra kunigų tauta, kuri buvo ištobulinta ir pašventinta per Jėzaus auką (Hbr 10, 10–14. 19–23). Taip įgyvendinamas pirminis Dievo tikslas Izraelio atžvilgiu, kad jie būtų kunigų tauta, per kurią Jis galėtų paskelbti gerąją išganymo naujieną pasauliui (Iš 19, 4–6; 1 Pt 2, 9–10; Apr 1, 6; Apr 5, 10).

Hbr 13, 1–6 praktiškai aprašoma, ką reiškia daryti gera ir dalytis tuo, ką turime. Tai reiškia parodyti brolišką meilę, lygiai taip pat, kaip Jėzus parodė mums brolišką meilę (Hbr 2, 11–12). Tai reiškia būti svetingiems, aplankyti tuos, kurie yra kalėjime arba su kuriais buvo elgiamasi netinkamai (Hbr 13, 3), atmesti svetimavimą ir godumą.

`Kodėl svarbu garbinti Dievą gerais darbais ir dalytis tuo, ką turime? Tuo pačiu metu, kaip realiausiai mūsų dvasinės aukos Dievui gali būti sugadintos? (Iz 1, 11–17)`