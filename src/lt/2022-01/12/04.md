---
title:  Sudrebinsiu dangų ir žemę
date:   15/03/2022
---

Aprašęs danguje vykstantį iškilmingą sambūrį, Paulius perspėja skaitytojus, kad jiems reikia paisyti Dievo balso, nes Dievas dar kartą sudrebins „ne tik žemę, bet ir dangų!“ (Hbr 12, 26) Paulius sako, kad nors Jėzus atsisėdo soste danguje, mūsų išganymas nebuvo užbaigtas. Turime budėti, nes ateityje vis dar bus svarbus įvykis.

`3. Palyginkite Ag 2, 6–9. 20–22; Ps 96, 9–10; Ps 99, 1; Hbr 12, 26–27. Koks yra Dievo tikslas sudrebinant dangų ir žemę? Ką tai reiškia?`

Senajame Testamente žemės sudrebinimas buvo įprastas Dievo Artumo simbolis, kai Jis pasirodydavo išlaisvinti savo tautą. Kai Debora ir Barakas kovojo su Sisera, Dievas vardan jų kovojo iš dangaus (Ts 5, 20). Ši kova apibūdinta kaip galingas žemės drebėjimas, žemės ir kalnų drebėjimas dėl Dievo Artumo (Ts 5, 4–5). Tas pats simbolis yra visame Senajame Testamente, kai Dievas pasirodo išlaisvinti engiamųjų (Ps 68, 8–9; Ps 60, 4; Ps 77, 18–19). Taigi sudrebinimas tapo Dievo teismo ženklu, kai Jis įtvirtina savo valdymą virš krašto tautų. Pranašai skelbė, kad tai įvyks Viešpaties dieną (Iz 13, 13; Iz 24, 18–23).

Laiške hebrajams dangaus ir žemės sudrebinimas reiškia Dievo priešų sunaikinimą. Tai Dievas pažadėjo Jėzui užėmus sostą. Dievas Jam tarė: „Sėskis Mano dešinėje, Aš patiesiu Tavo priešus tarsi pakojį po Tavo kojų?“ (Hbr 1, 13) Taigi Jėzus nugalėjo priešą (Hbr 2, 14–16) ir atsisėdo į sostą (Hbr 1, 5–14), tačiau priešai dar nebuvo sunaikinti (Hbr 10, 11–14; 1 Kor 15, 23–25).

Visgi Dievas sunaikins šiuos priešus ateityje, kai Jis sudrebins dangų ir žemę. Dangaus ir žemės sudrebinimas reiškia žemiškų galių, persekiojančių Dievo tautą, sunaikinimą ir, svarbiau, dangiškųjų galių (šėtono ir jo angelų), kuriems paklūsta žemiškos galios ir kurie jas valdo, sunaikinimą.

`Kodėl pažadas, kad vieną dieną bus įvykdytas teisingumas, o blogis, išplitęs mūsų pasaulyje, vieną dieną bus sunaikintas, yra itin viltingas pažadas mums visiems, ypač tiems, kurie tiesiogiai nukentėjo nuo pikto?`