---
title:  Dėl netikėjimo
date:   24/01/2023
---

`3.  Perskaitykite Hbr 3, 12–19. Kodėl Izraelis negalėjo įžengti į pažadėtą atilsį?`

Liūdna tai, kad išlaisvintieji iš Egipto negalėjo įžengti į jiems Dievo pažadėtą atilsį. Kai Izraelis atvyko prie Kadeš Barnėjos, prie Pažadėto krašto prieigų, jiems stigo būtino tikėjimo. Skaičių 13 ir 14 paaiškina, kad žvalgai „primelavo izraelitams apie kraštą“ (Sk 13, 32). Jie patvirtino, kad kraštas yra geras, tačiau perspėjo, kad gyventojai stiprūs, o miestai – įtvirtinti ir kad jie negalės jo užimti.

Jozuė ir Kalebas sutiko, kad kraštas geras, ir neginčijo to, jog ten žmonės buvo stiprūs, o miestai – įtvirtinti. Bet jie sakė, kad Dievas yra su jais ir kad Jis įves juos į kraštą (Sk 14, 7–9). Tačiau tauta, mačiusi, kaip Dievas sunaikino Egiptą negandomis (Iš 7–12), sunaikino faraono kariuomenę Raudonojoje jūroje (Iš 14), davė duonos iš dangaus (Iš 16) ir vandens iš uolos (Iš 17), akivaizdų Jo nuolatinį buvimą ir vedimą debesyje (Iš 40, 36–38) – dabar nepasitikėjo Juo. Tragiška ironija, kad karta, mačiusi tokius galingus Dievo darbus, tapo netikėjimo simboliu (Neh 9, 15–17; Ps 106, 24–26; 1 Kor 10, 5–10).

Dievas žada savo vaikams žmogui nepasiekiamas dovanas. Štai kodėl pažadai paremti malone ir yra pasiekiami tik tikėjimu. Hbr 4, 2 paaiškinta, kad pažadas, kurį Izraelis gavo, „neišėjo jiems į naudą, nes jie tikėjimu nesijungė su kitais, kurie buvo girdėję“ (Hbr 4, 2).

Izraelis keliavo prie Pažadėto krašto sienų kaip tauta. Žmonėms susidūrus su prieštaringais pranešimais, jie susitapatino su tais, kuriems stigo tikėjimo. Tikėjimas ar jo stoka yra užkrečiama. Štai kodėl Laiškas hebrajams moko skaitytojus „raginti vieni kitus“ (Hbr 3, 13), skatinti „mylėti vienas kitą ir daryti gerus darbus“ (Hbr 10, 24) ir „kad kas nors nenustotų Dievo malonės“ (Hbr 12, 15).

Šiandien mes toliau keliaujame į Pažadėtą kraštą kaip tauta ir esame atsakingi už tuos, kurie keliauja kartu su mumis.

`Kaip galite padėti ugdyti brolių tikėjimą? Kaip galite užtikrinti, kad niekada nesakote ir nedarote to, kas galėtų susilpninti kitų tikėjimą?`