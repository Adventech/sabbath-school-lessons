---
title:  Žemė kaip poilsio vieta
date:   23/01/2022
---

`1. Perskaitykite Pr 15, 13–21. Ką Dievas pažadėjo Abraomui?`

Kai Dievas išvadavo Izraelį iš vergijos Egipte, Jo tikslas buvo nuvesti Izraelį į Kanaano kraštą, kur jie galėtų ilsėtis (Iš 33, 14; Joz 1, 13). Kanaano žemė buvo paveldas, kurį Dievas pažadėjo jų tėvui Abraomui, nes jis pakluso Dievo balsui ir paliko savo kraštą bei keliavo į Pažadėtą žemę (Pr 11, 31–12, 4).

Dievo tikslas duodant žemę Izraeliui buvo ne tik tai, kad jie ją valdytų. Dievas vedė juos pas save (Iš 19, 4). Dievas norėjo, kad jie gyventų krašte, kur jie galėtų be jokių kliūčių mėgautis artimais santykiais su Juo, be to, jie liudys pasauliui gyvąjį Dievą ir ką Jis siūlė savo tautai. Kaip ir pasaulio kūrimo savaitės sabata, Kanaano kraštas buvo pagrindas, leidžiantis turėti artimus santykius su jų Atpirkėju, mėgaujantis Jo gerumu.

Įst 12, 1–14 Viešpats tautai pasakė, kad ji įžengs į ramybę ne tik įžengdama į kraštą, bet ir jį išvaliusi nuo stabmeldystės. Po to Dievas jiems, išrinktiesiems, parodys vietą, kur Jis gyvens tarp jų.

`2. Perskaitykite Iš 20, 8–11 ir Įst 5, 12–15. Kokius du dalykus mini sabata ir kaip jie susiję?`

Pasaulio kūrimo savaitės sabatą Dievas susiejo su išvadavimu iš Egipto. Jis nurodė Izraeliui laikytis sabatos kaip pasaulio sukūrimo atminimo ir kaip atpirkimo iš Egipto atminimo. Kūrimas ir atpirkimas yra įtvirtinti sabatos įsakyme. Kaip mes patys nesusikūrėme, taip ir negalime savęs atpirkti. Šį darbą gali atlikti tik Dievas, ir ilsėdamiesi mes pripažįstame savo priklausomybę nuo Jo ne tik dėl būties, bet ir dėl išganymo. Sabatos laikymasis yra galinga išgelbėjimo tik tikėjimu išraiška.

`Kaip sabatos laikymasis turėtų padėti suprasti visišką mūsų priklausomybę nuo Dievo ne tik dėl būties, bet ir dėl išganymo?`