---
title:  Jei šiandien išgirsite jo balsą
date:   25/01/2022
---

`4. Perskaitykite Hbr 4, 6–11. Koks Dievo kvietimas mums užrašytas šiose eilutėse?`

Dykumos kartos nesugebėjimas įžengti į atilsį neatbaidė Dievo nuo darbo dėl Jo tautos. Dievas liko ištikimas, nepaisant jų neištikimybės (2 Tim 2, 13). Taigi Paulius kelis kartus kartoja, kad Dievo pažadas „galioja“ (Hbr 4, 1. 6. 9). Jis vartoja graikų kalbos veiksmažodžius kataleipō ir apoleipō, kurie reiškia, kad pažadas buvo „paliktas“ arba nepaisytas. Tai, kad kvietimas įžengti į atilsį buvo pakartotas Dovydo laikais (Hbr 4, 6–7, nurodant į Ps 95), reiškė, jog pažadas nebuvo įgytas ir kad jis vis dar galioja. Tiesą sakant, jis teigia, kad poilsis buvo prieinamas nuo pasaulio sukūrimo laikų (Hbr 4, 3–4).

Tuo tarpu Dievas kviečia mus „šiandien“ įžengti į atilsį. „Šiandien“ – samprata kupina prasmės. Kai Mozė atnaujino Izraelio Sandorą su Dievu prie Pažadėto krašto prieigų, jis pabrėžė šiandienos svarbą (Įst 5, 3; plg. Įst 4, 8; Įst 6, 6; Įst 11, 2 ir pan.). „Šiandien“ buvo apmąstymų akimirka, kai jis pakvietė tautą pripažinti, kad Dievas buvo jiems ištikimas (Įst 11, 2–7). „Šiandien“ taip pat buvo laikas apsispręsti būti ištikimiems Viešpačiui (Įst 5, 1–3). Šio sprendimo atidėti nebuvo galima.

Lygiai taip pat „šiandien“ mums yra apsisprendimo, galimybių ir pavojaus laikas, kaip visada buvo Dievo tautai.

Laiške hebrajams sąvoka „šiandien“ žymi Dievo pažadų išsipildymo erą. Dievas pradėjo šią erą pareiškimu: „Šiandien Aš tave pagimdžiau“ (Hbr 1, 5), kuris Jėzų padaro valdovu, įvykdant Dievo pažadus (2 Sam 7, 8–16). Taigi Jėzaus atsisėdimas į sostą pradėjo naują palaiminimų ir galimybių amžių mums. Jėzus nugalėjo priešus (Hbr 2, 14–16) ir pradėjo naują Sandorą (Hbr 8–10). Todėl mes galime „drąsiai“ artintis prie Dievo (Hbr 4, 14–16; Hbr 10, 19–23) ir džiaugtis Jo akivaizdoje su dvasinėmis padėkos ir gyriaus aukomis (Hbr 12, 28; Hbr 13, 10–16). Tada raginimas – „šiandien“ kviečia mus pripažinti, jog Dievas buvo ištikimas mums ir suteikė visas priežastis, kodėl nedelsdami turime priimti Jo kvietimą.

`Kokius dvasinius sprendimus turite priimti „šiandien“, tai yra, neatidėti kitam kartui? Koks buvo jūsų patyrimas praeityje, kai delsėte atlikti tai, ką, jūsų žiniomis, Dievas norėjo, jog atliktumėte tuoj pat?`