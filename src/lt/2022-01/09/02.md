---
title:  Kodėl reikėjo atnašų?
date:   20/02/2022
---

Hbr 9, 15 paaiškinama, kad Jėzaus mirties kaip atnašos tikslas buvo atpirkti „pirmojoje Sandoroje padarytus nusižengimus“, kad Dievo tauta „gautų žadėtą amžinąjį paveldą“.

Senovės Artimuosiuose Rytuose sandora tarp dviejų asmenų ar tautų buvo rimtas reikalas. Ji apėmė prisaikdinimą pažadais. Ji reiškė prielaidą, kad dievai nubaus sulaužiusiuosius priesaiką. Dažnai šios sandoros buvo patvirtinamos gyvulio atnašavimu.

Pavyzdžiui, kai Dievas sudarė Sandorą su Abraomu, apeiga apėmė perkirstų gyvulių puses (Pr 15, 6–21). Šalys perėjo tarp skerdienos pusių pripažindamos, kad gyvuliai simbolizavo Sandorą sulaužiusios pusės likimą. Svarbu tai, kad tarp skerdienos pusių perėjo tik Dievas, norėdamas parodyti Abraomui, kad Jis nesulaužys pažado.

`1. Palyginkite Pr 15, 6–21 ir Jer 34, 8–22. Ko šios eilutės moko apie Sandorą?`

Sandora su Dievu suteikė Izraeliui galimybę žengti į Pažadėtą kraštą kaip į jų paveldą. Tačiau Sandora apėmė įsakų rinkinį ir aukuro šlakstymą krauju. Tai simbolizavo šalies, sulaužiusios Sandorą, likimą. Štai kodėl Laiške hebrajams parašyta: „be kraujo praliejimo nėra atleidimo“ (Hbr 9, 22).

Izraeliui sulaužius Sandorą, Dievas susidūrė su skaudžia dilema. Sandora reikalavo nusižengėlio mirties, tačiau Dievas mylėjo savo tautą. Jei Dievas tiesiog žiūrėtų į kitą pusę arba atsisakytų nubausti prasižengėlius, Jo įsakai niekada nebūtų vykdomi ir šis pasaulis panirtų į chaosą.

Tačiau Dievo Sūnus paaukojo save. Jis mirė mūsų vietoje, kad pašauktieji „gautų žadėtą amžinąjį paveldą“ (Hbr 9, 15. 26; Rom 3, 21–26). Tai yra, Jis ketino išlaikyti savo Įstatymo šventumą, tuo pačiu išgelbėdamas tuos, kurie sulaužė šį Įstatymą. Ir Jis tai galėjo padaryti tik per kryžių.

`Kaip mes čia galime pamatyti, kodėl Įstatymas yra esminis Evangelijos žiniai?`