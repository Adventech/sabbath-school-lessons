---
title:  Kryžius ir atleidimo kaina
date:   23/02/2023
---

`4. Perskaitykite Hbr 9, 22–28. Ką šios eilutės sako apie Kristaus darbą dangiškoje šventykloje?`
												
Mintis, kad dangaus šventyklą reikia apvalyti, yra prasminga Senojo Testamento šventyklos kontekste. Šventykla yra Dievo valdžios simbolis (1 Sam 4, 4; 2 Sam 6, 2), o tai, ką Dievas daro su savo tautos nuodėme, turi įtakos su Jo valdžios teisumu susijusiam supratimui (Ps 97, 2). Kaip valdovas Dievas yra savo tautos teisėjas, ir tikima, kad Jis yra teisingas, išteisinantis nekaltus ir pasmerkiantis kaltuosius. Taigi, kai Dievas atleidžia nusidėjėliui, Jis prisiima teisinę atsakomybę. Šventykla, simbolizuojanti Dievo charakterį ir valdymą, yra užteršiama. Tai paaiškina, kodėl Dievas neša mūsų nuodėmes atleisdamas (Iš 34, 7; Sk 14, 17–19, originale „atleidžiantis“ [nōśēʾ] šiose eilutėse reiškia „nešantis“).

Izraelio šventyklos atnašavimo sistema iliustruoja šią mintį. Kai žmogus siekė atleidimo, jis atnašavo gyvulį savo vardu, išpažindavo virš jo savo nuodėmes ir jį paskersdavo. Gyvulio krauju buvo patepami aukuro ragai ir apšlakstoma pirmojoje šventyklos dalyje uždanga. Taigi nuodėmė simboliškai buvo perkeliama į šventyklą. Dievas paėmė žmonių nuodėmes ir pats jas nešė.

Izraelitų sistemoje apsivalymas nuo nuodėmių ar jų atpirkimas vyko dviem etapais. Per metus atgailaujantys nusidėjėliai šventykloje atnašaudavo aukas, kurios apvalė juos nuo jų nuodėmės, bet nuodėmė užteršdavo šventyklą, ji tekdavo pačiam Dievui. Metų pabaigoje, Permaldavimo dieną, kuri buvo teismo diena, Dievas apvalydavo šventyklą, apvalydamas teisinę savo atsakomybę, perkeldamas nuodėmes iš šventyklos atpirkimo ožiui Azazeliui, simbolizavusiam šėtoną (Kun 16, 15–22).

Ši dviejų dalių sistema, atsispindinti dvejose žemiškos šventyklos dalyse, kurios buvo padarytos pagal dangiškos šventyklos pavyzdį (Iš 25, 9; Hbr 8, 5), leido Dievui tuo pačiu metu rodyti gailestingumą ir teisingumą. Tiems, kurie išpažino savo nuodėmes metų laikotarpiu, rodė ištikimybę Dievui laikydamiesi iškilmingo poilsio ir marinosi Permaldavimo dieną (Kun 16, 29–31). Tie, kurie nerodė ištikimybės, bus pašalinti (Kun 23, 27–32).

`Pagalvokite, su kuo susidurtumėte, jei tektų sulaukti teisėtos bausmės už nuodėmes. Kaip ši tiesa turėtų padėti suprasti, ką Kristus padarė dėl jūsų?`