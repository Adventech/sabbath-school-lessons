---
title:  "Jėzaus - tobuloji auka"
date:   22/02/2022
---

`3. Perskaitykite Hbr 7, 27 ir Hbr 10, 10. Kaip šiose eilutėse aprašoma Jėzaus auka?`

Levitų kunigai, kurių buvo daug, „nes mirtis jiems sukliudydavo ilgiau pasilikti“ (Hbr 7, 23), priešpastatyti Jėzui, kuris gyvena amžinai ir „turi neatšaukiamą kunigystę“ (Hbr 7, 24–25). Levitų kunigai „kasdien“ (Hbr 7, 27) ir „kasmet“ (Hbr 9, 25) atnašavo dovanas ir aukas, „kurios aukotojo negali padaryti sąžinėje tobulo“ (Hbr 9, 9; Hbr 10, 1–4).

Tačiau Jėzus pasiaukojo „vieną kartą“ „visiems laikams“, „paaukojęs vienintelę auką“ (Hbr 10, 10. 12–14), kuri nuvalo „mūsų sąžinę“ (Hbr 9, 14; Hbr 10, 1–10) ir sunaikina nuodėmę (Hbr 9, 26). Jėzaus auka viršija gyvulio aukojimą, nes Jėzus buvo Dievo Sūnus (Hbr 7, 26–28), tobulai įvykdęs Dievo valią (Hbr 10, 5–10).

Žodžiai, kad Jėzus aukojosi „vieną kartą“ „visiems laikams“, turi keletą svarbių reikšmių.

Pirma, Jėzaus auka yra visiškai veiksminga ir jos neįmanoma pranokti. Levitų kunigų aukos buvo kartojamos, nes jos nebuvo veiksmingos; kitaip „argi tos aukos nesiliautų, jeigu aukotojai, vienąkart apvalyti, daugiau nebejaustų sąžinėje nusikaltimo?“ (Hbr 10, 2)

Antra, visos Senojo Testamento aukos buvo išpildytos ant kryžiaus. Taigi Jėzus ne tik apvalo mus nuo nuodėmės (Hbr 9, 14), bet ir pašventina (Hbr 10, 10–14), sunaikindamas nuodėmę mūsų gyvenime (Hbr 9, 26). Kad kunigai galėtų artintis prie Dievo šventykloje ir tarnauti žmonių labui, jie turėjo būti apvalyti ir pašventinti (Kun 8, 9). Jėzaus auka mus apvalo ir pašventina (Hbr 10, 10–14), kad galėtume artintis prie Dievo (Hbr 10, 19–23) ir tarnauti Jam kaip „karališkoji kunigystė“ (Hbr 9, 14; 1 Pt 2, 9).

Galiausiai, Jėzaus auka taip pat parūpina peno mūsų dvasinam gyvenimui. Ji yra pavyzdys, kurio turime laikytis. Taigi Laiškas hebrajams kviečia mus žvelgti į Jėzų, ypač į kryžiaus įvykius, ir sekti Jo pavyzdžiu (Hbr 12, 1–4; Hbr 13, 12–13).

`Kryžius yra visos naudos, kurią Dievas mums teikia, pagrindas. Jis suteikia apvalymą nuo nuodėmės, pašventinimą tarnauti ir peną augimui. Kaip galime geriau patirti tai, kas mums suteikta Jėzuje?`