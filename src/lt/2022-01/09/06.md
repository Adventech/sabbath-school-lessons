---
title:  Teismas ir Dievo charakteris
date:   24/02/2022
---

`5. Perskaitykite Rom 3, 21–26; Rom 1, 16–17; ir Rom 5, 8. Ką atpirkimas ant kryžiaus, kad būtų atleistos mūsų nuodėmės, atskleidžia apie Dievą? 

Mūsų nuodėmių atleidimas reiškia du Jėzaus tarpininkavimo etapus dvejose dangiškosios šventyklos vietose. Pirma, Jėzus pašalino mūsų nuodėmes ir pats užnešė jas ant kryžiaus, kad atleistų kiekvienam, kuris Jį tiki (Apd 2, 38; Apd 5, 31). Ant kryžiaus Jėzus iškovojo teisę atleisti visiems, kurie Juo tiki, nes nešė žmonių nuodėmę. Jis taip pat pradėjo Naująją Sandorą, kuri leidžia jam Šventosios Dvasios dėka įdiegti Dievo Įstatymą tikinčiųjų širdyse (Hbr 8, 10–12; Ez 36, 25–27).`

Antrąjį Jėzaus tarnystės etapą sudaro teismas iki atėjimo, kuris, pasak Laiško hebrajams, įvyks ateityje (Hbr 2, 1–4; Hbr 6, 2; Hbr 9, 27–28; Hbr 10, 25). Šis teismas prasideda nuo Dievo tautos ir aprašytas Dan 7, 9–27; Mt 22, 1–14 ir Apr 14, 7. Jo tikslas – parodyti Dievo teisumą atleidžiant savo tautai. Šiame teisme visata galės pamatyti jų gyvenimo įrašus. Dievas parodys, kas nutiko tikinčiųjų širdyje ir kaip jie priėmė Jėzų kaip savo Gelbėtoją bei priėmė Jo Dvasią savo gyvenime.

Kalbėdama apie šį teismą, E. Vait rašė: „Žmogus pats negali atsilaikyti prieš šiuos kaltinimus. Dievo akivaizdoje jis stovi nuodėmės suteptais drabužiais, išpažindamas kaltę. Bet mūsų Užtarėjas Jėzus pateikia veiksmingą prašymą vardan visų tų, kurie atgaila ir tikėjimu pašventė Jam savo sielą. Galingais Golgotos argumentais Jis gina jų bylą ir nugali jų kaltintoją. Jo nepriekaištingas paklusnumas Dievo Įstatymui, net iki kryžiaus mirties, suteikė Jam visą galią danguje ir žemėje, ir Jis maldauja Tėvo gailestingumo ir sutaikymo kaltam žmogui. ... Nors reikia suvokti savo nuodėmingą būklę, turime pasikliauti Kristaus teisumu, pašventinimu ir atpirkimu. Mes negalime atsilaikyti prieš šėtono kaltinimus. Tik Kristus gali veiksmingai už mus permaldauti. Jis gali nutildyti kaltintoją ne mūsų, o savo nuopelnų argumentais.“ („Testimonies for the Church“, 5 t., p. 471)

`Kodėl kryžius ir Jėzaus tarnystė vardan mūsų rodo, kad į teismą turėtume žiūrėti pasitikėdami, bet nuolankiai ir atgailaudami?`