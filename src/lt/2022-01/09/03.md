---
title:  Įvairios atnašos
date:   21/02/2022
---

Jėzaus mirtis suteikė atleidimą nuo mūsų nuodėmių. Tačiau mūsų nuodėmių atleidimas apima daug daugiau nei mums tenkančios bausmės už Sandoros sulaužymą panaikinimą. Šis atleidimas apima kitus svarbius elementus. Štai kodėl Izraelio atnašavimo sistemoje buvo penkios skirtingos aukos. Kiekviena jų buvo būtina norint išreikšti Kristaus kryžiaus reikšmės turtingumą.

`2. Perskaitykite Ef 3, 14–19. Ko Paulius meldė tikintiesiems?` 

Deginamajai aukai reikėjo sunaudoti visą gyvulį ant aukuro (Kun 1). Tai simbolizavo Jėzų, kurio gyvybė buvo panaudota dėl mūsų. Atpirkimui reikėjo viso Jėzaus pasišventimo dėl mūsų. Nors Jėzus buvo lygus su Dievu, Jis „apiplėšė pats save, priimdamas tarno pavidalą“ (Fil 2, 5–8).

Javų aukos buvo skirtos išreikšti dėkingumui už tai, kad Dievas pasirūpino savo tauta (Kun 2). Jos taip pat simbolizavo Jėzų, gyvybės duoną (Jn 6, 35. 48), per kurį mes turime amžinąjį gyvenimą.

Bendravimo aukos reikalavo bendro valgio su draugais ir šeima, kad būtų galima švęsti Dievo teikiamą gerovę (Kun 3). Jos simbolizavo Kristų, kurio auka suteikė mums ramybę (Iz 53, 5; Rom 5, 1; Ef 2, 14). Jos taip pat pabrėžia, kad turime dalyvauti Jėzaus aukoje valgydami Jo kūną ir gerdami Jo kraują (Jn 6, 51–56).

Auka už nuodėmę arba apvalymo auka suteikė nuodėmių atpirkimą (Kun 4, 1–5, 13). Ši auka pabrėžė gyvulio kraujo, simbolizavusio jo gyvybę, vaidmenį teikiant nuodėmių atpirkimą (Kun 17, 11) ir atkreipė dėmesį į Jėzaus kraują, kuris mus atperka iš mūsų nuodėmių (Mt 26, 28; Rom 3, 25; Hbr 9, 14).

Aukos už kaltę ar atlyginimo aukos (Kun 5, 14–6, 7) suteikė atleidimą tais atvejais, kai buvo įmanoma atlyginti žalą ar nuostolį. Tai mums sako, kad Dievo teikiamas atleidimas nepanaikina mūsų atsakomybės, jei įmanoma, atlyginti tiems, kuriems pakenkėme.

Šventyklos aukos mus moko, kad išganymo patyrimas yra daugiau nei tik Jėzaus kaip mūsų Pavaduotojo priėmimas. Mes taip pat turime „maitintis“ Juo, dalytis Jo teikiama nauda su kitais ir atlyginti žalą tiems, kuriems pakenkėme.