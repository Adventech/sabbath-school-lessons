---
title:  Per kurį jis sutvėrė pasaulius
date:   12/01/2023
---

Laiške hebrajams tvirtinama, kad Dievas pasaulį sukūrė „per“ Jėzų ir kad Jėzus palaiko pasaulį savo galingu žodžiu.

`5. Perskaitykite Iz 44, 24; Iz 45, 18 ir Neh 9, 6. Kadangi Senajame Testamente Viešpats tvirtina, kad pasaulį Jis sukūrė vienas ir kad Jis yra vienintelis Dievas, kaip mes galime suderinti šį tvirtinimą su Naujojo Testamento teiginiais, kad Dievas sukūrė visatą „per“ Jėzų? (Hbr 1, 2–3)`

Kai kurie mano, kad Jėzus buvo įrankis, per kurį Dievas kūrė. Tai neįmanoma. Pirma, Pauliui Jėzus yra Viešpats, kuris sukūrė pasaulį; Jis nebuvo pagalbininkas. Hbr 1, 10 parašyta, kad Jėzus yra Viešpats, kuris sukūrė žemę ir dangų, o Paulius taip pat Jam taiko tai, kas parašyta Ps 102, 26–28 apie Viešpatį (Jehovą) kaip apie Kūrėją. Antra, Hbr 2, 10 sakoma, kad visatą sukūrė Tėvas. (Tie patys posakiai taikomi Jėzui Hbr 1, 2.) Tėvas sukūrė ir Jėzus sukūrė (Hbr 1, 2. 10; Hbr 2, 10). Tarp Tėvo ir Sūnaus yra tobulas sutarimas dėl tikslo ir veiklos. Tai yra Trejybės slėpinio dalis. Jėzus sukūrė ir Dievas sukūrė, bet yra tik vienas Kūrėjas, Dievas – tai reiškia, kad Jėzus yra Dievas.

Tuo tarpu Hbr 4, 13 rodo, kad Jėzus taip pat yra Teisėjas. Jo galia valdyti ir teisti kyla iš to, kad Dievas sukūrė viską ir palaiko visatą (Iz 44, 24–28).

Hbr 1, 3 ir Kol 1, 17 patvirtinama, kad Jėzus palaiko ir visatą. Šis palaikymas tikriausia apima vedimo ar valdymo idėją. Graikų kalbos žodis pheron (palaikyti, nešti) vartojamas apibūdinti vėją, genantį laivą (Apd 27, 17), arba Dievą, vedantį pranašus (2 Pt 1, 21). Taigi tikrąja šio žodžio prasme Jėzus mus ne tik sukūrė, bet ir išlaiko. Kiekvienas įkvėpis, kiekvienas širdies dūžis, kiekviena mūsų būties akimirka yra Jame, Jėzuje, visos sukurtos būties pamate.

`Perskaitykite Apd 17, 28. Kas mums pasakyta apie Jėzų ir Jo galią? Tada pagalvokite apie tai, kad šis Jėzus mirė ant kryžiaus už mūsų nuodėmes. Ko ši tiesa mus moko apie savęs išsižadėjimą mūsų Viešpatyje?`