---
title:  Šiandien aš tave pagimdžiau
date:   13/01/2022
---

Hbr 1, 5 užrašyti šie Tėvo žodžiai Jėzui: „Tu esi Mano Sūnus, šiandien Aš Tave pagimdžiau“. Ką reiškia, kad Jėzus buvo „pagimdytas“, ir kada tai įvyko? Ar tai nerodo, kad Jėzus kažkaip buvo sukurtas kažkada praeityje, kaip mano daugelis?

`6. Perskaitykite Hbr 1, 5; 2 Sam 7, 12–14; Ps 2, 7; ir Lk 1, 31–32. Kokį Dovydui duotą pažadą Paulius Laiške hebrajams pritaikė Jėzui?`

Jėzus gimė ta prasme, kad Dievas Jį „įsūnijo“ kaip pažadėtąjį valdovą, Dovydo sūnų. Dangaus valdovo įsūnijimo samprata buvo paplitusi graikų–romėnų pasaulyje ir rytuose. Tai suteikė valdovui teisėtumą ir galią valdyti kraštui.

Tačiau Dievas pažadėjo Dovydui, kad jo sūnus bus tikras teisėtas tautų valdovas. Jis „įsūnys“ Dovydo sūnų kaip savo Sūnų. Šio proceso metu Dovydo giminės karalius taps Dievo globotiniu ir Jo įpėdiniu. Dievas nugalės Jo priešus ir atiduos Jam tautas kaip paveldą (Ps 89, 28; Ps 2, 7–8).

Rom 1, 3–4 ir Apd 13, 32–33 parašyta, kad Jėzus buvo viešai apreikštas kaip Dievo Sūnus. Jėzaus krikštas ir atsimainymas buvo tos akimirkos, kai Dievas pripažino Jėzų ir paskelbė Jį savo Sūnumi (Mt 3, 17; Mt 17, 5).

Vis dėlto, pasak Naujojo Testamento, Jėzus tapo Dievo Sūnumi, turinčiu galią, kai buvo prikeltas ir pasodintas Dievo dešinėje. Tą akimirką Dievas įvykdė pažadą Dovydui, kad jo sūnus bus įsūnytas kaip paties Dievo Sūnus ir Jo sostas bus įtvirtintas amžinai (2 Sam 7, 12–14).

Taigi Cezaris (Romos simbolis) nebuvo teisėtas „dievo sūnus“, tautų valdovas. Užtat Jėzus Kristus buvo. Jėzaus pagimdymas reiškia Jėzaus valdymo pradžią, o ne Jo atsiradimo pradžią, nes Jėzus buvo visada. Niekada nebuvo laiko, kai Jėzaus nebūtų buvę, nes Jis yra Dievas.

Iš tikrųjų Hbr 7, 3 sakoma, kad Jėzus neturi „nei dienų pradžios, nei gyvenimo pabaigos“ (plg. Hbr 13, 8), nes Jis yra amžinas. Taigi mintis dėl Jėzaus kaip Dievo viengimio Sūnaus yra susijusi ne su Kristaus kaip Dievo prigimtimi, bet su Jo vaidmeniu išganymo planui, nes Kristus įvykdė visus Sandoros pažadus.