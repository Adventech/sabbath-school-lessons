---
title:  Dabar dienų pabaigoje
date:   09/01/2022
---

Pirmoji Laiško hebrajams pastraipa atskleidžia, kad Paulius tikėjo, jog gyvena „dienų pabaigoje“. Šventajame Rašte vartojami du su ateitimi susiję posakiai, turintys skirtingą reikšmę. Pranašai vartojo posakį – dienų pabaigoje arba paskutinėmis dienomis, kalbėdami apie ateitį apskritai (pvz., Įst 4, 30–31; Jer 23, 20). Pranašas Danielius vartojo antrą posakį – baigmės metas, kalbėdamas konkrečiau apie paskutines žemės istorijos dienas (Dan 8, 17; Dan 12, 4).

`1. Perskaitykite Sk 24, 14–19 ir Iz 2, 2–3. Ką Dievas pažadėjo padaryti dėl savo tautos „ateinančiomis dienomis“?`

Keli Senojo Testamento pranašai skelbė, kad „ateinančiomis dienomis“ Dievas užaugins karalių, kuris sunaikins Jo tautos priešus (pvz., Sk 24, 14–19) ir kuris pritrauks tautas į Izraelį (pvz., Iz 2, 2–3). Paulius sako, kad šie pažadai buvo įvykdyti Jėzuje. Jis nugalėjo šėtoną ir pritraukė visas tautas prie savęs (Kol 2, 15; Jn 12, 32). Tuomet, šia prasme, prasidėjo „dienų pabaiga“, nes Jėzus įvykdė Dievo pažadus.

Mūsų dvasiniai tėvai mirė tikėdami. Jie pažadus regėjo ir sveikino iš tolo, bet jų nesulaukė. Kita vertus, mes matėme jų išsipildymą Jėzuje.

Trumpai pagalvokime apie Dievo pažadus ir Jėzų. Tėvas pažadėjo, kad prikels savo vaikus (1 Tes 4, 15–16). Nuostabi žinia yra ta, kad Jis pradėjo savo vaikų prikėlimą Jėzaus prikėlimu (1 Kor 15, 20; Mt 27, 51–53). Tėvas taip pat pažadėjo naują kūriniją (Iz 65, 17). Jis pradėjo vykdyti šį pažadą kurdamas mumyse naują dvasinį gyvenimą (2 Kor 5, 17; Gal 6, 15). Jis pažadėjo įkurti savo galutinę karalystę (Dan 2, 44). Jis pradėjo šią karalystę išlaisvindamas mus iš šėtono valdžios ir paskyręs Jėzų mūsų valdovu (Mt 12, 28–30; Lk 10, 18–20). Tačiau tai tik pradžia. Tai, ką Tėvas pradėjo daryti per Jėzaus pirmąjį atėjimą, Jis užbaigs antruoju atėjimu.

`Pažvelkite į visus pažadus, kuriuos Dievas įvykdė praeityje. Kaip tai turėtų padėti mums pasitikėti Juo dėl dar neįvykdytų pažadų?`