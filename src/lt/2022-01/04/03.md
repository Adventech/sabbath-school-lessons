---
title:  Jis nesigėdija juos vadinti broliais
date:   17/01/2022
---

Laiške hebrajams parašyta, kad Jėzus nesigėdija mus vadinti savo broliais (Hbr 2, 11). Nepaisant to, kad Jėzus yra viena su Dievu, Jis priėmė mus kaip savo šeimos dalį. Šis solidarumas prieštarauja visuomenės gėdai, kurią Laiško hebrajams skaitytojai patyrė savo bendruomenėse (Hbr 10, 33).

`3. Perskaitykite Hbr 11, 24–26. Kaip Mozės sprendimai parodo, ką Jėzus padarė dėl mūsų?`

Ar įsivaizdavote, ką reiškė Mozei vadintis „faraono dukters sūnumi“? Jis buvo galinga asmenybė galingiausioje to meto imperijoje. Jis išėjo aukščiausius civilinius ir karinius mokymus ir tapo puikia asmenybe. Steponas sako, kad Mozė buvo „galingas žodžiais ir darbais“ (Apd 7, 22). E. Vait taip pat sako, kad Jį „kaip karo vadą pamėgo kariuomenė“ ir kad faraonas „buvo nusprendęs padaryti savo įvaikintą anūką sosto paveldėtoju.“ (žr. Patriarchai ir pranašai, p. 193) Vis dėlto Mozė atsisakė visos šios garbės, kai nusprendė susitapatinti su izraelitais – vergų tauta, neturinčia išsilavinimo ir galios.

`4. Perskaitykite Mt 10, 32–33; 2 Tim 1, 8. 12; Hbr 13, 12–15. Ko Dievas tikisi iš mūsų?`

Tai buvo Laiško hebrajams skaitytojų problemos dalis. Patyrę persekiojimus ir atstūmimus, daugelis jų pradėjo gėdytis Jėzaus. Kai kuriems dėl jų elgesio kilo pavojus Jėzų paniekinti, užuot Jį pagerbus (Hbr 6, 6). Taigi Paulius nuolat ragina skaitytojus laikytis „tikėjimo išpažinimo“ (Hbr 4, 14; Hbr 10, 23).

Dievas nori, kad mes pripažintume Jėzų savo Dievu ir Broliu. Būdamas mūsų Atpirkėju, Jėzus sumokėjo mūsų skolą; kaip mūsų Brolis, Jėzus mums parodė, kaip turėtume gyventi, kad taptume panašūs „į Jo Sūnaus pavidalą, kad šis būtų pirmagimis tarp daugelio brolių“ (Rom 8, 29).

`Trumpai pagalvokite apie sprendimą, kurį Jėzus turėjo priimti, kad priimtų mus kaip „brolius ir seseris“. Kodėl tai, ką nusižemindamas padarė Jėzus, viršija Mozės poelgį, ir ko tai mus moko apie Dievo meilę mums?`