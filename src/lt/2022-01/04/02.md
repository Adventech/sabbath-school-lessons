---
title:  Brolis atpirkėjas
date:   16/01/2022
---

`1. Perskaitykite Kun 25, 25–27. 47–49. Kas galėjo atpirkti asmenį, praradusį turtą ar laisvę dėl skurdo?`

Mozės Įstatymas numatė, kad kai žmogus taip nuskursta, jog, norėdamas išgyventi, turi parduoti savo turtą – ar net save –, jis tą turtą ar savo laisvę atgaus po penkiasdešimtųjų metų, jubiliejiniais metais. Jubiliejiniai metai buvo „didieji“ sabatos metai, kai parsidavusieji dėl skurdo buvo atleidžiami nuo skolos, atgaunama nuosavybė ir paskelbiama laisvė.

Vis dėlto reikėjo laukti penkiasdešimt metų. Štai kodėl Mozės Įstatymas taip pat numatė, kad artimiausias giminaitis gali sumokėti dalį skolos, ir taip atpirkti savo giminaitį daug greičiau.

Artimiausias giminaitis taip pat garantavo, kad nužudymo atveju bus įvykdytas teisingumas. Jis buvo keršytojas už kraują, persekiojęs savo artimo giminaičio žudiką ir jį baudęs (Sk 35, 9–15).

`2. Perskaitykite Hbr 2, 14–16. Kaip Jėzus ir mes apibūdinami šiose eilutėse?`

Čia mes apibūdinami kaip velnio vergai, o Jėzus – kaip mūsų Atpirkėjas. Kai Adomas nusidėjo, žmonės pateko šėtono valdžion. Dėl to mes neturėjome jėgų atsispirti nuodėmei (Rom 7, 14–24). Dar blogiau, kad mūsų nusikaltimas reikalavo mirties bausmės, kurios mes negalėjome išpirkti (Rom 6, 23). Taigi mūsų padėtis buvo beviltiška.

Tačiau Jėzus prisiėmė žmogiškąją mūsų prigimtį ir tapo kūnu bei krauju kaip mes. Jis tapo artimiausiu mūsų giminaičiu ir atpirko. Jis nesigėdija vadinti mus „broliais“ (Hbr 2, 11).

Paradoksalu, bet prisiimdamas mūsų prigimtį ir atpirkdamas mus, Jėzus atskleidė ir savo dieviškąją prigimtį. Senajame Testamente tikrasis Izraelio atpirkėjas, artimiausias giminaitis, yra Jehova (pvz., Ps 19, 15; Iz 41, 14; Iz 43, 14; Iz 44, 22; Jer 31, 11; Oz 13, 14).

`Kaip galite išmokti giliau patirti tą tikrovę, kiek artimas Kristus gali būti jums? Kodėl jūsų patyrimas yra itin svarbus jūsų tikėjimui?`