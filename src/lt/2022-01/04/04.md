---
title:  Kūnas ir kraujas kaip mes
date:   18/01/2022
---

Laiške hebrajams sakoma, kad Jėzus priėmė mūsų žmogišką prigimtį, jog galėtų mums atstovauti ir galėtų už mus mirti (Hbr 2, 9, 14–16; Hbr 10, 5–10). Čia yra išganymo plano pagrindas ir vienintelė mūsų viltis amžinam gyvenimui.

`5. Perskaitykite Mt 16, 17; Gal 1, 16; 1 Kor 15, 50 ir Ef 6, 12. Su kokiais žmogaus prigimties trūkumais šios eilutės sieja žodžius „kūnas ir kraujas“?`

Žodžiai „kūnas ir kraujas“ pabrėžia žmogaus būklės silpnumą, trapumą (Ef 6, 12), supratimo stoką (Mt 16, 17; Gal 1, 16) ir pavaldumą mirčiai (1 Kor 15, 50). Laiške hebrajams sakoma, kad Jėzus buvo padarytas panašus į Jo brolius „visu kuo“ (Hbr 2, 17). Šie žodžiai reiškia, kad Jėzus tapo visiškai žmogumi. Jėzus ne tik buvo panašus ar atrodė esąs žmogus; Jis tikrai buvo žmogus, tikrai vienas iš mūsų.

Laiškas hebrajams taip pat sako, kad Jėzus nuodėmės atžvilgiu skyrėsi nuo mūsų. Pirma, Jėzus nepadarė jokios nuodėmės (Hbr 4, 15). Antra, Jėzus turėjo žmogišką prigimtį, kuri buvo šventa, nekalta, tyra, atskirta nuo nusidėjėlių (Hbr 7, 26). Mes turime blogų polinkių. Mūsų vergija nuodėmei prasideda giliai mūsų pačių prigimtyje. Mes esame kūniški, parduoti „nuodėmės valdžion“ (Rom 7, 14; taip pat žr. Rom 7, 15–20). Išdidumas ir kita nuodėminga paskata teršia net ir mūsų gerą elgesį. Tačiau Jėzaus prigimtis nebuvo sutepta nuodėmės. Taip turėjo būti. Jei Jėzus būtų buvęs „kūniškas, parduotas nuodėmės valdžion“, kaip ir mes, Jam taip pat būtų reikėję Išganytojo. Vietoj to, Jėzus atėjo kaip Išganytojas ir paaukojo save kaip „nesuteptą“ atnašą Dievui už mus (Hbr 7, 26–28; Hbr 9, 14).

Taigi Jėzus sunaikino velnio galią mirdamas kaip auka be nuodėmės už mūsų nuodėmes ir taip užtikrino galimybę mums atleisti ir susitaikyti su Dievu (Hbr 2, 14–17). Jėzus taip pat sulaužė nuodėmės galią, suteikdamas mums galią gyventi teisų gyvenimą, įvykdydamas naujosios Sandoros pažadą įrašyti Įstatymą mūsų širdyje (Hbr 8, 10). Taigi Jėzus nugalėjo priešą ir veiksmingai mus išvadavo, kad dabar galėtume tarnauti „gyvajam Dievui“ (Hbr 9, 14). Tuo tarpu šėtonas bus galutinai sunaikintas paskutinio teismo metu (Apr 20, 1–3, 10).

`Kadangi mums pažadėta pergalė per Jėzų, kodėl tiek daug mūsų vis dar kovoja su nuodėme? Ką darome neteisingai, svarbiau, kaip galime pradėti siekti aukšto pašaukimo, kurį turime Kristuje?`