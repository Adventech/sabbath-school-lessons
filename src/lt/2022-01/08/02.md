---
title:  Naujos Sandoros poreikis
date:   13/02/2022
---

`1. Perskaitykite Hbr 7, 11–19. Kodėl reikėjo naujos Sandoros?`
													
Pasak Laiško hebrajams, tai, kad Jėzus buvo paskirtas kunigu Melchizedeko būdu, reiškė, jog buvo paskelbta nauja Sandora. Senoji Sandora buvo sudaryta remiantis levitų kunigyste (Hbr 7, 11). Levitų kunigai buvo tarpininkai tarp Dievo ir Izraelio, o Įstatymas neleido kitiems vykdyti kunigystės tarnystę. Taigi autorius daro išvadą, kad kunigystės pasikeitimas reiškia ir kunigystės Įstatymo, ir Sandoros pakeitimą (Hbr 7, 12. 18–19).

Senosios Sandoros bėda buvo ta, kad ji negalėjo užtikrinti tobulumo (Hbr 7, 11). Paulius kalba apie levitų kunigystę ir tarnystę (atnašavimą, šventes ir kt.). Jų metu atnašaujamos gyvulių aukos negalėjo suteikti tikro, visiško apsivalymo nuo nuodėmės, nei priėjimo prie Dievo (Hbr 10, 1–4; Hbr 9, 13–14; Hbr 10, 19–23).

Tai, kad reikėjo naujos Sandoros, dar nereiškia, jog Dievas, davęs jiems senąją Sandorą, buvo nesąžiningas Izraelio atžvilgiu. Levitų tarnystė ir padangtės apeigos buvo skirtos apsaugoti juos nuo stabmeldystės ir nurodyti į būsimą Jėzaus tarnystę. Laiške hebrajams pabrėžiama, kad atnašos buvo „būsimųjų gėrybių“ šešėlis (Hbr 10, 1).

Nurodydamos į Jėzų, atnašos turėjo padėti žmonėms įtikėti Dievo Avinėlį, „kuris naikina pasaulio nuodėmę“ (Jn 1, 29; plg. su Iz 53). Tą pačią mintį Paulius išreiškė sakydamas, kad „Įstatymas buvo mūsų auklėtojas, vedęs į Kristų, kad mes būtume tikėjimu nuteisinti“ (Gal 3, 24), arba kad „Įstatymo tikslas – Kristus, atėjęs nuteisinti kiekvieno, kas tiki“ (Rom 10, 4).

Kitaip tariant, net Dešimt įsakymų, kad ir kokie jie geri bei tobuli, negali suteikti išgelbėjimo (Rom 3, 20–28; Rom 7, 12–14). Jie suteikia puikų teisingumo matą, tačiau jie neteikia teisumo, kaip žiūrėjimas į veidrodį nepašalina amžiaus raukšlių. Kad būtume teisūs, mums reikia Jėzaus kaip Pavaduotojo.

`Kodėl Įstatymas negali mūsų išgelbėti? Galų gale, jei mes laikomės visų įsakymų ir laikomės jų gerai, net nepriekaištingai – kodėl jie mūsų neišgelbėja?`