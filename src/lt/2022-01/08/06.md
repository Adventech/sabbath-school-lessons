---
title:  Naujoji Sandora išsprendė širdies klausimą
date:   17/02/2022
---

`5. Palyginkite Naujosios Sandoros pažadus Jer 31, 33 ir Ez 36, 26–27. Kaip jie susiję?`

Pirmąjį Sandoros dokumentą Dievas užrašė akmens plokštėse ir padėjo Sandoros Skrynioje kaip svarbų Dievo Sandoros su savo tauta liudininką (Iš 31, 18; Įst 10, 1–4). Tačiau akmenyje užrašyti dokumentai galėjo būti sudaužyti; o ritinius, kaip patyrė Jeremijas, buvo galima supjaustyti ir sudeginti (Jer 36, 23).

Bet dabar Dievas įrašys savo Įstatymą tautos širdyje. Širdis nurodo į protą, atminties ir supratimo organą (Jer 3, 15; Įst 29, 3), ypač į tai, kur priimami sąmoningi sprendimai (Jer 3, 10; Jer 29, 13).

Šis pažadas ne tik užtikrino galimybę visiems susipažinti su Įstatymu. Jis, svarbiau, turėjo lemti pokyčius tautos širdyje. Izraelio bėda ta, kad jų nuodėmė buvo „įrašyta geležine plunksna“, „deimanto antgaliu jų širdies plokštėje“ (Jer 17, 1). Jų širdis buvo užsispyrusi (Jer 13, 10; Jer 23, 17); todėl jiems buvo neįmanoma elgtis deramai (Jer 13, 23).

Jeremijas neskelbė Įstatymo pakeitimo, nes Izraelio bėda buvo ne Įstatymas, o širdis. Dievas norėjo, kad Izraelio ištikimybė būtų dėkingumo atsakas į tai, ką Jis dėl jų padarė; taigi Jis davė jiems Dešimt įsakymų su istoriniu prologu, išreikšdamas savo meilę ir rūpestį jais (Iš 20, 1–2). Dievas norėjo, jog Izraelis paklustų Jo įsakams pripažindamas, kad Jis jiems troško to, kas geriausia, tiesa, apreikšta jų didžiame išvadavime iš Egipto. Jų paklusnumas turėjo būti dėkingumo išraiška, jų santykių tikrovės pasireiškimas.

Tas pat pasakytina ir apie mus. Jėzaus meilė ir rūpestis mirštant už mus yra Naujosios Sandoros prologas (Lk 22, 20). Tikrasis paklusnumas kyla iš širdies kaip meilės išraiška (Mt 22, 34–40). Ši meilė yra skiriamasis Šventosios Dvasios buvimo tikinčiojo gyvenime ženklas. Savo meilę Dievas išlieja mums per savo Dvasią (Rom 5, 5), kuri išreiškiama meile (Gal 5, 22).

`Jei senovės Izraelis turėjo mylėti Dievą net nesuprasdamas Kristaus mirties, nejaugi mes neturėtume mylėti Dievo dar labiau nei jie? Kaip paklusnumas parodo šios meilės tikrovę?`