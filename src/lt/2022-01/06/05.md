---
title:  Kunigas per amžius
date:   02/02/2022
---

`4. Perskaitykite Hbr 7, 16. Kuo remiantis Jėzus tapo kunigu?`	

Jėzus kunigystę gavo remiantis nenykstamu gyvenimu ir todėl, kad Jam tenka amžina tarnystė. To padariniai yra stulbinantys. Tai reiškia, kad Jėzaus tarnystė niekada nebus viršyta ar pralenkta. Jėzus išgelbėja visiškai, „per amžius“ (Hbr 7, 25). Jėzaus išgelbėjimas yra visiškas ir galutinis. Jis pasiekia giliausias žmogaus prigimties puses (Hbr 4, 12; Hbr 9, 14; Hbr 10, 1–4). Jėzaus atliekamas užtarimas Dievo akivaizdoje apima visą Naujosios Sandoros naudą.

Ji apima daug daugiau nei nuodėmių atleidimą. Ji reiškia Įstatymo įdiegimą į mūsų širdį, mūsų padarymą naujais žmonėmis Jame ir vedimą į Evangelijos skelbimą pasauliui (Hbr 8, 10–12). Būdamas viena su Dievu ir su žmonėmis, Jis atstovauja mums Tėvo akivaizdoje. Kaip tas, kuris paaukojo savo gyvybę kaip atnašą, Jėzus turi tvirtą palankumą Dievo akivaizdoje.

`5. Perskaitykite Hbr 7, 22. Kas Jėzus yra Naujosios Sandoros atžvilgiu?` 

Jėzus yra Naujosios Sandoros laiduotojas, nes Dievas prisiekė, kad Jėzus bus kunigas „per amžius“ (Hbr 7, 21). Labai lengva nesuprasti šios priesaikos svarbos. Paulius jau minėjo priesaikas, kurias Dievas davė dykumos kartai ir Abraomui (Hbr 3, 7–11; Hbr 6, 13–15). Skirtumas tarp tų priesaikų ir šios priesaikos, kurią Dievas davė Sūnui, yra tas, kad anos priesaikos buvo duotos mirtingiems žmonėms. Priesaikos galioja tol, kol gyvi naudos gavėjai. Dievo priesaika dykumos kartai ir Abraomui buvo privaloma tol, kol buvo dykumos karta ir Abraomo palikuonys (žr. Gal 3, 29).

Tačiau Sūnaus, kuris yra „amžinai gyvas“, atveju, Dievo duota priesaika bus privaloma visiems laikams. Asmeniui, kuris laidavo kitam, grėsė tokia pati bausmė kaip ir asmeniui, už kurį jis laidavo, įskaitant mirtį. Vis dėlto Tėvas įtvirtino Jėzų kaip garantiją mums, kad Jis vykdys savo pažadus. Štai kodėl galime būti tikri dėl išganymo, kuris mums duotas Jėzuje.