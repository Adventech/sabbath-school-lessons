---
title:  Kunigas be nuodėmės
date:   03/02/2022
---

`6. Perskaitykite Hbr 7, 26. Kokios penkios Jėzaus savybės yra šiose eilutėse?`

Jėzus buvo „šventas“. Tai reiškia, kad Jėzus neturėjo kaltės santykiuose su Dievu (Hbr 2, 18; Hbr 4, 15; Hbr 5, 7–8). Senojo Testamento vertime į senąją graikų kalbą šiuo terminu buvo nusakomi tie, kurie palaikė jiems tenkančios Sandoros dalies santykius su Dievu ir su kitais.

Jėzus buvo „tyras“. Jis išliko tyras ir nepaliestas pikto, nepaisant to, kad buvo „visaip gundytas“ (Hbr 4, 15; Hbr 2, 18). Jėzaus tobulas nenusidėjimas svarbus Jo kunigystei. Senojoje Sandoroje buvo numatyta, kad atnašaujamos aukos turi būti „be kliaudos“, kad būtų priimtinos Dievui (Kun 1, 3. 10 ir pan.). Jėzaus tobulas paklusnumas per žemiškąjį gyvenimą leido Jam atnašauti save kaip priimtiną auką Dievui (Hbr 9, 14).

Jėzus buvo atskirtas „nuo nusidėjėlių“, kai pakilo į dangų. Graikų veiksmažodžio laikas rodo, kad tai yra esama Jėzaus būsena, prasidėjusi konkrečią laiko akimirką. Savo žemiškojo gyvenimo metu Jėzus iškentė nusidėjėlių priešiškumą, tačiau Jis buvo pergalingas ir buvo pasodintas Dievo dešinėje (Hbr 12, 2–3). Jėzus taip pat yra atskiras „nuo nusidėjėlių“ tuo, kad buvo visiškai be nuodėmės (Hbr 4, 15).

Jėzus buvo išaukštintas „virš dangaus“. Tai reiškia, kad Jėzus buvo išaukštintas virš visko, kas yra, todėl Jis yra viena su Dievu. Psalmėse Dievas yra tas, kuris išaukštinamas virš dangaus (Ps 57, 6. 12; Ps 108, 6).

Jėzus buvo visiškai žmogus, tačiau Jis nebuvo nuodėmingas žmogus, kaip mes (Hbr 2, 14–16; Hbr 4, 15). Jėzus yra tobulas ne tik todėl, kad niekada nenusidėjo, bet ir todėl, kad Jis nebuvo sugadintas nuodėmės, kaip mes.

Kadangi Jis taip pat buvo visiškai žmogus, Jis taip pat yra mūsų pavyzdys. Jis mums parodo, kaip bėgti „mums paskirtose lenktynėse“ (Hbr 12, 1–4). Jis yra pavyzdys, kurio turime laikytis (1 Pt 2, 21–23). Kadangi Jis yra šventas, nekaltas, tyras, atskirtas nuo nusidėjėlių (Hbr 7, 26), Jis yra mūsų Gelbėtojas, ir mes taip pat galime atspindėti Jo charakterį.

`Nors Jėzus buvo žmogus, kaip ir mes, Jis niekada nenusidėjo. Kaip suvokti šią nuostabią mintį? Pagalvokite, koks Jis turi būti šventas! Kodėl tada pažadas, kad Jo šventumas bus įskaitytas tikėjimu, turėtų padėti mūsų užtikrinimui dėl išgelbėjimo?`