---
title:  Kunigas žmonių labui
date:   30/01/2022
---

`1. Perskaitykite Hbr 5, 1–10. Koks yra kunigystės vaidmuo ir kaip, pasak šių eilučių, Jėzus atlieka šį vaidmenį?`

Pagrindinis kunigo tikslas yra tarpininkauti tarp nuodėmingų žmonių ir Dievo. Kunigus paskyrė Dievas, kad jie tarnautų žmonių labui; todėl jie turėjo būti gailestingi ir suprasti žmogaus silpnybes.

Hbr 5, 5–10 Paulius parodo, kad Jėzus puikiai įgyvendina šiuos tikslus: Dievas paskyrė Jį (Hbr 5, 5–6), taip pat Jėzus supranta mus, nes Jis taip pat kentėjo (Hbr 5, 7–8).

Tačiau yra keletas svarbių skirtumų. Jėzus nebuvo „imamas iš žmonių“ (Hbr 5, 1). Vietoj to, Jėzus priėmė žmogaus prigimtį, kad, be kita ko, galėtų tarnauti kunigu mūsų labui. Jėzus atnašavo ne už savo nuodėmes (Hbr 5, 3), o tik už mūsų nuodėmes, nes buvo be nuodėmės (Hbr 4, 15; Hbr 7, 26–28).

Laiške hebrajams sakoma, kad Jėzus meldėsi „Tam, kuris galėjo Jį išgelbėti nuo mirties, ir buvo išklausytas dėl savo pagarbios baimės“ (Hbr 5, 7). Laiške hebrajams turima omenyje antra mirtis, nuo kurios Dievas išgelbėjo Jėzų Jį prikėlęs (Hbr 13, 20). Laiške hebrajams taip pat sakoma, kad Jėzus „kentėjimuose išmoko klusnumo“ (Hbr 5, 8). Paklusnumas Jėzui buvo naujas dalykas ne todėl, kad Jis buvo nepaklusnus, bet todėl, kad Jis buvo Dievas. Kaip visatos valdovas, Jėzus niekam nepakluso; vietoj to visi pakluso Jam.

Jėzaus kentėjimai ir mirtis ant kryžiaus yra esminė kunigo tarnystės dalis. Kentėjimai neištobulino Jėzaus ta prasme, kad Jis tobulėjo morališkai ar etiškai. Kentėjimai nepadarė Jo gailestingo. Priešingai, Jėzus atėjo į šią žemę, nes Jis visada buvo gailestingas, todėl ir užjautė mus (Hbr 2, 17). Laiške hebrajams dėstoma, kad būtent per kančias buvo tikrai išreikšta ir atskleista Jėzaus broliškos meilės tikrovė, Jo žmogiškosios prigimties tikrumas ir Jo kaip žmonijos atstovo paklusnumo Tėvo valiai gilumas. Jis buvo ištobulintas ta prasme, kad kentėjimai įgalino Jį tapti mūsų Vyriausiuoju Kunigu. Tai buvo nepriekaištingo paklusnumo gyvenimas, o paskui – mirtis ant kryžiaus – auka, kurią Jėzus atnašavo Tėvui kaip mūsų Kunigas.

`1 Pt 2, 9 parašyta, kad esame „karališkoji kunigystė“. Ką Jėzaus gyvenimas jums sako apie tai, kokie turėtų būti jūsų santykiai su kitais žmonėmis, dėl mūsų atliekamo šio švento vaidmens?`