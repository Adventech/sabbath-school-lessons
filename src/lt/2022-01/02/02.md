---
title:  Jėzus yra mūsų karalius
date:   02/01/2022
---

Pagrindinė Laiško hebrajams mintis yra ta, kad Jėzus yra Valdovas, sėdintis Tėvo dešinėje (Hbr 8, 1). Kaip Dievas, Jėzus visada buvo visatos valdovas. Bet kai Adomas ir Ieva nusidėjo, šėtonas tapo šio pasaulio valdovu (Jn 12, 31; Jn 14, 30; Jn 16, 11). Tačiau Jėzus atėjo ir nugalėjo šėtoną ant kryžiaus, susigrąžindamas teisę valdyti tuos, kurie priima Jį kaip savo Gelbėtoją (Kol 2, 13–15).

Pirmieji du Laiško hebrajams skyriai daugiausia dėmesio skiria Jėzaus paskelbimui karaliumi.

`1. Perskaitykite Hbr 1, 5–14. Kas čia vyksta?`

Šios eilutės išdėstytos trimis dalimis. Kiekvienoje dalyje pateikiama Sūnaus pasodinimo į sostą ceremonijos pusė. Pirma, Dievas priima Jėzų kaip savo karališką Sūnų (Hbr 1, 5). Antra, Dievas pristato Sūnų dangaus rūmams, kurie Jį garbina (Hbr 1, 6. 8), o Viešpats skelbia amžiną Sūnaus valdymą (Hbr 1, 8–12). Trečia, Dievas pasodina Sūnų į sostą – faktinis valdžios suteikimas (Hbr 1, 13–14).

Vienas iš svarbiausių Naujojo Testamento mokymų yra tai, kad Jėzuje Dievas įvykdė savo pažadus Dovydui (žr. 2 Sam 7, 8–16 ir Lk 1, 30–33). Jėzus gimė iš Dovydo giminės Dovydo mieste (Mt 1, 1–16; Lk 2, 10–11). Tarnystės metu žmonės dažnai vadino Jį Dovydo sūnumi. Jam buvo įvykdyta mirties bausmė pagal kaltinimą, kad Jis skelbėsi žydų karaliumi (Mt 27, 37). Petras ir Paulius skelbė, kad Jėzus prisikėlė iš mirties, įvykdydamas Dovydui duotus pažadus (Apd 2, 22–36; Apd 13, 22–37). Jonas įvardijo Jėzų liūtu iš „Judo giminės“ (Apr 5, 5).

Laiškas hebrajams, žinoma, tam pritaria. Dievas įvykdė savo pažadus Dovydui Jėzuje: Dievas suteikė Jam prakilnų vardą (Hbr 1, 4), priėmė Jį kaip savo Sūnų (Hbr 1, 5), įsteigė Jo amžiną sostą (Hbr 1, 8–12) ir pasodino Jį dešinėje (Hbr 1, 13–14). Be to, pasak Hebrajams 4, Jėzus teikia žmonėms Dievo atilsį ir primena, kad Jėzus yra Dievo namų statytojas (Hbr 3, 3–4).

Taigi Jėzus yra teisėtas valdovas, kuris dėl mūsų ištikimybės kovoja su šėtonu, uzurpatoriumi.

`Kaip guodžia, ypač išbandymų metu, žinojimas, kad Jėzus yra visatos valdovas?`