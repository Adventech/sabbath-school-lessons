---
title:  III. Dievo įniršio lazda (Iz 9, 7–10, 34)
date:   26/01/2021
---

Ši dalis paaiškina Iz 8, 23; 9, 1–4, kur numatomas išgelbėjimas paniurusiai, kenčiančiai tautai, pasitikėjusiai okultizmu ir tapusiai užkariavimų bei engimo grobiu: „Juk Tu sutriuškinai jų nuožmaus prižiūrėtojo lazdą, kaip anuomet, Midjano dieną“ (Iz 9, 3).

`6. Perskaitykite Dievo tautos kančias, aprašytas aukščiau pateiktose eilutėse. Palyginkite prakeikimus Kun 26, 14–39. Kodėl Dievas nubaudė savo tautą etapais, o ne visą iškart? Ką tai sako apie Jo charakterį ir tikslus?`

Jei Dievas būtų norėjęs sunaikinti savo tautą, Jis būtų galėjęs ją atiduoti asirams iškart. Bet Jis yra kantrus, „nenorėdamas, kad kuris pražūtų, bet kad visi atsiverstų“ (2 Pt 3, 9). Kaip ir Teisėjų laikotarpiu, Dievas leido Judui ir Izraeliui patirti tam tikrus savo paikumo rezultatus, kad jie suprastų, ką jie darė, ir turėtų galimybę priimti geresnį sprendimą. Jiems neišsižadant savo nedorumo ir užkietinus savo širdį Jo raginimams, kuriuos Jis teikė per savo pasiuntinius, Jis patraukė savo apsaugą. Bet jie ir toliau maištavo. Šis ciklas kartojosi žemyn nukreipta spirale, kol Dievas daugiau nieko negalėjo padaryti.

`7. Perskaitykite Iz 9, 7–10, 2. Dėl kokių nuodėmių tauta kalta? Kam ji nusidėjo? Kas iš tautos kalti?`
														
Tai, ką mes matome čia, kaip akivaizdu visame Rašte, yra laisvos valios tikrovė. Dievas išlaisvino tautą (Jis privalėjo; kitaip ji niekada nebūtų galėjusi Jo iš tikrųjų mylėti), o laisvė suteikia galimybę daryti pikta. Ir nors Dievas vis bando mus vilioti, atskleisdamas savo meilę ir charakterį, Jis taip pat leis mums pjauti mūsų nederamų sprendimų vaisių; t.y., skausmą, kančią, baimę, suirutę ir t.t., visa tai tam, kad padėtų mums suvokti, prie ko priveda nusigręžimas nuo Jo. Ir vis dėlto net tokiu atveju, kaip dažnai tai neleidžia žmonėms išsižadėti nuodėmės ir ateiti pas Viešpatį. Laisva valia yra nuostabi; be jos mes negalėtume būti žmonėmis. Vargas tiems, kurie netinkamai ja naudojasi.

`Kaip Dievas panaudojo kančią jūsų pačių gyvenime, norėdamas jus nukreipti nuo klaidingo kelio? (O gal jūs vis dar to nesuvokiate?)`