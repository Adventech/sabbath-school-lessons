---
title:  V. Nelaimę pranašaujanti meilės giesmė (Iz 5, 1–7)
date:   31/12/2020
---

`8. Perskaitykite meilės giesmę pateiktose eilutėse. Kokia šio palyginimo reikšmė?`

Dievas šio palyginimo reikšmę paaiškina tik pabaigoje, 7 eilutėje. Naudodamas palyginimą, Jis padeda tautai objektyviai pažvelgti į save, kad būtų pripažinta tikroji jos būklė. Dievas veiksmingai pasinaudojo šiuo metodu karaliaus Dovydo atveju (žr. 2 Sam 12, 1–13). Vadindamas šį palyginimą meilės giesme, Dievas iš pradžių atskleidžia savo tikslą tautai. Jo santykiai su ja kyla iš Jo charakterio, kuris yra meilė (1 Jn 4, 8). Jis tikisi meilės mainais. Tačiau vietoj „vynuogių“ Jis gauna „rūgštuogių“, o hebrajų kalboje tai reiškia „dvokiančius dalykus“.

`9. Ką Viešpats nori pasakyti Iz 5, 4: „Ką dar reikėjo padaryti Mano vynuogynui, ko Aš jame nepadariau?“`

Toliau Dievas sako: „Dabar jums pasakysiu, ką ketinu daryti savo vynuogynui: išrausiu gyvatvorę, ir jis bus nuniokotas, nugriausiu sieną, ir jis bus ištryptas. Taip! Paversiu jį dykviete“ (Iz 5, 5–6).

Mums nusidėjus, Dievas ne iš karto atstumia mus nuo savęs, pašalindamas savo apsaugą ir sunaikindamas mus. Jis kantriai suteikia mums galimybę sulaukti atleidimo (žr. 2 Pt 3, 9). Jis neatstumia nė vieno, kuris Jam atsiliepia. Jis kreipiasi tol, kol yra atsiliepimo viltis. Jis ne iš karto priima atsakymą – „ne“, nes žino, kad mes neišmanėliai ir esame suvilioti nuodėmės. Bet jei Jis su mumis nieko nepasiekia, galiausiai Jis priima mūsų apsisprendimą ir leidžia mums likti tokiais, kokiais mes nusprendėme būti (žr. Apr 22, 11).

Jei atkakliai atmesime Dievo raginimus per Jo Dvasią, galų gale galime atsidurti už kritinės ribos, kai bus nebeįmanoma sugrįžti (Mt 12, 31–32). Nusigręžimas nuo Kristaus yra pavojingas (Hbr 6, 4–6). Dievas gali padaryti tik tiek, kiek Jis atsižvelgia į mūsų laisvą valią ir apsisprendimą.

`Perskaitykite Iz 5, 4 pateiktą sąvoką: „Ką dar reikėjo padaryti Mano vynuogynui“, ir atsižvelkite į ją Kryžiaus šviesoje, kada Dievas pasiaukojo už mūsų nuodėmes, savo kūnu sumokėdamas kainą už tai, kad sulaužėme Jo Įstatymą. Kas dar galėjo būti padaryta dėl mūsų? Kaip kryžiaus apmąstymas suteikia mums išgelbėjimo garantiją ir paskatina mus atgailauti ir pasukti iš nedoro mūsų kelio?`