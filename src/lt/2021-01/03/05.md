---
title:  IV. Sūnaus ženklas (Iz 7, 14)
date:   13/01/2021
---

Ženklo, „ar iš Šeolo gelmių, ar iš padangės aukštybių“ (Iz 7, 11) pasiūlymas Ahazo nepalietė. Taigi, kai Dievas sako, kad Jis pats duos ženklą (Iz 7, 14), mes tikimės, kad jis bus gniaužiantis kvapą, toks, kokį gali sugalvoti tik Dangaus vaizduotė (palyginkite Iz 55, 9; 1 Kor 2, 9).

Staigmena! Ženklas – tai sūnus. Tačiau kaip „mergelė“, besilaukianti kūdikio, kurį pavadins Emanueliu, galėtų būti biblinio masto?

`7.	Kas yra mergelė ir kas yra jos kūdikis?`

Senasis Testamentas niekur nenurodo šio svarbaus ženklo išsipildymo, kaip tai buvo padaryta su ženklais, duotais kitiems žmonėms, tokiems kaip Gideonas (Ts 6, 36–40). Taigi čia yra keletas galimų išsipildymų, pagrįstų tik Senuoju Testamentu:

1. Kadangi žodis „mergelė“ nusako jauną santuokinio amžiaus moterį, daugelis mano, kad ji yra susituokusi moteris, gyvenanti Jeruzalėje, galbūt Izaijo žmona. Iz 8, 3 yra užfiksuotas sūnaus gimimas suėjus su „pranaše“ (turint omeny jo žmoną, kurios pranašiškos žinios dalį sudarė, bent jau jos vaikai; palyginkite su Iz 7, 3; Iz 8, 18). Tačiau šis sūnus buvo pavadintas Maher Šalal Haš Bazu (Iz 8, 1–4), o ne Emanueliu. Nepaisant to, šių dviejų berniukų ženklai yra panašūs tuo, kad dar nepasiekę amžiaus, kai jie galės atskirti gera nuo pikto, Sirija ir Šiaurės Izraelis bus nuniokoti (Iz 7, 16; Iz 8, 4).

2. Kai kurie mano, kad Emanuelis yra Ezekijas, Ahazo sūnus, kitas karalius. Bet vardas Emanuelis jam niekur nebuvo taikytas.

3. Kadangi Emanuelis yra šiek tiek paslaptingas, o jo vardas, paprastai verčiamas „Dievas su mumis“, reiškia Dievo buvimą, Jis gali būti tas pats ypatingas Sūnus, pranašautas Izaijo 9 ir 11. Jei taip, jo išaukštintas apibūdinimas yra dieviškas (Iz 9, 6) ir Jesės šaknis (Iz 11, 10) pranoksta bet ką, kas galėtų būti priskirta net geram karaliui Ezekijui.

4. Santuokinio amžiaus nesusituokusiai mergelei natūralus nesantuokinio vaiko gimdymas būtų prilygintas paleistuvystei (žr. Įst 22, 20–21). Kodėl Dievas tokį vaiką vadintų ženklu, įkvepiančiu tikėjimą?

Priešingai, Naujajame Testamente Jėzus įvardijamas kaip Emanuelis (Mt 1, 21–23), stebuklingai ir tyrai gimęs nesusituokusiai, bet susižadėjusiai mergelei. Jėzus taip pat yra dangaus Sūnus (Iz 9, 6; Mt 3, 17) ir Jesės kelmas bei šaknis (Iz 11, 1. 10; Apr 22, 16). Galbūt ankstesnis „Emanuelis“, kurio raida įrodė Ahazui pranašysčių išsipildymo laikotarpius, tarnavo kaip Kristaus pirmtakas. Mes nežinome. Bet mes žinome tai, ką turime žinoti: „atėjus laiko pilnatvei, Dievas atsiuntė savo Sūnų, gimusį iš moters“ (Gal 4, 4), kad parūpintų mums Dievo buvimą su mumis.

`Apmąstykite Kristaus atėjimo pas žmoniją tikrovę. Kaip pastaroji gali mus paguosti, atrodytų, šaltame, baisiame ir žiauriame pasaulyje?`