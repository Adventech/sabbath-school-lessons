---
title:  IV. Tikėjimo bendruomenė (Iz 66, 21)
date:   24/03/2021
---

Izraelitai buvo „kunigiška karalystė ir šventa tauta“ (Iš 19, 6) su konkrečiais kunigais, paskirtais, kad jiems būtų garbinimo vadovais. Tačiau ateityje kai kurie pagonys taps garbinimo vadovais (Iz 66, 21).

`8. Kaip šis pokytis paveiktų atsinaujinusią tikėjimo bendruomenę? Mt 28, 19; Apd 26, 20; Gal 3, 28; Kol 3, 11; 1 Tim 3, 16.`
														
Dievo „naujoje pasaulio tvarkoje“ pagonys ne tik prisijungs prie Dievo tautos, jie bus lygiaverčiai partneriai su žydais vieningoje tikėjimo bendruomenėje, kuri bus „karališkoji kunigystė“. Todėl skirtumas tarp žydų ir pagonių taps iš esmės nereikšmingas.

`9. Kada išsipildė ši Izaijo pranašystė?`

Paulius, misionierius pagonims, skelbė: „Nebėra nei žydo, nei graiko... visi jūs esate viena Kristuje Jėzuje! O jei priklausote Kristui, tai esate ir Abraomo palikuonys bei paveldėtojai pagal pažadą“ (Gal 3, 28–29).

Tapimas pažado paveldėtojais ir išaukštinta „karališka kunigyste“ nebuvo dingstis išpuikusiam elitarizmui (išskirtinumui), bet pavedimas prisijungti prie žydų garsinant „šlovingus darbus To, kuris pašaukė jus iš tamsybių į savo nuostabią šviesą“ (1 Pt 2, 9; plg. Iz 66, 19).

Pagonių pakėlimas nesuteikė žydams teisės murmėti, kad Dievas nesąžiningas, jog suteikia jiems tą patį atlygį. Tai taip pat nesuteikė pagonims teisės nepagarbiai elgtis su savo broliais ir seserimis žydais, kaip anksčiau pasamdyti darbuotojai neturėtų su panieka žiūrėti į pasamdytuosius vėliau (žr. Mt 20, 1–16). Pirmiausia žydams buvo patikėti „Dievo žodžiai“ (Rom 3, 2), kaip Dievo apreiškimo kanalas. Paulius rašė pagonims: „Jeigu kai kurios šakos nulaužtos, o tu, laukinis alyvmedis, esi jų vietoje įskiepytas ir tapęs šaknies bei alyvmedžio sulčių dalininku, tai bent nesididžiuok prieš anas šakas! O jeigu didžiuojiesi, tai žinok, kad ne tu išlaikai šaknį, bet šaknis tave“ (Rom 11, 17–18).

Kodėl kryžiaus ir paliepimo skelbti Evangeliją šviesoje bet koks dvasinis, etninis ar net politinis elitarizmas (išskirtinumas) yra itin pasibjaurėtinas Dievui? Atidžiai pagalvokite apie save; ar jaučiate dvasinį ar etninį pranašumą? Jei taip, atgailaukite!