---
title:  Kalnas ir minia
date:   13/08/2024
---

`3. Perskaitykite Mk 9, 1–13. Ką vieną naktį su Jėzumi pamatė Petras, Jokūbas ir Jonas?`

Jėzaus pranašystė Mk 9, 1, kad kai kurie, stovintys su Juo, neragaus mirties, kol išvys Dievo karalystę, išsipildė per kelias dienas, kai Jis užsivedė Petrą, Jokūbą ir Joną į aukštą kalną. Ten Jis jų akivaizdoje atsimainė, apreikšdamas dangaus karalystės šlovę.

Iš dangaus nužengę Elijas ir Mozė kalbėjosi su Jėzumi. Lukas pažymi, kad jie kalbėjo apie Jėzaus išėjimą (graikiškai – egzodą), įvyksiantį Jeruzalėje (Lk 9, 30–31). Taigi šie šlovingi įvykiai yra susieti su Jėzaus mirtimi ant kryžiaus (plg. Mk 9, 9). Jie suteiks vilties, kai mokiniai pamatys Jį nukryžiuotą.

Nusileidę nuo kalno, kitą rytą trys mokiniai klausė Jėzaus, ar pirmiau ateis Elijas. Tikėtina, kad ši mintis yra susijusi su lūkesčiu, jog Elijas pasirodys prieš Mesiją (plg. Mal 3, 23–24). Jėzus atsakė, kad Elijas jau atėjo, taip nurodydamas į Joną Krikštytoją. Kaip buvo nužudytas Jonas, taip ir Jėzus mirs nuo žydų rankų, bet po trijų dienų Jis prisikels.

Po šlovingos nakties, kalno papėdėje vyravo liūdnas chaosas (žr. Mk 9, 14–29). Devyni mokiniai susidūrė su demono apsėstu berniuku, kurio jie negalėjo išgydyti. Kai pasirodė Jėzus, visi bėgo Jo pamatyti. Pasakojimas atskleidžia demono galią vaikui. Atrodo, kad Jėzus ilgai aiškinosi demono apsėdimo detales. Tėvui to buvo per daug, jis tarė: „Tad, jei ką gali, pasigailėk mūsų ir padėk mums!“ (Mk 9, 22)

Jėzus nedelsdamas ėmėsi abejonių klausimo. Viešpaties atsakymą galima perfrazuoti: „Ką turi omenyje: ‘Jei gali’“? (Mk 9, 23) Staiga, tarsi žaibas iš dangaus, tėvas pamato, kad sunku ne tik jo sūnui – jį patį ištiko netikėjimas. Ir dėl jo netikėjimo sūnus gali neišgyti. Beviltiškas tėvas pavedė save Jėzaus gailestingumui: „Tikiu! Padėk mano netikėjimui!“ (Mk 9, 24) Jėzus išgydė berniuką.

`Kokiomis aplinkybėmis (jei tokių buvo) jums teko ištarti: „Tikiu! Padėk mano netikėjimui“? Ko išmokė toks patyrimas?`