---
title:  Mokinystės kaina
date:   12/08/2024
---

`2. Perskaitykite Mk 8, 31–38. Ko Jėzus čia moko apie sekimo Kristumi kainą?`

Mokiniai pasiekė lemiamą santykių su Jėzumi lūžio tašką. Dabar jie žinojo, kad Jis yra Mesijas. Evangelijos pagal Morkų skaitytojas tai žinojo nuo pat šios knygos pradžios (Mk 1, 1), todėl turėjo pranašumą kartais dvejojančių mokinių atžvilgiu.

Kai Jėzus pirmą kartą pašaukė mokinius, Jis pasakė, kad padarys juos žmonių žvejais (Mk 1, 17). Apie bėdas nebuvo nė kalbos. Bet dabar, kai jie iš tikrųjų žinojo, kas Jis yra, Jis atskleidė jiems savo misijos tikslą – kad Jam būtina daug kentėti, būti atstumtam ir nužudytam, o po trijų dienų prisikelti.

Tai šokiruojanti žinia. Petras, ką tik išpažinęs, kad Jėzus yra Mesijas, pasivadinęs Jį į šalį priekaištavo dėl to, kad Jis taip pasakė. Viso to buvo mokoma netiesiogiai, bet dabar evangelijos surašytojas išdėstė Jėzaus žodžius, kurie juos girdintį Petrą turėjo užgauti. Jis pavadino Petrą šėtonu ir liepė eiti šalin, nes tokios mintys nederėjo su Dievo valia.

„Petro žodžiai Jėzaus nepaguodė, laukiant didžiojo išbandymo. Jie neatitiko Dievo tikslo išlieti malonę pražuvusiam pasauliui ar pasiaukojimo pamokos, kurią Jėzus turėjo parodyti savo pavyzdžiu“ (E. Vait, Su meile iš Dangaus, 2011, p. 385.).

Jėzaus sekėjai yra pašaukti tam pačiam tikslui, kurį turėjo Jis – imti kryžių ir sekti Juo. Nukryžiavimas buvo žiauriausias, žeminantis ir bauginantis romėnų žudymo būdas. Visi vengė kryžiaus. Tad kodėl kas nors norėtų imti kryžių kaip pasišventimo Jėzui simbolį?

Jėzus paaiškino ne tik mokinystės kainą, bet ir didelę jos vertę. Krikščioniškojo tikėjimo paradoksas toks, kad gyvybės praradimas tampa būdu jai išgelbėti. Priešingai, laimėti visą pasaulį, bet netekti amžinojo gyvenimo, yra beprasmiška. Kaip tai savo 1949 m. spalio 28 d. užrašuose itin elegantiškai išdėstė misionierius Džimas Eliotas (Jim Eliot): „Tas, kuris paaukoja tai, ko negali išlaikyti, kad įgytų tai, ko negali prarasti, nėra kvailys“.

`„Kas myli savo gyvybę, ją pražudys, o kas nekenčia savo gyvybės šiame pasaulyje, išsaugos ją amžinajam gyvenimui“ (Jn 12, 25). Kaip jūs patyrėte šių žodžių tikrovę?`