---
title:  Matyti ryškiai
date:   11/08/2024
---

`1. Perskaitykite Mk 8, 22–30. Kodėl Jėzui prireikė prisiliesti du kartus, kad išgydytų neregį, ir ko tai moko?`

Evangelijose rašoma apie daugybę Jėzaus išgydytų neregių. Be Morkaus 8 sk. neregio, Bartimiejaus išgydymas užrašytas Mk 10, 46–52. Matas rašė apie du akluosius (Mt 20, 29–34), o Jono 9 pasakojama apie Jėzaus išgydytą akląjį, kuris nusiprausė Siloamo tvenkinyje.

Tačiau šis Morkaus 8 sk. pasakojimas yra išskirtinis. Jis užrašytas tik evangelijoje pagal Morkų, ir tai yra vienintelis Jėzaus stebuklas, kada išgydymui prireikė dviejų patepimų. Pasakojimo dalimi yra ir jaudinanti detalė, kad Jėzus paėmė neregį už rankos ir nusivedė už kaimo. Galima jausti Jo užuojautą šiam vyrui su negalia.

Bet kodėl du patepimai? Kadangi tai yra vienintelis stebuklas su dviem patepimais, mažai tikėtina, kad Jėzui čia pristigo galios. Vietoj to, tai greičiausiai toks palyginimas, kuris parodo, kad dvasinei įžvalgai atsiskleisti kartais reikia laiko. Būtent taip atsitinka Jėzaus mokiniams. Visas Morkaus pasakojimas 8:22–10:25, prasideda ir baigiasi aklojo išgydymu. Šiame Morkaus pasakojime Jėzus ypatingų būdu atkreipia mokinių dėmesį į savo artėjančią mirtį. Jiems sunku tai suvokti, nors Jis daug kartų kalba mokiniams apie savo mirtį. Regėjimo atkūrimas tampa įžvalgios mokinystės metafora.

Mokytojai mėgsta klausimus. Pastarieji dažnai pasitarnauja mokinio supratimui pažadinti. Šiose Morkaus 8 eilutėse yra lūžis. Trys ypatybės patvirtina šį teiginį. Pirma, Jėzus klausė savo mokinių apie savo tapatybę, ko Jis iki šiol nedarė. Antra, Petras yra pirmasis demonų neapsėstas žmogus, kuris pareiškė, kad Jėzus yra Mesijas. Trečia, iškart po šio apreiškimo, kas yra Jėzus, Jis ėmė aiškinti, kur Jis eina – prie kryžiaus.

Kodėl Jėzus liepė savo mokiniams niekam nesakyti, kad Jis yra Mesijas? Atrodo, kad tai prieštarauja Dievo karalystės įkūrimui. Tačiau Jėzaus laikais „mesijui“ teko politinis Romos valdžios nuvertimo atspalvis. Jėzus neatėjo būti tokiu mesiju; todėl Jis ragino nutylėti apie Jo tapatybę.

`Ko šis pasakojimas mus moko apie laikus, kai svarbu kai ko nesakyti, nors tai ir yra tiesa?`