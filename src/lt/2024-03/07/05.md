---
title:  Kas didžiausias?
date:   14/08/2024
---

`4. Perskaitykite Mk 9, 30–41. Kuo skiriasi antra Jėzaus pranašystė apie Jo mirtį ir prisikėlimą (plg. Mk 8, 31)? Taip pat, dėl ko ginčijosi mokiniai ir kokius nurodymus davė Jėzus?`

Pirmoje pranašystėje Jėzus kalbėjo apie tuos, kurie Jį atmes ir nužudys. Antroje pranašystėje Jėzus nurodė, kad Jis bus išduotas. Išdavikas šiuo metu neįvardijamas, bet skaitytojas jau žino, kas jis – Judas (žr. Mk 3, 19). Vėlgi, Viešpats paminėjo nužudymą ir prisikėlimą po trijų dienų. Tačiau atrodo, kad mokinius šios pranašystės detalės domino dar mažiau nei pirmosios. Nepageidaujamos naujienos nesukelia diskusijų.

Mk 8, 27 Jėzus buvo į šiaurę nuo Galilėjos ežero netoli Pilypo Cezarėjos. Mk 9, 30 Jis keliavo per Galilėją, o Mk 9, 33 Jis atėjo į Kafarnaumą. Taigi nesunku įsivaizduoti Jo kelionę iš šiaurės į pietus. Tačiau į Kafarnaumą Jis įžengė vienas, dvylikai mokinių atsiliekant. Namie Jis teiravosi apie jų diskusiją pakeliui. Visi tylėjo, o tai yra nepatogumo požymis išgirdus klausimą, beveik kaip vaikai, sugauti darantys tai, ko, jų supratimu, daryti nedera. Jie kalbėjosi apie tai, kas yra didžiausias. Nors dauguma žmonių to nepripažins, kiekvienas pagalvoja apie šį klausimą, kas yra didžiausias. Tačiau Dievo karalystėje ši mintis apverčiama aukštyn kojomis.

Jėzus į aplinkybes reaguoja dviem žingsniais. Pirma, Jis aiškiai pasakė, kad norint būti pirmu (didžiausiu), reikia tapti tarnu. Tada Jėzus savo mintį iliustravo. Matyt, šalia buvo vaikas ir klausėsi. Jėzus paėmė vaiką ir pasodino jį grupės viduryje. Vaikui tai būtų nemalonu. Tada Jėzus apkabino vaiką, sumažindamas įtampą. Jis mokė, kad jei priimi vaiką, priimi Jį. Ir jei priimi Jį, priimi Jo Tėvą. Taigi mažiausias vaikas yra susietas su pačiu Dievu.

Jonas klausė apie pašaliečius, o Jėzus mokė, kad tie, kurie nėra prieš mus, yra už mus. Viešpats patvirtino, kad net ir maža pagalba tarnaujantiems krikščionims nelieka nepastebėta danguje.

`Kokia yra biblinė didybės idėja, priešingai pasaulio idėjai? Kurios didybės siekiate jūs?`