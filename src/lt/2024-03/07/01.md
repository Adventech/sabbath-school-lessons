---
title:  Mokinių ugdymas. I dalis
date:   10/08/2024
---

### Šios savaitės tyrinėjimui skaitykite:
Mk 8, 22–38; Mt 20, 29–34; Jn 12, 25; Mk 9, 1–50; Mal 3, 23–24; Lk 9, 30–31.

> <p>Įsimintina eilutė:</p>
> „Pasišaukęs minią ir savo mokinius, Jėzus prabilo: Jei kas nori eiti paskui Mane, teišsižada pats savęs, teima savo kryžių ir teseka Manimi“ (Mk 8, 34).

Pirmoje evangelijos pagal Morkų dalyje dėmesys sutelkiamas į tai, kas yra Jėzus. Jo galingas mokymas ir stebuklai parodo tą patį – Jis yra Mesijas. Lemiamu šio pasakojimo metu Jėzus paklaus mokinių, kas, jų manymu, Jis yra.

Petras pateiks aiškų atsakymą į šį klausimą, o Jėzus tuoj pat pradės dėstyti, kur veda Jo, kaip Mesijo, kelias, ir mes žinome, kad jis veda prie kryžiaus.

Paskutinėje Morkaus 8 sk. dalyje iki Morkaus 10 sk. pabaigos Jėzus sutelkė dėmesį aiškindamas savo mokiniams apie savo kelionę. Šiuose skyriuose Jis pateiks su kryžiumi susijusias pranašystes. Po jų bus išdėstytas specialus su mokinyste susijęs mokymas. Šios galingos pamokos išlieka aktualios ir šiandien.

Antra šios evangelijos dalis yra pažymėta dviejų aklųjų išgydymu, Morkaus 8 sk. viduryje ir Morkaus 10 sk. pabaigoje. Šie stebuklai dramatiškai parodo, kad mokinystė apima dvasinę įžvalgą, susijusią su tuo, kas Jėzus yra ir kur Jis eina. Kaip Jo mokymas metė iššūkį dvylikai mokinių prieš 2000 metų, taip jis ir šiandien parodo mokiniams didelę sekimo Jėzumi kainą ir naudą.