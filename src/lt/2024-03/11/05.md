---
title:  Palikęs visa pabėgo nuo jėzaus
date:   11/09/2024
---

`4. Perskaitykite Mk 14, 43–52. Kas esminio išganymo planui čia įvyko?`

Pribloškia tai, kad vienas iš artimiausių Jėzaus bendražygių išdavė Jį savo priešams. Evangelijose neaiškinama Judo motyvacija. Tačiau E. Vait rašo: „Judas iš prigimties labai mėgo pinigus, tačiau jis ne visada buvo toks blogas, kad šitaip pasielgtų. Jis puoselėjo piktąją godumo dvasią, kol ji tapo pagrindine jo gyvenimo varomąja jėga. Meilė mamonai nustelbė jo meilę Kristui. Tapęs vienos nedorybės vergu, jis atsidavė šėtonui, kad be galo gramzdintų jį į nuodėmę“ (E. Vait, Su meile iš Dangaus, 2011, p. 662).

Pačią išdavystę smerkia visi, net ir tie, kurie naudojasi išdavikais (plg. Mt 27, 3–7). Tačiau Judo poelgis yra ypač niekingas, nes jis slėpė išdavystę prisidengdamas draugyste. Jis nurodė miniai, kad asmuo, kurį jis pabučiuos, yra tas, kurį reikia suimti. Atrodo, kad Judas norėjo nuslėpti savo klastą nuo Jėzaus ir kitų mokinių.

Miniai suėmus Jėzų prasidėjo chaosas. Kažkas išsitraukė kalaviją (Jn 18, 10–11 parašyta, kad tai buvo Petras) ir nukirto vyriausiojo kunigo tarnui ausį. Jėzus kreipėsi į minią, bardamas juos, kad jie slapta darė tai, ką bijojo daryti atvirai, kai Jis mokė šventykloje. Tačiau Jėzus nurodė į Šventojo Rašto išsipildymą. Tai dar vienas ženklas šiai dvigu-

bai temai, besirutuliojančiai per visą kančios pasakojimą – Dievo valia įvykdoma net tada, kai žmogaus valia siekia sunaikinti Mesiją. Visi mokiniai pabėgo, įskaitant Petrą, kuris vis dėlto vėl pasirodys, seks Jėzų iš tolo ir pateks į bėdą. Tačiau Mk 14, 51–52 pasakojama apie jaunuolį, kuris sekė Jėzumi – šis įvykis užrašytas tik čia ir niekur kitur kanoninėse evangelijose. Kai kas mano, kad tai buvo pats Morkus, bet tai neįrodoma. Stebina tai, kad jis pabėgo nuogas. Jaunuolis, užuot palikęs visa ir sekęs Jėzumi, paliko visa ir pabėgo nuo Jėzaus.

`Apmąstykite bauginančią mintį, kad buvimas vos vienos ydos vergu paskatino Judą padaryti tai, ką jis padarė. Ką tai turėtų mums pasakyti apie neapykantą nuodėmei ir jos įveikimą Dievo malone?`