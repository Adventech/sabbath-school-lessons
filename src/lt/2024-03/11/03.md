---
title:  Paskutinė vakarienė
date:   09/09/2024
---

`2. Perskaitykite Mk 14, 22–31 ir Iš 24, 8. Kuo svarbus šis pasakojimas krikščionių tikėjimui?`

Mk 14, 12 pažymima, kad tai pirmoji Neraugintos duonos šventės diena, kai buvo aukojamas Paschos avinėlis. Pati vakarienė buvo ketvirtadienio vakarą.

Paskutinės vakarienės metu Jėzus įsteigė naują apeigą atminimui. Tai perėjimas nuo žydų Paschos, tiesiogiai susietos su Izraelio išėjimu iš Egipto ir tapimu Dievo Sandoros tauta prie Sinajaus. Sandora buvo sutvirtinta, Iš 24, 8, Mozei apšlaksčius žmones aukų krauju ir pasakius: „Tai kraujas Sandoros, kurią VIEŠPATS sudarė su jumis pagal visus šiuos žodžius“.

Stebina tai, kad Viešpaties vakarienės metu, kurią čia įsteigė Jėzus, Paschos valgio metu nebuvo avinėlio. Taip yra todėl, kad Jėzus yra Dievo Avinėlis (plg. Jn 1, 29). Viešpaties vakarienės duona simbolizuoja Jo kūną. Naujoji Sandora (plg. su Jer 31, 31–34) yra užantspauduota Jėzaus krauju, kurį simbolizuoja taurė. Jis tarė: „Tai Mano kraujas, Sandoros kraujas, kuris išliejamas už daugelį“ (Mk 14, 24).

Tada Jėzus išpranašavo, kad visi Jo mokiniai Juo pasipiktins. Jis citavo Zch 13, 7, kur parašyta apie prieš piemenį pakeltą kalaviją ir išblaškytas avis. Jėzus yra ganytojas, o Jo mokiniai yra avys. Tai atšiauri ir slegianti žinia. Tačiau Jėzus pridūrė vilties žodį, pakartotinai išpranašaudamas savo prisikėlimą. Visgi Jis pasakė, kad eis pirma mokinių į Galilėją. Šį išpranašavimą paminės jaunuolis Jėzaus kape Mk 16, 7, todėl čia šiam išpranašavimui tenka ypatingas svoris.

Tačiau visa tai buvo per sunku priimti mokiniams, ypač Petrui, kuris tvirtino, kad visi kiti gali pasipiktinti, bet jis tikrai neišsigins. Jėzus tęsė ir išpranašavo, kad Petras tris kartus Jo išsigins, prieš gaidžiui dukart pragystant. Šis išpranašavimas atliks lemiamą vaidmenį Jėzaus teismo ir išsigynimo metu; taigi, šis išpranašavimas ir čia atlieka lemiamą vaidmenį.

`Ko galite pasimokyti iš tų kartų, kai pažadėjote Dievui, kad ką nors darysite arba nedarysite, bet vis tiek padarėte arba nepadarėte?`