---
title:  Nepamirštamas
date:   08/09/2024
---

`1. Perskaitykite Mk 14, 1–11. Kokie du pasakojimai čia persipynę ir kuo jie skiriasi?`

Mk 14, 1 parašyta, kad iki Paschos buvo likę dvi dienos. Šis susitikimas tikriausiai įvyko tos savaitės antradienio vakarą arba trečiadienį. Religiniai vadovai rezgė planą. Jiems tereikėjo priemonių savo tikslui pasiekti. Jos ateis iš netikėtos pusės.

Šios eilutės yra penktasis evangelijos pagal Morkų dvilypis pasakojimas (žr. 3 temą). Sąmokslas prieš Jėzų yra susijęs su pasakojimu apie moterį, kuri patepė Jėzaus galvą brangiais kvepalais. Dvi lygiagrečios asmenybės atliko priešingus darbus, parodydamos ironišką kontrastą.

Kas toji moteris, Morkus neatskleidžia. Jos nuostabi dovana Jėzui prieštarauja Judo klastai išduodant savo Viešpatį. Ji neįvardyta; jis įvardijamas kaip vienas iš dvylikos. Užrašyta jos dovanos vertė; jo kaina yra tik piniginis pažadas.

Konkreti priežastis, kodėl ji taip pasielgė, nenurodoma, tačiau vakarienės svečiai buvo pasibaisėję tuo, ką jie laikė didžiuliu beveik vienerių metų atlygio iššvaistymu, išliejant ant Jėzaus kvepalus. Tačiau Jėzus įsikišo ją apgindamas ir sakė, kad tai, ką ji padarė, bus Evangelijos skelbimo visame pasaulyje dalis kaip jos atminimas. Šis poelgis nepamirštamas. Iš tiesų, visos keturios evangelijos vienaip ar kitaip pasakoja šį įvykį, tikriausiai dėl Jėzaus žodžių, įamžinančių jos poelgį.

Judo išdavystė taip pat nepamirštama. Morkus nurodo, kad jo motyvas buvo godumas. Evangelijoje pagal Joną tai aiškiai įvardinta (Jn 12, 4–6).

Evangelijoje pagal Morkų pavartoti žodžiai „gerą darbą“ parodo, jog šiame pasakojime yra dvi skirtingos temos arba siužetai. Mk 14, 6 Jėzus pavadino moters poelgį geru darbu. Jis sakė, kad vargšams visada galima daryti gera (Mk 14, 7), o Mk 14, 9 Jis pavadino jos poelgį „Gerosios naujienos/Evangelijos“ dalimi. Mk 14, 11 Judas ieškojo „progos“ išduoti Jėzų. Šis žodžių žaismas rodo, kad žmonių sąmokslas  nužudyti Mesiją iš tikrųjų taps Evangelijos dalimi, nes taip buvo įgyvendinta Dievo valia atiduodant savo Sūnų žmonijos išgelbėjimui.

`Kaip Rom 8, 28 padeda paaiškinti, kas čia atsitiks?`