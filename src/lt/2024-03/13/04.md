---
title:  Moterys prie kapo
date:   24/09/2024
---

„Moterys, stovėjusios prie Kristaus kryžiaus, laukė ir budėjo, kol praeis sabatos valandos. Pirmąją savaitės dieną, labai anksti, jos nuėjo prie kapo, nešinos brangiais kvepalais, kad pateptų Išgelbėtojo kūną. Jos nė nepagalvojo, kad Jis gali būti prisikėlęs iš numirusių. Jų vilties saulė buvo nusileidusi, ir širdis gaubė tamsa. Eidamos jos prisiminė Kristaus gailestingumo darbus ir Jo paguodos žodžius. Bet Jo pažado: ‘Aš jus vėl pamatysiu’ (Jn 16, 22) neprisiminė“ (E. Vait, Su meile iš Dangaus, 2011, p. 734).

`4. Perskaitykite Mk 16, 1–8. Kas atsitiko ir kaip moterys pirmiausia reagavo?`

Nuo pat evangelijos pradžios skaitytojas žino, kad Jėzus yra Mesijas. Tačiau pačiame tekste pirmasis demonų neapsėstas asmuo, kuris skelbė Jį Mesiju, yra Petras, Mk 8, 29. Ir šis išpažinimas užrašytas šiai knygai įpusėjus!

Visoje evangelijoje pagal Morkų Jėzus liepė žmonėms nutylėti tai, kas Jis yra, arba nekalbėti apie Jo atliktą išgydymą. Mk 1, 44 Jis liepė raupsuotajam niekam nepasakoti apie jo išgydymą. Mk 5, 43 Jis liepė Jayrui ir jo žmonai niekam nepasakoti apie jų dukters prikėlimą. Mk 7,

36 Jis liepė grupei nepasakoti žmonėms apie išgydytą kurčią nebylį. Tada Jis įsakė savo mokiniams nesakyti žmonėms, kad Jis yra Mesijas (Mk 8, 30; taip pat žr. Mk 9, 9). Be abejo, pagrindinė priežastis, kodėl Jėzus liepė jiems tylėti, buvo ta, kad Jam užtektų laiko užbaigti savo tarnystę, atsižvelgiant į pranašystes Dan 9, 24–27.

Šiuo atveju, net po to, kai joms buvo pranešta apie Jėzaus prisikėlimą, moterys išsigandusios ir nustebusios pabėgo, bent jau iš pradžių, taip pat nekalbėjo apie tai, kas įvyko.

Tačiau tyla vyravo neilgai. Evangelijos pagal Morkų pabaigoje skaitome: „O jie iškeliavę visur skelbė žodį, Viešpačiui drauge veikiant ir jų žodžius patvirtinant ženklais, kurie juos lydėjo“ (Mk 16, 20).

Taip nutrūksta tylėjimo apie Jėzų ir apie tai, kas Jis yra ir ką Jis padarė, tema. Ši evangelija baigiasi tuo, kad jie skelbė „visur“.

`Kodėl neturime tylėti apie Jėzų ir tai, ką Jis padarė? Kam šiandien galėtume papasakoti apie Jėzų ir išganymo planą?`