---
title:  Akmuo buvo nuritintas
date:   23/09/2024
---

`3. Perskaitykite Mk 16, 1–8 ir 1 Kor 15, 1–8. Kas bendra šioms eilutėms?`

Prisikėlimo pasakojimas yra visose evangelijose. Evangelijų rašytojai pateikė šį pasakojimą iš skirtingų pusių, tačiau juose visuose yra pagrindinės sąvokos, kurios taip pat pateikiamos 1 Kor 15, 1–8.

Vis kartojasi keturios mintys – mirė, palaidotas, prisikėlė, pamatytas. Evangelijoje pagal Morkų mirtis ir palaidojimas aprašyti 15 skyriuje. Prisikėlimas ir pamatymas – 16 skyriuje, bet su tam tikra detale. Mk 16, 7 parašyta apie susitikimą Galilėjoje: „Tenai Jį pamatysite“ (žr. Jono 21). Kai kuriems nesuvokiama, kad krikščionys tiki prisikėlusį Viešpatį. Tačiau Jo prisikėlimo įrodymai yra svarbūs ir neprieštarauja logikai.

Pirmiausia, tereikia tikėti Dievu Kūrėju (žr. Pradžios 1 ir Pradžios 2), ir mintis dėl prisikėlimo stebuklo tampa pagrįsta. Dievas, sukūręs visatą, o paskui ir gyvybę žemėje, tikrai turėjo galią, jei taip nusprendė, prikelti Jėzų. Dievo buvimas nedaro Jėzaus prisikėlimo neišvengiamu, bet įtikimu.

Toliau, kapas tikrai buvo tuščias. Net istorikai ateistai tai pripažįsta. Jei taip nebūtų, teiginys apie Jo prisikėlimą žlugtų nuo pat pradžių, nes Jo kūnas kape paneigtų bet kokius teiginius, susijusius su Jo prisikėlimu.

Be to, paaiškinimas, kad Jo mokiniai pavogė kūną, nesuderinamas. Mokiniai tikrai negalėjo praeiti pro sargybinius nepastebėti. Net jei jie būtų tai padarę ir pasiėmę kūną, kodėl mokiniai nebūtų suimti už vagystę? Atsakymas toks, kad religiniai vadovai žinojo, jog mokiniai to nepadarė.

Be to, daug žmonių liudijo matę prisikėlusį Kristų. Daugelis, įskaitant mokinius, iš pradžių netikėjo. Vienas užkietėjęs priešas, Paulius, ne tik tvirtino matęs prisikėlusį Viešpatį, bet ir sakė, kad šis patyrimas iš esmės pakeitė visą Jo gyvenimą.

Galiausiai (nors yra daug kitų priežasčių), kaip paaiškinti krikščionių Bažnyčios, įkurtos žmonių, kurie teigė matę prisikėlusį Viešpatį, iškilimą? Kodėl šie žmonės būtų pasirengę mirti už tai, ką jie žinojo esant melu? Jų nuoseklus liudijimas tiek iškart po Jo mirties (Apd 3, 15), tiek po daug metų (1 Pt 1, 3) yra galingas Jo prisikėlimo įrodymas.

`Ką atsakytumėte, jei kas nors jūsų paklaustų: „Kokių įrodymų turite Kristaus prisikėlimui“?`