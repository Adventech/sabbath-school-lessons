---
title:  Prakeiktas medis ir apvalyta šventykla
date:   26/08/2024
---

`2. Perskaitykite Mk 11, 12–26. Kokia čia nusakytų įvykių reikšmė?`

Ryte, atvykęs iš Betanijos, vos už šiek tiek daugiau nei trijų kilometrų nuo Jeruzalės, Jėzus buvo alkanas. Pamatęs sulapojusį figmedį, Jis priėjo prie jo, tikėdamasis rasti ankstyvų vaisių. Tai nebūtų laikoma vagyste, nes Senojo Testamento įsakai leido numalšinti alkį maistu iš kaimyno lauko ar sodo (Kun 19, 9; Kun 23, 22; Įst 23, 25). Bet Jis nerado vaisių ir tarė medžiui: „Tegul per amžius niekas nebevalgys tavo vaisiaus!“ (Mk 11, 14) Tai buvo labai keistas ir neįprastas Jėzaus darbas, bet tai, kas įvyko iškart po to, yra dar įspūdingiau.

Vėlesni įvykiai greičiausiai rutuliojosi pagonių kieme, kur buvo parduodamos atnašos (nesenas Kajafo sprendimas). Jėzus išvarė pardavėjus iš kiemo, kad būtų galima tyliai garbinti. Šis Jo darbas yra tiesioginis įžeidimas tiems, kurie atsakingi už šventyklos tvarką.

Jėzus susiejo dvi Senojo Testamento eilutes, priekaištaudamas dėl nešventos prekybos. Jis primygtinai mokė, kad šventykla turi būti maldos Namai visoms tautoms (Iz 56, 7), ypač pagonims. Tada Jis sakė, kad vadovai šventyklą pavertė plėšikų lindyne (Jer 7, 11). Paskui, šios nuostabios dienos pabaigoje, Jėzus su savo mokiniais išėjo iš miesto (Mk 11, 19).

Kitą rytą, grįždami į miestą (žr. Mk 11, 20–26), mokiniai apstulbo pamatę, kad figmedis nudžiūvo iš pat šaknų. Jėzus paaiškino, kas atsitiko, ir mokė apie maldą bei atleidimą. Ką visa tai reiškia?

Tai yra ketvirtasis dvejopo pasakojimo evangelijoje pagal Morkų atvejis (žr. 3 temą). Tokiuose pasakojimuose pasireiškia dramatizuota ironija, kai lygiagretūs veikėjai daro tai, kas priešinga, arba priešingi

veikėjai daro tai, kas lygiagretu. Šiame pasakojime figmedis ir šventykla yra lygiagretūs. Jėzus prakeikė medį, bet apvalė šventyklą, priešingi darbai. Tačiau ironiška yra tai, kad religiniai vadovai dabar rengs sąmokslą nužudyti Jėzų, taip užbaigiant šventyklos apeigų, kurios išsipildė Jėzuje, svarbą.

`Ką jūsų gyvenime Jėzus turėtų apvalyti? Kaip apvalymas vyksta?`