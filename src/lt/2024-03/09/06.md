---
title:  Didžiausias Įsakymas
date:   29/08/2024
---

`6. Perskaitykite Mk 12, 28–34. Kokį gilų klausimą uždavė draugiškas Rašto aiškintojas ir kokį dvigubą atsakymą pateikė Jėzus?`

Evangelijoje pagal Morkų iki šiol dauguma religinių vadovų, išskyrus kelias išimtis, yra priešiški Jėzui. Tai ypač pasakytina apie Jeruzalę, kur Jėzus pasipriešino vadovams dėl šventyklos apeigų – to, kas yra judaizmo šerdis. Taigi, jei Rašto aiškintojas įsiklauso į ginčus ir paiso Jėzaus atsakymų, tai rodo ir sąžiningumą, ir drąsą, atsižvelgiant į vyraujantį priešiškumą Jėzui. Būtų lengviau tiesiog atsitraukti ir stebėti, net jaučiant Jėzui simpatiją. Tačiau šis žmogus to nedarė.

Rašto aiškintojas nusitaikė į religijos esmę savo klausimu, kuris įsakymas yra didžiausias. Jėzus atsakė paprastai ir aiškiai, cituodamas Šemą – judaizmo išpažinimą Įst 6, 4–5. Didžiausias įsakymas, sakė Jėzus, yra mylėti Dievą visa širdimi, siela, protu ir jėgomis – tai yra, viskuo, kas esate. Jėzus pamalonino Rašto aiškintoją, įvardindamas antrą pagal svarbą įsakymą ir vėl cituodamas Senąjį Testamentą, šį kartą Kun 19, 18, mylėti savo artimą kaip save patį.

Kartais žmonės stebisi, kaip galima įsakyti mylėti. Paaiškinti padeda Pakartoto Įstatymo knygos kultūrinis kontekstas. Šios knygos kalba kyla iš senovinių šalių sutarčių, o terminas „meilė“ reiškia ištikimybę susitarimo reikalavimams, ištikimą jų vykdymą. Nors negalima atmesti gilios šalių meilės sampratos, daug daugiau dėmesio skiriama darbams, kurie parodo tokią ištikimybę.

Rašto aiškintojas buvo sąžiningas ir suprato aiškų bei paprastą Jėzaus atsakymą ir tai pasakė. Galima įsivaizduoti, jog kiti religiniai vadovai susiraukė, nes sąžiningas Rašto aiškintojas patvirtino, kad Jėzaus atsakymas yra pagrįstas, ko niekas kitas nenorėjo daryti. Jėzus taip pat pritarė Rašto aiškintojui už sąžiningą atsakymą, sakydamas, kad jis netoli nuo Dievo karalystės. Netoli nereiškia, kad jau karalystės viduje. Rašto aiškintojui dar reikėjo pripažinti, kas yra Jėzus, ir sekti Juo – tai dar vienas žingsnis tikėjimo kelionėje.

`Kaip išmokti mylėti Dievą ir mylėti savo artimą kaip save patį? Kodėl kryžius yra pagrindas šiems įsakymams?`