---
title:  Pergalingas įžengimas
date:   25/08/2024
---

`1. Perskaitykite Mk 11, 1–11 ir Zch 9, 9–10. Kas čia vyksta?`

Pusę šio pasakojimo sudaro dviejų mokinių siuntimas į gretimą kaimą asilui atvesti, kad Jėzus galėtų joti į Jeruzalę. Kodėl tiek laiko skirta šiam pasakojimui?

Atsakymas yra dvejopas. Pirma, taip parodomos Jėzaus pranašiškos galios, pabrėžiamas Jo įžengimo didingumas, pastarąjį susiejant su Dievo valia. Antra, ši pasakojimo pusė yra susijusi su Zch 9, 9–10, kur paminėtas į Jeruzalę ant asilo jojantis karalius. Tai primena Saliamono įžengimą į Jeruzalę ant asilo (liet. Biblijoje ant mulo) (1 Kar 1, 32–48), kai Adonijas bandė užgrobti sostą, o Dovydas įsakė nedelsiant karūnuoti Saliamoną.

„Šitaip pranašas Zacharijas penki šimtai metų iki Kristaus gimimo apibūdino Karaliaus atėjimą į Izraelį. Dabar pranašystė turėjo išsipildyti. Tas, kuris lig šiol atsisakydavo karališkos garbės, štai įžygiuoja į Jeruzalę kaip pažadėtasis Dovydo sosto paveldėtojas“ (E. Vait, Su meile iš Dangaus, 2011, p. 523.).

Jeruzalė yra kalvotame regione, maždaug 740 metrų aukštyje. Jėzaus laikais jos gyventojų buvo apie 40 000–50 000, bet Paschos metu šis skaičius išaugdavo. Miestas užėmė tik kiek daugiau nei 101 hektaro plotą, o šventyklos kalnas – beveik 1500 arų. Mieste dominavo gražus šventyklų kompleksas.

Jėzus įžengė iš rytų, nusileisdamas nuo Alyvų kalno ir greičiausiai įžengė pro Auksinius vartus link Šventyklos kalno (dabar šie vartai užmūryti). Visas miestas buvo sujaudintas Jo įžengimo, visi suprato Jo simbolio reikšmę. Jėzų lydėjusi minia šaukė Osana – šis žodis iš pradžių reiškė „išgelbėk dabar“, bet galiausiai reiškė „garbė Dievui“.

Paslaptingumo, kurio Jėzus reikalavo beveik visoje evangelijoje pagal Morkų, laikotarpis praėjo. Dabar Jėzus atvirai įžengė į Jeruzalę, naudodamasis gerai žinomu karališkuoju simboliu. Jis įėjo į šventyklą, bet kadangi jau buvo vėlus metas, Jis tiesiog apsižvalgė ir kartu su dvylika mokinių išėjo į Betaniją. Tai, kas galėjo virsti riaušėmis ar maištu, baigėsi tuo, kad Jis tyliai pasitraukė. Tačiau kitą dieną viskas bus kitaip.

`Mintis joti ant asilo pabrėžia nuolankumą. Kodėl tai itin svarbi savybė, ypač krikščionims? Kuo mes, kryžiaus šviesoje, galime didžiuotis?`