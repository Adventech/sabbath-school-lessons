---
title:  Žemiškos pareigos ir dangiški rezultatai
date:   28/08/2024
---

`5. Perskaitykite Mk 12, 13–27. Kas čia vyko ir kokių tiesų mokė Jėzus?`

Religiniai vadovai stengėsi sugauti Jėzų kalboje, kad galėtų apkaltinti ir pasmerkti Jį Romos valdytojui arba žmonėms. Šiame ginče kilo mokesčių mokėjimo klausimas. Anuomet toje vietovėje atsisakymas mokėti mokesčius galėjo būti laikomas maištu prieš Romos vyriausybę, rimtu nusikaltimu.

Jėzaus atsakymas atiduoti ciesoriui tai, kas priklauso ciesoriui, o Dievui, kas priklauso Dievui, padėjo Jam išvengti spąstų, bet taip pat suteikė nurodymų apie tikinčiojo atsakomybę vyriausybei. „Jis paskelbė, jog kadangi jie gyvena ginami romėnų valdžios, jie turi teikti jai jos reikalaujamą paramą, jeigu tai neprieštarauja aukštesniajai pareigai. Kita vertus, būdami taikiai pavaldūs šalies įstatymams, jie visais atvejais pirmiausia turi būti atsakingi prieš Dievą“ (E. Vait, Su meile iš Dangaus, p. 554.).

Toliau – mirusiųjų prisikėlimo klausimas. Sadukiejai buvo tokia kunigų grupė, kuri Šventuoju Raštu laikė tik penkias Mozės knygas. Jie netikėjo mirusiųjų prisikėlimu. Scenarijus, kurį jie pateikė Jėzui, tikriausiai buvo hipotetinis. Buvo septyni broliai ir viena moteris. Laikantis Mozės Įstatymo, šeimos nuosavybei išlaikyti, kai miręs vyras nepaliko sūnų, jo brolis vesdavo našlę, o visi jiems gimę vaikai teisėtai būtų mirusio vyro palikuonys (Įst 25, 5–10).

Siekdami sumenkinti mokymą apie prisikėlimą, sadukiejai atkreipė dėmesį į moralinį klausimą, kieno žmona bus ši moteris po prisikėlimo. Jėzus atrėmė jų argumentus dviem žingsniais, remdamasis Šventuoju Raštu ir Dievo galia. Pirma, Jis apibūdino Dievo galią prisikėlime ir nurodė, kad danguje santuokų nebus. Tada Jis gynė prisikėlimo doktriną, pabrėždamas Iš 3, 1–22, kur Dievas nurodė, kad Jis yra Abraomo, Izaoko ir Jokūbo Dievas. Jėzus dėstė, jog tai reiškia, kad jie bus prikelti; jie negali likti mirę, jei Dievas yra Abraomo, Izaoko ir Jokūbo Dievas, kurie kol kas yra mirę.

`Jei kas nors jūsų paklaustų: „Ar žinote Dievo galią“?, ką atsakytumėte ir kodėl?`