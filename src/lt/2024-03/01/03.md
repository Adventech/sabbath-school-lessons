---
title:  Antra galimybė
date:   01/07/2024
---

`3. Perskaitykite Apd 15, 36–39. Kodėl Paulius atmetė Joną Morkų ir kodėl Barnabas suteikė jam antrą galimybę?`

Priežastis, kodėl Paulius atmetė šį jaunuolį, pateikiama Apd 15, 38. Morkus pasitraukė nuo jų ir nebetęsė tarnystės. Pauliaus nusistatymas suprantamas, jei ir tiesmukas. Misionieriškas gyvenimas, ypač senovės pasaulyje, buvo sunkus ir reikalaujantis didelių pastangų (2 Kor 11, 23–28). Paulius tikėjosi, kad jo bendražygiai misionieriai padės nešti šio itin sunkaus darbo ir sąlygų naštą. Jo nuomone, tas, kuris taip greitai pasitraukė, nenusipelnė vietos misionierių komandoje, kovojančioje su piktosiomis jėgomis. Barnabas nesutiko. Jis įžvelgė Morkaus potencialą ir nenorėjo palikti šio jaunuolio. Dėl Jono Morkaus tarp Pauliaus ir Barnabo kilo toks stiprus ginčas, kad jų keliai išsiskyrė. Paulius pasirinko Silą, o Barnabas pasiėmė Morkų. Apaštalų darbuose nepaaiškinama, kodėl Barnabas nusprendė pasiimti su savimi Morkų. Tiesą sakant, ši eilutė yra paskutinė, kurioje abu vyrai minimi Apaštalų darbuose. Tačiau įdomu, kad tai ne paskutinė vieta, kur Morkus minimas Naujajame Testamente.

`4. Perskaitykite Kol 4, 10; 2 Tim 4, 11; Filem 24 ir 1 Pt 5, 13. Kokios detalės apie Morkų pateikiamos šiose eilutėse?`

Panašu, kad Morkus pasikeitė. Šiose eilutėse Paulius įvardija Morkų vertingu jam ir tarnystei. Dabar Paulius laikė jį vienu iš pagalbininkų ir norėjo, kad Timotiejus atsivestų jį su savimi. Pirmame Petro laiške  nurodoma, kad Petras taip pat palaikė artimą ryšį su Morkumi. Šie Pauliaus ir Petro laiškai tikriausiai buvo parašyti 60-aisiais po Kristaus, praėjus maždaug 15–20 metų po Apaštalų darbų 15 įvykių. Morkus aiškiai pasimokė po nesėkmės, beveik neabejotinai dėka pasitikėjimo, kurį jam parodė jo pusbrolis Barnabas.

`Apsvarstykite atvejį, kai jums ar draugui kažkas nepasisekė ir sulaukėte antros galimybės. Kaip toks patyrimas pakeitė jus ir tuos, kurie jums padėjo? Kaip tai pakeitė jūsų tarnystę kitiems?`