---
title:  Jėzaus krikštas
date:   03/07/2024
---

`7. Perskaitykite Mk 1, 9–13. Kas dalyvavo Jėzaus krikšte ir kas įvyko?`

Jonas pakrikštijo Jėzų Jordano upėje, o Jam išlipus iš vandens pamatė atsivėrusį dangų ir Šventąją Dvasią, nusileidžiančią ant Jo tarsi balandį. Jis girdėjo Dievo balsą iš dangaus: „Tu Mano mylimasis Sūnus, Tavimi Aš gėriuosi“ (Mk 1, 11).

Šie įvykiai rodo Jėzaus krikšto svarbą. Tėvas, Sūnus ir Šventoji Dvasia kartu patvirtino Jėzaus tarnystės pradžią. Šio įvykio svarba atsispindės kryžiaus įvykiuose Morkaus 15. Daugelis tų pačių šio pasakojimo elementų pasikartos tuomet.

Dvasia nuvedė Jėzų į dykumą. Čia pavartotas graikų kalbos žodis ekballō, evangelijai pagal Morkų įprastas žodis, kuriuo nusakomas demonų išvarymas. Dvasios buvimas čia parodo Šventosios Dvasios galią Jėzaus gyvenime. Viešpats jau savo tarnystės kelionės pradžioje nedelsiant pasipriešina šėtonui. Kovos pojūtį čia parodo 40 gundymo dienų paminėjimas, buvimas su laukiniais žvėrimis ir Jėzui tarnaujantys angelai.

Neįprasta evangelijos pagal Morkų pradžiai yra tai, kad Jėzus pristatomas kaip dieviškas ir žmogiškas. Dieviškumo pusė – Jis yra Kristus, Mesijas (Mk 1, 1), Viešpats, paskelbtas pasiuntinio (Mk 1, 2–3), galingesnis už Joną (Mk 1, 7), mylimas Sūnus, ant kurio nusileido Dvasia (Mk 1, 10–11). Tačiau žmogiškumo pusėje matome štai ką: Jį pakrikštija Jonas (ne atvirkščiai, Mk 1, 9), Jį veda Dvasia (Mk 1, 12), gundo šėtonas  (Mk 1, 13), Jis su laukiniais žvėrimis (Mk 1, 13) ir aptarnaujamas angelų (Mk 1, 13).

Kodėl tokie kontrastai? Tai rodo nuostabią Kristaus, mūsų Viešpaties ir Gelbėtojo, mūsų Dievo, o kartu ir žmogaus, mūsų brolio ir pavyzdžio, tikrovę. Kaip mums visapusiškai tai suvokti? Mes negalime to padaryti. Tačiau mes tai priimame tikėjimu ir stebimės, ką ši tiesa mums atskleidžia apie Dievo meilę žmonijai.

`Ką apie nuostabią Dievo meilę mums sako tai, kad, nors Jėzus buvo Dievas, Jis prisiėmė mūsų žmogiškumą, kad mus išgelbėtų?`