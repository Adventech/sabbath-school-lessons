---
title:  Geriausia investicija
date:   20/08/2024
---

`3. Perskaitykite Mk 10, 17–31. Kokios esminės su tikėjimu ir mokinystės kaina kiekvienam – turtingam ar vargšui – susijusios pamokos čia atsiskleidžia?`

Šio asmens nusistatymas rodo jo nuoširdumą ir pagarbą Jėzui. Jis pribėgo, atsiklaupė prieš Jį ir klausė to, kas aktualu kiekvienos sielos likimui – kokie yra reikalavimai, norint laimėti amžinąjį gyvenimą? Jėzus atsakė remdamasis antrąja Dešimties įsakymų dalimi. Vėlgi šis asmuo parodė savo nepriekaištingumą sakydamas, kad visų šių įsakymų jis laikėsi nuo jaunystės.

Iš keturių evangelijų tik evangelijoje pagal Morkų pažymėta, kad Jėzus „meiliai pažvelgė“ į šį žmogų. Jo uolumas žavėjo. Tačiau Jėzus išmėgino jo nuoširdumą liepdamas parduoti viską ir sekti Juo. Žmogus pasitraukė nusiminęs, nes turėjo daug turto. Tiesą sakant, jis tikrai nesilaikė įsakymų. Jis sulaužė pirmąjį, iškeldamas kažką aukščiau už Dievą savo gyvenime. Jo turtai buvo jo stabas.

Tada Jėzus paaiškino, kokie apgaulingi yra turtai ir kad dideliam gyvūnui, pavyzdžiui, kupranugariui, lengviau išlįsti per mažą adatos skylutę, nei turtingam žmogui patekti į dangų.

Mokiniai stebėjosi Jėzaus žodžiais ir galvojo, kas gali būti išgelbėtas. Jėzus pateikė pritrenkiančią išvadą Mk 10, 27. „Tai neįmanoma žmonėms, bet ne Dievui: Dievui viskas įmanoma“.

Mk 10, 27 atrodo puiki vieta užbaigti šiam pasakojimui – neįmanoma patiems patekti į dangų, būtina Dievo malonė, kad būtumėte išgelbėti.

Tada Petras ištarė, kad jis ir jo draugai paliko viską, kad sektų Jėzų. Jėzus atsakė, jog viskas, ko jie atsisakė, kad sektų Juo, neprilygsta tam, kas jų laukia dabar ir „būsimajame pasaulyje“.

Esmė – Kristaus mirtis išsprendžia žmogaus kaltės klausimą, tada Kristaus malonė ir Jo prisikėlimas įgalina paklusti Jo įsakymams.

`Perskaitykite Rom 6, 1–11. Kaip šios eilutės atskleidžia Dievo malonės tikrovę mūsų gyvenime, nuteisinant mus ir padarant mus naujais žmonėmis Jame?`