---
title:  "Ar galite gerti taurę, kurią aš gersiu?"
date:   21/08/2024
---

`4. Perskaitykite Mk 10, 32–45. Kaip šios eilutės atskleidžia, kad mokiniai ne tik nesuprato Jėzaus misijos, bet ir to, ką reiškia sekti Juo?`

Keliaudamas Jėzus vis labiau artėjo prie Jeruzalės, pasakydamas savo mokiniams, kas ten nutiks. Jie tuo nenorėjo nei tikėti, nei to girdėti. Jėzaus konkretumas, susijęs su Jo mirtimi ir prisikėlimu, stulbino. Bet to nenorint girdėti, pernelyg lengva tai ir atmesti.

Matyt taip darė Jokūbas ir Jonas, atėję pas Jėzų su asmeniniu prašymu. Jėzus deramai prašė konkretesnės informacijos, o jie atsakė, kad nori sėdėti Jo dešinėje ir kairėje Jo šlovėje. Jų prašymą lengva kritikuoti kaip egocentrišką. Tačiau šie du vyrai pasišventė Jėzaus tarnystei ir tikriausiai jų troškimai nebuvo tik savanaudiški.

Jėzus stengėsi pagilinti jų supratimą, ko jie prašė. Jis klausė, ar jie galės gerti Jo taurę, ar galės būti pakrikštyti Jo krikštu. Jo taurė – kančios taurė Getsemanėje ir ant kryžiaus (plg. Mk 14, 36), o krikštas – Jo mirtis ir palaidojimas (Mk 15, 33–47), su Jo krikštu Morkaus 1 sutampantys įvykiai.

Jokūbas ir Jonas to nesuprato. Jie neįtikinamai atsakė, kad galės. Tada Jėzus pranašavo, kad jie tikrai gers Jo taurę ir bus pakrikštyti Jo krikštu. Jokūbas pirmasis iš apaštalų mirė kankinio mirtimi (Apd 12, 2). Iš apaštalų Jonas gyveno ilgiausiai ir buvo ištremtas į Patmą (Apr 1, 9). Tačiau Jėzus nurodė, kad šlovės vietas suteikia Dievas.

Kaip kiti mokiniai reagavo į Jėzaus atsakymą? Ne itin gerai. Mk 10, 41 ir Mk 10, 14 pavartotas graikiškas žodis aganakteō – „supyko“, „užsirūstino“, kalbant apie Jėzaus reakciją dėl to, kad vaikams buvo draudžiama pas Jį ateiti.

Tada Jėzus pašaukė mokinius ir išdėstė vieną iš giliausių savo mokymų. Jis nurodė, kad pagonių valdovai naudojasi valdžia asmeninei naudai. Tačiau Dievo karalystėje galia visada turi būti naudojama siekiant laiminti kitus. Jėzus rodo kelią kaip Dievo karalystės Karalius. Kaip? Atidavė savo gyvybę kaip išpirką – ne visai tai, ką Jo sekėjai tikėjosi išgirsti.

`Ką krikščioniui reiškia būti „tarnu“ kitiems? Tai yra, kaip jūs parodote šį principą kasdieniuose santykiuose su žmonėmis?`