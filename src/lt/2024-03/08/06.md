---
title:  "Ko nori, kad tau padaryčiau?"
date:   22/08/2024
---

`5. Perskaitykite Mk 10, 46–52. Kaip Bartimiejus reagavo į praeinantį Jėzų?`

Iki šiol evangelijoje pagal Morkų, išskyrus keletą išimčių, Jėzus liepė žmonėms nutylėti Jo stebuklus ir tai, kas Jis yra. Šiame pasakojime, Jėzui iškeliaujant iš Jericho, pakelėje elgetaujantis neregys, išgirdęs, kad tai Jėzus iš Nazareto, pradėjo šaukti: „Dovydo Sūnau, Jėzau, pasigailėk manęs!“ Mk 10, 47) Atsižvelgiant į šios evangelijos apreiškimo/ slėpinio temą, minia prisiima liepiančių tylėti vaidmenį, nesėkmingai bandydama nutildyti triukšmingą elgetą.

Bet Bartimiejus nesibaimino ir dar garsiau šaukė: „Dovydo Sūnau, pasigailėk manęs!“ (Mk 10, 48) Jo žodžiai yra ir tikėjimo Jėzumi kaip Mesiju išpažinimas, ir pasikliovimas, kad Jis gali jį išgydyti. Jėzaus laikais titulas „Dovydo Sūnus“ reiškė dvi sąvokas – karaliaus sugrąžinimą į Izraelio sostą (plg. Iz 11; Jer 23, 5–6; Jer 33, 15; Ez 34, 23–24; Ez 37, 24; Mch 5, 2–4; Zch 3, 8; Zch 6, 12) ir kad ši asmenybė bus išgydytojas ir dvasių išvarytojas.

Jėzus sustojo ir liepė pašaukti neregį. Svarbu tai, kad aklasis nusimetė apsiaustą, ateidamas pas Jėzų. Aklieji Jėzaus laikais kartu su našlėmis ir našlaičiais buvo visuomenės apačioje. Tai buvo asmenys, egzistuojantys žemiau pragyvenimo ribos, kuriems grėsė tikras pavojus. Apsiaustas aklajam būtų apsauga. Jį nusimetęs jis tikėjo, kad Jėzus jį išgydys.

Jėzus nenuvylė. Iš tiesų, kas kreipiasi į Jį pagalbos evangelijoje, visada jos sulaukia. Jėzus klausė to paties, ko ir Jokūbo bei Jono Mk 10, 36: „O ko norite, kad jums padaryčiau?“ (Mk 10, 51) Aklasis nedvejodamas prašė atgauti regėjimą, kurį Jėzus nedelsdamas atstatė. Išgydytasis nusekė paskui Jį keliu.

Šiuo pasakojimu evangelijoje pagal Morkų užbaigiama su mokinyste susijusi dalis, kartu su kitu pasakojimu apie aklojo išgydymą Mk 8, 22–26. Šie du pasakojimai parodo, kaip mokinystė leidžia pamatyti pasaulį naujomis akimis, kartais iš pradžių neaiškiai, bet visada sekant Jėzumi Jo keliu.

`Kokiais būdais jūs kartais šaukėte: „Dovydo Sūnau, Jėzau, pasigailėk manęs!“ Kas įvyko ir ko šis patyrimas išmokė?`