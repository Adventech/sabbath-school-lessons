---
title:  Jėzus ir vaikai
date:   19/08/2024
---

`2. Perskaitykite Mk 10, 13–16. Ką Jėzus padarė dėl tų, kurie atvedė pas Jį vaikus?`

Nors senovėje vaikų buvo labai trokštama (ypač berniukų, nes toje kultūroje dominavo vyrai), gimdymas ir vaikystė buvo sunkus etapas. Be šiuolaikinės medicininės priežiūros motinoms gimdymo metu ir naujagimiams, kūdikiams bei vaikams grėsė didesnės rizikos. Daugelyje kultūrų buvo naudojami tradiciniai vaistai ir amuletai, naudojami apsaugoti šiuos pažeidžiamus asmenis nuo piktų jėgų.

Nors vaikų buvo trokštama, jie buvo žemos socialinės padėties, kaip ir vergai (Gal 4, 1–2). Graikų-romėnų pasaulyje apsigimusieji ar nepageidaujami būdavo nesaugomi arba net išmetami į upę. Berniukai buvo vertesni už mergaites; kartais mergaitės būdavo tiesiog paliekamos mirti. Kartais šie palikti kūdikiai būdavo „išgelbėjami“, tačiau užauginami pardavimui kaip vergai.

Atrodo, kad mokiniai nesuprato Jėzaus mokymo Morkaus 9 apie Dievo karalystės priėmimą kaip vaikas (Mk 9, 33–37). Jie priekaištavo tiems, kurie atvedė vaikus pas Jėzų palaiminti, galbūt manydami, kad Jis neturės laiko tokiam paprastam reikalui.

Jie klydo. Jėzus papriekaištavo. Visoje evangelijoje pagal Morkų Jėzus stulbinančiai reaguoja į žmones, ir dera pasimokyti iš to, kad viena iš Jo stiprių reakcijų teko tiems žmonėms, kurie neleido vaikams pas Jį ateiti.

Jis reikalavo, kad mokiniai netrukdytų vaikams. Kodėl? Nes Dievo karalystė priklauso jiems ir ją reikia priimti vaiko nusistatymu ir pasaulėžiūra – tikriausiai čia turimas omeny paprastas, besąlygiškas pasitikėjimas Dievu.

„Savo nekrikščionišku charakteriu nerodykite Jėzaus iškreiptai. Nelaikykite savo mažųjų atokiai nuo Jo dėl savo širdies šaltumo ir šiurkštumo. Niekada neduokite jiems dingsties pajusti, kad dangus nebus maloni vieta, jeigu ten būsite jūs. Nekalbėkite apie religiją kaip apie kažką, ko vaikai negali suprasti; nesielkite taip, tarsi jūs ir nesitikėjote, jog jie priims Kristų vaikystėje. Nesudarykite jiems klaidingo įspūdžio, neva Kristaus religija yra niūri religija, ir kad, ateidami pas Išgelbėtoją, jie privalo atsisakyti visko, kas daro gyvenimą džiugų“ (E. Vait, Gydymo tarnystė, p. 24.).

Kaip galite geriau apreikšti Jėzų aplink jus esantiems vaikams?