---
title:  Dvilypiai pasakojimai. 2 dalis
date:   18/07/2024
---

`8. Perskaitykite Mk 3, 20–21. Koks patyrimas paskatino Jėzaus šeimą laikyti Jį netekusiu nuovokos?`

Kaltinimas nestabilia nuovoka yra gana rimtas. Paprastai tai susiję su patyrimu, kai asmuo kelia grėsmę savo paties saugumui. Jėzaus šeima dėl Jo nerimavo, nes Jis buvo toks užimtas, kad nespėdavo net pavalgyti. Jie pasiryžo pasirūpinti Juo, ir čia nutrūksta pirminis pasakojimas, pakeičiamas antru – apie Rašto aiškintojus, kaltinančius Jėzų susitarimu su velniu.

Keistas panašumas sieja šio dvilypio pasakojimo pirmą ir antrą dalį. Atrodo, kad paties Jėzaus šeimos nusistatymas Jo atžvilgiu priminė Rašto aiškintojų nusistatymą. Šeima sakė, kad Jis netekęs nuovokos. Rašto aiškintojai sakė, kad Jis išvien su velniu.

`9. Perskaitykite Mk 3, 31–35. Ko norėjo Jėzaus šeima ir kaip Jis reagavo?`

Šis vaizdas gali pasirodyti keistas. Jei jūsų mama ar kiti šeimos nariai ateitų pas jus, ar neturėtumėte su jais susitikti? Bėda ta, kad tuo metu Jėzaus šeima prieštaravo Dievo valiai. Jėzus pripažino šią tiesą ir šiose eilutėse iš naujo apibrėžė šeimą. Tie, kurie vykdo Dievo valią, yra Jo brolis, sesuo ir motina. Jis yra Dievo Sūnus, ir tie, kurie vykdo Dievo valią, tampa Jo šeima.

Abiejuose šiuose dvilypiuose evangelijos pagal Morkų pasakojimuose slypi gili ironija. Antrame pasakojime Jėzus sako, kad susiskaldę namai negali išsilaikyti. Iš pirmo žvilgsnio atrodo, kad pirmame pasakojime paties Jėzaus namai, Jo šeima, yra susiskaldę! Tačiau Jėzus išsprendžia šį galvosūkį iš naujo apibrėždamas šeimą. Tikroji Jo šeima yra tie, kurie vykdo Dievo valią kartu su Juo (žr. Lk 12, 53; Lk 14, 26).

Istorija liudija, kad krikščionys buvo daug kartų atskirti nuo savo artimųjų. Tai sunkus patyrimas. Šios evangelijos pagal Morkų eilutės atskleidžia, kad Jėzus patyrė tą patį. Jis tai suprato ir galėjo paguosti tuos, kurie patyrė šį dažnai skausmingą atskyrimą.