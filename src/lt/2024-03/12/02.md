---
title:  "„Ar tu esi žydų karalius?“"
date:   15/09/2024
---

`1. Perskaitykite Mk 15, 1–15. Kokios čia ironiškos aplinkybės?`

Poncijus Pilotas buvo Judėjos valdytojas 26–36 m. po Kristaus. Jis nebuvo malonus vadovas ir nemažai jo darbų sukėlė šalies gyventojų pasipiktinimą (plg. Lk 13, 1). Žydų teismas Jėzui baigėsi mirties nuosprendžiu už šventvagystę. Tačiau valdant romėnams žydai daugeliu atvejų negalėjo įvykdyti mirties bausmės, todėl jie nuvedė Jėzų pas Pilotą pasmerkti.

Kaltinimas Jėzui Piloto akivaizdoje neminimas, tačiau kaltinimą galima įžvelgti atsižvelgiant į trumpą Piloto klausimą Jėzui: „Ar Tu esi žydų karalius?“ (Mk 15, 2) Senojo Testamento laikais Izraelis patepdavo savo karalius; taigi nesunku suprasti, kaip terminas Mesijas (Pateptasis) gali būti prilygintas karaliui, neva varžovas imperatoriui. Taigi teismo tarybai (Sinedrionui) pateiktas kaltinimas buvo šventvagystė, o valdytojui – maištas, dėl kurio grėstų mirtis.

Ironiška, kad Jėzus yra ir Mesijas, ir žydų karalius. Kaltinimai dėl šventvagystės ir maišto buvo klaidingi; vietoj to Jis turėjo sulaukti pagarbos ir garbinimo. Tačiau Jėzus elgėsi karališkai. Jo atsakymas Pilotui: „Tu pasakei“ (Mk 15, 2), yra neįpareigojantis. Jis nei neigia titulą, nei patvirtina. Šis atsakymas gali reikšti, kad Jis yra karalius, bet kitokio pobūdžio (plg. Jn 18, 33–38).

Mk 15, 6 paminėtas paprotys paleisti kalinį Paschos šventės proga. Mk 15, 9 Pilotas klausė, ar jie nori, kad jis paleistų „žydų karalių“, ir nors jis galėjo tai sakyti ironiškai, ironija iš tikrųjų čia jo paties nenaudai.

Mk 15, 9–10 yra suvokimo ir neišmanymo tyrimas. Pilotas suvokė, kad religiniai vadovai įdavė Jėzų iš pavydo, bet nesuvokė, kad klausdamas minios jis žaidė religinių vadovų rankomis. Jie kurstė minią ir ragino nukryžiuoti Jėzų. Pilotas atsitraukė. Nukryžiavimas buvo itin baisus būdas mirti, ypač tam, kuris laikomas nekaltu. Kaip skausmingai ironiška, kad pagonių valdytojas norėjo paleisti Mesiją, o religiniai vadovai norėjo Jį nukryžiuoti.

`Kas gali jus paskatinti nesekti paskui minią, kai spaudimas tai daryti yra didelis?`