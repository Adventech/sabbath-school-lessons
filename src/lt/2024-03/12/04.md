---
title:  Nukryžiavimas
date:   17/09/2024
---

`3. Perskaitykite Mk 15, 21–38. Kokia baisi ir skausminga ironija užrašyta šiose eilutėse?`

Šią kančios pasakojimo akimirką Jėzus yra tyli auka, pavaldi Jo mirties troškusiems žmonėms. Per visą evangeliją, iki pat suėmimo, Jis buvo veiklų šeimininkas. Dabar Jis pavaldus. Nors Jis buvo tvirtas keliaujantis pamokslininkas, nuplakimas, maisto ir miego stoka nualino Jį tiek, kad kitas asmuo turėjo nešti Jo kryžių.

Prie kryžiaus Jo drabužiai buvo nuvilkti ir virto kareivių nuosavybe, pastariesiems metant burtą, kam apdaras atiteks (plg. Ps 22, 19). Nukryžiavimas buvo ganėtinai ne kruvinas egzekucijos būdas. Vinys, naudotos prikalti asmenį prie kryžiaus (plg. Jn 20, 24–29), greičiausiai perverdavo riešą žemiau delno, kur nėra pagrindinių kraujagyslių. (Tiek hebrajų, tiek graikų kalboje žodis „ranka“ gali reikšti ir plaštaką, ir dilbį.) Pačiame delne nėra audinių, būtinų kūno svoriui nukryžiavimo metu išlaikyti. Vidurinis nervas yra dilbio centre ir jį perverdavo vinys, lemiant nepakeliamą rankos skausmą. Kvėpuoti pasidarydavo sunku. Norėdamos įkvėpti, nukryžiavimo aukos turėjo stumtis prikaltomis pėdomis ir sulenkti rankas, vėl sukeldamos sau kankinantį skausmą. Išsekimas dėl deguonies stokos buvo viena iš galimų mirties priežasčių.

Jėzus nukryžiavimo metu iškentė dideles patyčias ir pažeminimą. Evangelijoje pagal Morkų yra apreiškimo / slėpinio tema, kada Jėzus paprastai ragino nutylėti tai, kas Jis yra. Todėl Mesijui taikytini titulai, tokie kaip „Viešpats“, „Dievo Sūnus“, „Kristus“, pasakojime pasitaiko retai.

Ši ypatybė keičiasi prie kryžiaus. Jis negali būti paslėptas. Ironiška, kad būtent religiniai vadovai naudojo šiuos titulus tyčiodamiesi iš Jėzaus. Kaip šie žmonės save pasmerkė!

Vienas iš jų pašaipių teiginių išsiskiria. Mk 15, 31 parašyta: „Kitus gelbėjo, o pats negali išsigelbėti“. Kad pabrėžtų Jo bejėgiškumą ant kryžiaus, jie įvardijo, jog Jis padėjo kitiems (šis graikiškas veiksmažodis gali reikšti „išgelbėti“, „išgydyti“). Ironiška, tačiau jie pripažino, kad

Jis yra Gelbėtojas. Ironija tęsiasi – priežastis, kodėl Jis negalėjo arba nenorėjo išsigelbėti, buvo ta, jog ant kryžiaus Jis gelbėjo kitus.

`Perskaitykite Jn 1, 1–3 ir pagalvokite, ką šios eilutės mums pasako apie Jėzų, tą patį Jėzų, kuris yra nukryžiuotas čia evangelijoje pagal Morkų. Kaip suvokiame tai, ką mums reiškia Kristaus mirtis?`