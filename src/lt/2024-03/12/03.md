---
title:  "„Sveikas, žydų karaliau!“"
date:   16/09/2024
---

`2. Perskaitykite Mk 15, 15–20. Ką kariai padarė Jėzui ir kokia to reikšmė?`

Prieš mirties bausmę romėnai smarkiai plakdavo kalinius. Auka buvo išrengiama, pririšama prie stulpo, o paskui plakama odiniais botagais, prie kurių pririšti kaulų, stiklo gabalėliai, akmenys, vinys.

Po to, kai Jėzus buvo nuplaktas, kariai, kuriems buvo pavesta įvykdyti Jam mirties bausmę, toliau Jį žemino, apvilko Jį purpuriniu apsiaustu, uždėjo erškėčių vainiką ant Jo galvos ir tyčiojosi iš Jo vadindami Jį žydų karaliumi. Kuopa vadinamą kareivių skaičių sudarė nuo 200 iki 600 vyrų.

Ironija čia skaitytojui akivaizdi, nes Jėzus tikrai yra Karalius, o pašaipūs karių žodžiai skelbė šią tiesą. Šis karių elgesys buvo parodija to, kaip jie sveikino Romos imperatorių žodžiais – „Sveikas, cezari, imperatoriau!“ Taigi čia yra numanomas palyginimas su imperatoriumi.

Tyčiodamiesi iš Jėzaus kareiviai „daužė Jam galvą nendrine lazda, spjaudė ir priklaupdami neva garbino“. Visas šis elgesys graikų kalba išreikštas esamuoju laiku. Šiame kontekste toks laikas išreiškia pasikartojantį veiksmą. Taigi jie vis mušė Jį, spjaudė į Jį ir klūpčiojo prieš Jį, taip tyčiodamiesi iš Jo. Jėzus visa tai priėmė tylėdamas, visiškai nereaguodamas.

Įprastas romėnų nukryžiavimo būdas buvo toks, kad nuteistasis nuogas nešė kryžių į egzekucijos vietą. Šis būdas vėlgi turėjo visiškai pažeminti ir sugėdinti asmenį bendruomenės akivaizdoje.

Tačiau žydai bjaurėjosi viešu nuogumu. Mk 15, 20 pažymima, kad jie nuvilko purpurinį apsiaustą ir vėl apvilko Jo paties drabužiais. Atrodo, kad taip romėnai nuolaidžiavo žydams tuo metu ir toje vietoje.

Pagalvokite apie visą ironiją čia – jų pasityčiojimą priklaupiant ir garbinant Jėzų kaip Karalių, nors Jėzus iš tikrųjų buvo ne tik žydų, bet ir jų Karalius.

`Šie vyrai nesuprato, ką darė. Tačiau kodėl jų nežinojimas nebus pateisinamas Teismo dieną?`