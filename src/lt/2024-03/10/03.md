---
title:  Neliks akmens and akmens
date:   02/09/2024
---

`2. Perskaitykite Mk 13, 1–13. Kaip mokiniai reagavo į Jėzaus teiginį apie šventyklą ir kokia yra Jėzaus atsakymo jiems reikšmė?`

Kaip jau minėjome, šventykla išties buvo nuostabus statinys. Juozapas Flavijus pažymi, kad pietinėje komplekso pusėje esančiame karališkame portike buvo 162 kolonos, kurių kiekvienai apkabinti reikėjo trijų rankomis susikibusių vyrų („Antiquities“, 15.11.5 §§ 413–414). Jėzus sakė, kad visa tai bus sugriauta. Tokia pranašystė apie šį nuostabų statinį klausytojui atrodytų kaip pasaulio pabaiga.

„Kai Kristaus dėmesys nukrypo į šventyklos didybę, kokios turėjo būti neišsakytos Atstumtojo mintys! Reginys priešais Jį buvo tikrai gražus, bet Jis liūdnai tepasakė: Aš visa tai matau. Pastatai tikrai nuostabūs. Jūs rodote Man šias sienas kaip nepajudinamas, bet paklausykite, ką pasakysiu: Ateis diena, kai ‘čia neliks akmens ant akmens, visa bus išgriauta’“ (E. Vait, Su meile iš Dangaus, 2011, p. 581).

Mokiniai norėjo žinoti, kada išsipildys ši Jėzaus pranašystė. Taigi Mk 13, 4 nedidelė grupė, Petras, Jokūbas, Jonas ir Andriejus, klausė Jo dėl laiko. Jie norėjo žinoti, kada visa tai įvyks ir koks bus ženklas, kai visa tai pradės pildytis.

Mk 13, 5–13 stebina tuo, kad Jėzus didžią laiko dalį skyrė ne Jeruzalės žlugimo apibūdinimui, o mokinių perspėjimui apie tai, ko jie gali tikėtis kurdami ankstyvąją krikščionių Bažnyčią. Neatrodo, kad tai daryti bus lengva.

Tiesą sakant, jie bus persekiojami, teisiami, o kai kurie bus nužudyti. Tačiau Jėzus mokė, kad visa tai nereiškia, jog jau laikas. Jie neturėtų apsigauti audringais įvykiais. Be to, Šventoji Dvasia duos jiems žodžius, kuriuos reikės pasakyti tinkamu laiku, net jei šeima ir draugai nuo jų nusisuks.

Šių įžanginių Jėzaus pranašystės žodžių svarba ta, kad Dievo tauta neturėtų bijoti sąmyšio ir išmėginimų. Jie turi būti budrūs, nes Dievo Dvasia ves juos per sunkumus.

`Koks buvo jūsų patyrimas, susijęs su išmėginimais, kuriuos lėmė sekimas Jėzumi? Jei nepatyrėte išmėginimų, gal derėtų savęs paklausti, ar iš tikrųjų sekate Juo?`