---
title:  Du pinigėliai aukų skrynioje
date:   01/09/2024
---

`1. Perskaitykite Mk 12, 41–44. Kiek paaukojo našlė ir ką Jėzus apie tai pasakė?`

Jeruzalės šventykla buvo ypatingai gražus statinys. Šventyklos kalnas mieste užėmė didelę dalį, o masyvūs akmenys, naudoti statant Šventyklą, yra stebuklas net šiomis dienomis, kai kurie sveria šimtus tonų. Šventyklos ir šventyklos kalno pertvarkymas bei plėtimas prasidėjo Erodo Didžiojo laikais maždaug 20 m. prieš Kristų, tačiau statybos ir puoselėjimas tęsėsi iki 60-ųjų po Kristaus.

Daug žmonių dėdavo aukas į 13 skrynių, esančių Moterų kieme prie Šventyklos. Čia sėdėjo Jėzus, kai pamatė atėjusią našlę ir įmetusią du leptonus. Tai prilygtų 1/32 denaro daliai, įprasto dienos uždarbio. Vadinasi, moters auka buvo ganėtinai maža.

Visgi Jėzų sužavėjo jos auka. Daugelis turtingųjų aukojo daug, bet Jis nekomentavo jų aukų. Tačiau ši našlės auka privertė ją pagirti. Jis teigė, kad ji davė daugiau nei visi kiti. Kaip tai įmanoma? Jėzus pažymėjo, kad visi aukojo iš savo pertekliaus, o ji iš savo neturto. Kitiems liko daug; ji atidavė viską, ką turėjo pragyvenimui. Tai daro jos auką išskirtinę, nors jos piniginė vertė buvo maža.

Šiame pasakojime slypi gili pamoka, susijusi su išteklių valdymu. Aukojimas Dievo darbui nepriklauso nuo vadovų elgsenos. Šventyklos religinė vadovybė buvo sugedusi, bet Jėzus nemokė neaukoti. Jei kada ir buvo sugedusių religinių vadovų (Kajafas? Anas?), tai tuo metu jie buvo vieni blogiausių. Ir Jėzus tai žinojo.

Tiesa, vadovams tenka šventa pareiga naudoti išteklius laikantis Dievo valios, tačiau net jei jie to nedaro, tie, kurie aukoja Dievo darbui, vis tiek yra palaiminti aukodami, kaip ši moteris.

Kita vertus, dešimtinės ar aukų neatnešimas, kai vadovai elgiasi nederamai, reiškia, kad aukojimas yra susietas su jų darbais, o ne dėkingumu Dievui. Kad ir kaip tai viliotų, tai neteisinga.

`Ko šis pasakojimas turėtų išmokyti mus apie tai, kaip svarbu išlikti ištikimiems aukojant Viešpaties darbui?`