---
title:  Žmogaus sūnaus atėjimas
date:   05/09/2024
---

`8. Perskaitykite Mk 13, 24–32. Koks didingas įvykis čia aprašytas?`

Tai ne kas kita, kaip Jėzaus Kristaus sugrįžimas šlovėje, prieš kurį bus ženklų saulėje, mėnulyje ir žvaigždėse. Naujajame Testamente gausu pranašysčių, nurodančių šį nuostabų įvykį. Pastarąjį apaštalas Paulius išsamiai aprašė 1 Tes 4, 13–18, dėstydamas apie užmigusius Kristuje, kurie bus prikelti gyvenimui, pagauti debesysna kartu su gyvaisiais šventaisiais susitikti su Kristumi ore. 1 Korintiečiams 15 apaštalas išsamiai rašė apie mirusiųjų prisikėlimą, kuris įvyks Kristui sugrįžus.

Petras taip pat aprašė šią didžią dieną 2 Pt 3, 3–13, paaiškindamas, kad Viešpats nedelsia įvykdyti savo pažado, bet nori, kad visi žmonės atsiverstų. Ir Apreiškimo knygoje nemažai parašyta apie Kristaus sugrįžimą (žr. Apr 1, 7; Apr 6, 12–17; Apr 14, 14–20 ir Apr 19, 11–21). Nuoseklus Naujojo Testamento mokymas teigia, kad Kristaus sugrįžimas yra asmeninis, tikras, regimas ir girdimas. Visi pamatys Jį, kai Jis ateis.

Tačiau, ką Jėzus turėjo omenyje sakydamas „ši karta“ ir „tos dienos“ ar „tos valandos“? Šie žodžiai kelia nerimą daugeliui žmonių, nes akivaizdu, kad karta, kuriai kalbėjo Jėzus, jau seniai mirusi.

Pateikiami keli šių eilučių aiškinimai. Kai kurie teigia, kad žodis „karta“ gali nusakyti žmonių rasę, šiuo atveju žydus. Tai reiškia, kad žydų rasė nepražus iki Kristaus sugrįš. Kita nuomonė – čia kalbama apie tą žmonių kartą, kuri matė išsipildant visus ženklus, kaip apie tuos, kurie nepraeis iki Kristaus sugrįžimo.

Tačiau paprastesnis sprendimas – tai atkreipti dėmesį, kad Mk 13, 30 Jėzus pasakė „ši karta“, o Mk 13, 32 – „tos dienos“ ar „tos valandos“. Morkaus 13 žodis „ši“ (houtos, hautē, touto) dažniau pasitaiko 1–13 eilutėse, vedant prie Jeruzalės suniokojimo. O žodis „tos“ būdingas antrajai skyriaus daliai.

Taigi „ši karta“ greičiausiai reiškia pirmojo amžiaus kartą, kuri matė Jeruzalės suniokojimą, kaip rašoma Mk 13, 30. Tačiau Mk 13, 32 kalbama apie Kristaus antrąjį atėjimą, kuris vis dar yra ateityje ir buvo labiau nutolęs pirmame šimtmetyje. Todėl Mk 13, 32 pavartotas žodis „tos“ labiau nusako tolimesnius pirmajam šimtmečiui įvykius.