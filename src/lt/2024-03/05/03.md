---
title:  "Ar girdite šnabždesį per triukšmą?"
date:   29/07/2024
---

`3. Perskaitykite Mk 5, 1–20. Ko šis pasakojimas moko apie didžiąją kovą ir, vėlgi, apie Jėzaus galią?`

Jei ankstesnis vakaras prie ežero buvo nepamirštamas, tai atvykimas į geraziečių kraštą kitą rytą buvo toks pat įspūdingas. Pasakojime apie demono apsėstąjį pateiktos širdį veriančios detalės. Sutrupinęs grandines, jis gyveno kapų rūsiuose ir daužė save akmenimis. „Niekas negalėdavo jo suvaldyti“ (Mk 5, 4), tada jis sutiko Jėzų.

Apsėstasis puolė prie Jėzaus – apie mokinius nė žodžio (jie tikriausiai pabėgo). Kai apsėstasis pribėgo prie Jėzaus, jis parpuolė priešais Jį. Žodžiai „parpuolė“ išversti iš graikų kalbos žodžio proskyneō, paprastai verčiamo – pagarbino. Atrodo, jog apsėstasis suprato, kad Jėzus buvo Tas, kuris galėjo jam padėti. Bet jam atvėrus lūpas, jį apsėdę demonai ėmė šaukti Jėzui, kuris girdėjo apsėstojo pagalbos šnabždesį per demonų riksmą. Kai jie pasiprašė pasiunčiami į kiaules, Jėzus leido jiems įeiti į kiaules. Visa kaimenė, apie du tūkstančiai, ūmai metėsi žemyn ir prigėrė vandenyje. Savininkams tai buvo finansinė nelaimė.

Stebina tai, kad demonai tiksliai žinojo, kas yra Jėzus, taip pat žinojo savo bejėgiškumą prieš Jį, todėl du kartus prašė Jo (Mk 5, 10. 12) patenkinti jų troškimus. Akivaizdu, kad jie žinojo Jo galią jiems.

Šiam pasakojimui svarbios dvi ypatybės. Pirma, pasak Senojo Testamento nuostatų, pasakojimas kupinas apeiginio nešvarumo. Kapai ir mirusieji buvo nešvarūs (Sk 19, 11. 16). Kraujavimas padarydavo asmenį nešvarų (Kun 15). Kiaulės buvo nešvarios (Kun 11, 7).

Tačiau, antra, šią apeiginio nešvarumo temą užgožia gerųjų ir piktųjų jėgų kova. Jėzus išvaro demonus (du taškai Jėzui), demonai pražudo kiaules (du taškai šėtonui). Miestiečiai prašo Jėzaus išeiti (du taškai šėtonui), bet Jėzus savo liudytoju siunčia išgydytą apsėstąjį (trys taškai Jėzui). Kai kuriais atžvilgiais šis asmuo buvo netikėčiausias misionierius, tačiau jis tikrai galėjo atpasakoti nuostabius įvykius.

`Kokios vilties galite pasisemti iš šio pasakojimo apie Jėzaus galią padėti jums, kad ir su kuo kovotumėte?`