---
title:  Audros nutildymas
date:   28/07/2024
---

`1. Perskaitykite Mk 4, 35–41. Kas čia vyksta ir ko šis pasakojimas moko apie Jėzų?`

Morkaus 4 pradžioje Jėzus įlipa į valtį, kad mokytų krante likusią minią. Atrodo, kad Jis galėjo išlipti iš valties ir pasikalbėti su mokiniais privačiai. Dabar, po ilgos dienos, mokiniai Jėzų „pasiėmė, kaip Jis valtyje sėdėjo“. Jis iškart užmigo valties laivagalyje. Ežere prasidėjo didžiulė audra ir, mokiniams kilo grėsmė nuskęsti, tad jie pažadino Jį. Dramatiškai Jėzus nutildė vėją ir bangas. Virš ežero įsivyravo ramybė. Suprantama, kad mokiniai labai išsigando tokios dieviškos galios pademonstravimo.

`2. Perskaitykite Ps 104, 1–9. Kaip čia Dievo paveikslas prilygsta Kristui, nuraminusiam audrą?`

Mk 4, 35–41 pasakojimas atitinka bendrą biblinį Dievo ar vieno iš Jo angelų pasirodymo modelį. Šiems pasirodymams būdinga: (1) dieviškosios galios parodymas, (2) žmogiška baimė, (3) įsakymas nebijoti, (4) apreiškimo žodžiai, dėl kokios priežasties Dievas arba angelas pasirodė, (5) žmogiška reakcija į apreiškimą. Šiame pasakojime yra keturios iš penkių minėtų ypatybių – audros nutildymas yra dieviškosios galios parodymas, mokinių baimė yra žmogiškoji baimė. Klausimas „Kodėl jūs tokie bailūs?“, yra įsakymas nebijoti. Mokinių klausimas: „Kas gi Jis toks?“, yra žmogiška reakcija. Trūksta tik apreiškimo. Ši trūkstama detalė yra Apreiškimo / Slėpinio temos, vyraujančios visoje šioje evangelijoje, dalis, kada paaiškės tiesa apie Jėzų. Mokinių klausimas: „Kas gi Jis toks? Net vėjas ir marios Jo klauso!“, leidžia skaitytojui įterpti trūkstamus apreiškimo žodžius – Jis yra Dievo Sūnus, pats Viešpats.

`Pagalvokite apie Dievo galią. Kaip išmokti pasikliauti šia galia ir ja pasitikėti visuose gyvenimo reikaluose?`