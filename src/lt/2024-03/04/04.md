---
title:  Palyginimų priežastis
date:   23/07/2024
---

`3. Perskaitykite Mk 4, 10–12. Kodėl Jėzus mokė palyginimais?`

Paviršutiniškai skaitant šias eilutes susidaro įspūdis, kad Jėzus mokė palyginimais, siekdamas, jog pašaliniai žmonės liktų tamsoje. Tačiau toks supratimas nedera su kitais evangelijoje pagal Morkų užrašytais Jėzaus darbais. Mk 3, 5–6 Jėzus sielvartavo dėl kietų religinių vadovų širdžių. Mk 3, 22–30 Jėzus rimtai žiūrėjo į Rašto aiškintojų argumentus ir išsamiai paaiškino, kodėl jie klydo. Mk 12, 1–12 religiniai vadovai suprato, kad Jėzaus palyginimas apie nuomininkus yra apie juos. Iš tikrųjų tai buvo įspėjimas, kur veda jų sąmokslas prieš Jį ir dėl baisių jo padarinių. Jei jie Jam nerūpėtų, Jis jų neįspėtų. Vadinasi, Jėzaus žodžius Morkaus 4 reikia tyrinėti atidžiau, kad suprastume Jo mintį. Jėzus perfrazavo Iz 6, 9–10.

`4. Perskaitykite Iz 6, 1–13. Kas čia nutiko Izaijui ir kokią žinią jis turėjo Izraeliui?`

Izaijas regėjime matė Dievą šventykloje ir buvo priblokštas Dievo šlovės ir savo netyrumo. Dievas jį apvalė ir pavedė jam sukrečiančią žinią. Kaip ir evangelija pagal Morkų, ši žinia atrodo nesuderinama su likusia Izaijo knygos dalimi, kur Dievo tautai yra daug paguodos.

Izaijo 6 žinia skirta šokiruoti ir pažadinti tautą, kad jie išsižadėtų savo nedorų kelių. Evangelijoje pagal Morkų Jėzaus žodžius padeda suprasti Mk 3, 35. Norint suvokti Jėzaus žodžius ir pamokymus, reikia

vykdyti Dievo valią (Mk 3, 35). Tai atveda žmogų į Jėzaus šeimą. Tie, kurie jau nusprendė, kad Jėzus yra velnio apsėstas, neklausys.

Jėzus citavo Izaijo 6 ne tuo tikslu, kad neva Dievas neleidžia žmonėms ateiti, bet kad jų pačių išankstinės mintys ir širdies kietumas neleidžia jiems priimti išganingos tiesos.

Ši tiesa iš esmės apima visą palyginimo apie sėjėją sampratą. Kiekvienas asmeniškai apsisprendžia, kokia dirva bus. Visi patys nusprendžia, ar pasišvęs Jėzui, ar ne. Galiausiai kiekvienas apsisprendžiame patys.