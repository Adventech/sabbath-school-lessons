---
title:  Eikite paskui mane
date:   07/07/2024
---

`1. Perskaitykite Mk 1, 16–20. Kas buvo tie vyrai, kuriuos Jėzus vadino mokiniais, ir kaip jie reagavo?`

Morkaus 1 neužrašyta daug Jėzaus žodžių. Tačiau Mk 1, 17 yra Jo žodžiai dviem žvejams, Simonui, kuris vėliau bus vadinamas Petru, ir jo broliui Andriejui. Abu vyrai metė tinklą į Galilėjos ežerą.

Apie valtį ar kitus žvejybos reikmenis neužsimenama, o tai gali reikšti, kad abiejų šių vyrų finansinė padėtis prasta. Mk 1, 19–20 Jokūbas ir Jonas yra valtyje su savo tėvu ir tarnais, o tai rodo, kad jiems finansiškai sekėsi geriau nei Petrui ir Andriejui. Lukas mini, kad Petras tikrai turėjo valtį ir kad iš tikrųjų Jokūbas su Jonu ir Petras su Andriejumi buvo dalininkai (žr. Lk 5, 1–11). Tačiau evangelijoje pagal Morkų gali būti pateikiamas kontrastas tarp šių brolių, norint parodyti, kad Jėzus kviečia tapti mokiniais ir tuos, kurie turi mažiau išteklių, ir tuos, kurie turi daugiau.

Jėzaus kvietimas šiems vyrams yra paprastas, tiesioginis ir pranašiškas. Jis kviečia juos sekti Juo; tai yra, tapti Jo mokiniais. Jis nurodo, kad jei jie priims Jo kvietimą, Jis imsis užduoties padaryti juos žmonių žvejais.

`2. Pagalvokite, kodėl šie vyrai (Mk 1, 16–20) viską palikę nedelsdami sekė Jėzų.`

Evangelija pagal Joną papildo paveikslą (žr. Jn 1, 29–42). Panašu, kad šie broliai buvo Jono Krikštytojo sekėjai ir išgirdo jo skelbimą, kad Jėzus yra „Dievo Avinėlis, kuris naikina pasaulio nuodėmę!“ (Jn 1, 29) Jie susitiko su Jėzumi ir leido laiką su Juo prie Jordano upės. Vadinasi Jėzaus kvietimo tarnystei priėmimas jiems nebuvo kažkokia kvailystė ar pabėgimas. Šį kvietimą Jie gerai apgalvojo.

Bet kodėl Morkus nepateikė daugiau informacijos? Tikėtina, kad taip pabrėžiama Jėzaus galia. Jis pašaukia, atsiliepia norintys tarnauti žvejai, ir jų gyvenimas bei pats pasaulis iš esmės pasikeitė.

`Ko jūs buvote pašaukti išsižadėti, kad galėtumėte sekti Jėzų? (Pagalvokite apie savo atsakymo padarinius, ypač jei nieko nesugalvojate.)`