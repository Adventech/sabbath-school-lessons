---
title:  Nepamirštamos pamaldos
date:   08/07/2024
---

`3. Perskaitykite Mk 1, 21–28. Koks buvo nepamirštamas patyrimas Kafarnaumo sinagogoje ir kokių dvasinių tiesų galime pasisemti iš šio pasakojimo?`

Dauguma krikščionių patyrė nepamirštamų akimirkų savo dvasiniame gyvenime – apsisprendimą sekti Jėzumi; jų krikšto dieną; galingą pamokslą, kurio metu jie giliai jautė Dievo Artumą. Kai kurios iš šių akimirkų gali būti ne tik nepamirštamos, bet ir pakeisti gyvenimą.

Taip galėjo nutikti kai kuriems žmonėms Kafarnaume sabatą, aprašytą Morkaus 1. „Žmonės stebėjosi Jo mokslu, nes Jis mokė kaip turintis galią, o ne kaip Rašto aiškintojai“ (Mk 1, 22). Jėzui mokant, demono apsėstas žmogus, be jokios abejonės paveiktas Jėzaus mokymo galios, sušuko: „Ko Tau iš mūsų reikia, Jėzau Nazarėnai? Gal atėjai mūsų pražudyti? Aš žinau, kas Tu esi: Dievo šventasis!“ (Mk 1, 24) Ir Jėzus išvarė demoną.

Pagalvokite apie šių demono žodžių padarinius.

Pirma, demonas pripažino Jėzų Dievo Šventuoju. Jis pripažino, kad Jėzus yra šventas Dievo pasiuntinys, priešingai nešvariems, nešventiems šėtono pulkams. Šlovinimo aplinkoje tikimasi šventų reikalų ir asmenų, o ne nešventų ir nešvarių. Taigi šiame pasakojime ryški gėrio ir blogio jėgų priešprieša. Čia matome didžiosios kovos tikrovę. Galbūt žmonės dar nežinojo, kas yra Jėzus, bet demonas tikrai tai žinojo ir viešai pripažino.

Be to, įsakymas išeiti iš žmogaus yra suprantamas, bet kodėl įsakymas „Nutilk!“?

Čia, evangelijos pagal Morkų pradžioje, atsiranda nuostabi tema: Jėzus liepia nutylėti tai, kas Jis. Mokslininkai tai vadina „Mesijo slėpiniu“.

Jėzaus paliepimas tylėti yra prasmingas dėl politinių su Mesiju susijusių lūkesčių Jo laikais. Būti Mesiju buvo rizikinga. Tačiau kartu su paliepimais tylėti yra neabejotini apreiškimai, kas Jėzus yra. Laikui bėgant paaiškės, kad Jėzaus tapatybės negalima paslėpti, o tiesa, kas Jis yra, tampa Evangelijos žinios centru. Žmonės turi ne tik žinoti, kas yra Jėzus, bet ir priimti sprendimą, kaip jie reaguos į Jo atėjimą ir ką Jis jiems reiškia.

`Liudijant kitiems, kada protinga nepateikti visko, kuo tikime, kas susiję su turima tiesa?`