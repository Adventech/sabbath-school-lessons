---
title:  Tarnavimas sabatą
date:   09/07/2024
---

`4. Perskaitykite Mk 1, 29–34. Kaip Jėzus padėjo Petro šeimai ir kokių dvasinių pamokų galime įžvelgti šiame pasakojime?`

Po nuostabių pamaldų sinagogoje Jėzus kartu su savo nedidele mokinių grupe (Petru, Andriejumi, Jokūbu ir Jonu) nuėjo į Petro namus, turbūt tam, kad likusią sabatos dienos dalį praleistų draugiškai valgydami ir bendraudami.

Tačiau aplinkybes pakeitė vienas klausimas – Petro uošvė karščiavo, o tai tuomet reiškė, kad asmuo arba pasveiks, arba mirs. Jie papasakojo Jėzui apie ligą, o Jis paėmė Petro uošvę už rankos ir ją pakėlė. Ji nedelsdama pradėjo jiems patarnauti. Koks galingas principo pavyzdys, kad tie, kurie buvo išgelbėti, išgydyti Jėzaus, dėl to tarnaus kitiems!

Visoje evangelijoje pagal Morkų dažnai pasitaiko, kad Jėzus išgydo paliesdamas ligonį (žr. Mk 1, 41; Mk 5, 41), nors kitais atvejais apie prisilietimą neužsimenama (žr. Mk 2, 1–12; Mk 3, 1–6; Mk 5, 7–13).

Tą dieną Jėzus dar nebaigė tarnauti. Saulei nusileidus daugelis atvyko į Petro namus išsigydyti, be jokios abejonės, pamatę, kas tą dieną įvyko sinagogoje, arba išgirdę apie tai. Kadangi šios evangelijos rašytojas neužsiminė skaitytojams, jog žmonės atkeliavo saulei nusileidus dėl sabatos, tai rodo, kad jis tikėjosi, jog jo skaitytojai žinos apie sabatą. Ši Morkaus ypatybė dera su tuo, kad jo skaitytojai laikėsi sabatos.

Morkus parašė, kad tą vakarą prie durų buvo susirinkęs visas miestas (Mk 1, 33). Jėzui prireikė laiko, kol padėjo visiems šiems žmonėms.

„Valandų valandas vieni ateidavo, kiti išeidavo, mat niekas nežinojo, ar rytoj dar ras Gydytoją tarp jų. Tokios dienos Kafarnaumas dar nebuvo regėjęs. Ore skardeno triumfo ir išlaisvinimo šūksniai. Gelbėtojas taip pat džiaugėsi savo sukeltu džiaugsmu. Matant susirinkusiųjų kančias, Jo širdis virpėjo iš gailesčio, taigi Jis džiaugėsi galėdamas grąžinti jiems sveikatą ir laimę.

Jėzus darbavosi, kol buvo išgydytas paskutinis ligonis. Jau buvo gili naktis, kai minia išsiskirstė, ir Simono namuose įsiviešpatavo tyla. Ilga, jaudulio kupina diena praėjo, todėl Jėzus norėjo pailsėti. Tačiau miestui dar miegant ‘labai anksti dar neprašvitus, Jėzus atsikėlęs nuėjo į negyvenamą vietą ir tenai meldėsi’“ (E. Vait, Su meile iš Dangaus, 2011, p. 230).