---
title:  Ar jums galima patikėti paslaptį?
date:   11/07/2024
---

`7. Perskaitykite Mk 1, 40–45. Ko šios eilutės moko apie Jėzų ir Jo santykius su visuomenės atstumtaisiais?`

Šiose eilutėse ir Senajame Testamente minimi raupsai nebuvo susiję tik su tuo, kas šiandien vadinama Hanseno liga (raupsais). Biblijos terminais būtų tiksliau versti – „baisi odos liga“, apimant ir kitus su epidermiu susijusius negalavimus. Hanseno liga į senovės Artimuosius Rytus galėjo atkeliauti apie trečiąjį šimtmetį prieš Kristų. (žr. David P. Wright ir Richard N. Jones, „Leprosy“, The Anchor Bible Dictionary, 4 t. [New York: Doubleday, 1992], 277–282 p.). Vadinasi, šioje ištraukoje minimas raupsuotasis galėjo sirgti Hanseno liga, nors tiksliai nežinome, kuo jis sirgo, tik kad liga buvo ūmi.

Raupsuotasis tikėjo Jėzumi, kad Jis gali jį padaryti švarų. Pasak Kunigų 13, raupsuotasis apeigine prasme buvo nešvarus ir turėjo vengti kontakto su kitais (žr. Kun 13, 45–46).

Tačiau Jėzus užjautė šį žmogų ir jį palietė. „Jėzus, pasigailėjęs jo, ištiesė ranką, palietė jį ir tarė: Noriu, būk švarus!“ (Mk 1, 41). Šis elgesys turėjo suteršti Jėzų iki vakaro, Jam būtų privalu išsimaudyti, kad vėl taptų švarus (plg. Kun 13–15). Tačiau Morkus aiškiai parašė, kad Jėzaus elgesys, paliečiant sergantį vyrą, apvalė jį nuo raupsų. Taigi Jėzus nesusitepė prisilietęs prie šio žmogaus.

Jėzus nusiuntė vyrą pas kunigą su nurodymu paaukoti, kaip Mozė tokiais atvejais įsakė Kunigų 14. Visoje evangelijoje pagal Morkų Jėzus yra gynėjas ir palaikytojas to, ko mokė Mozė (žr. Mk 7, 10; Mk 10, 3–4; Mk 12, 26. 29–31). Šis nusistatymas smarkiai prieštarauja religiniams vadovams, kurie Morkaus 7, 10 ir 12 iškreipė pirminį per Mozę duotų mokymų tikslą. Šios detalės paaiškina Jėzaus paliepimą niekam to nepasakoti Mk 1, 44. Jei jis pasakytų, kad jį išgydė Jėzus, tai galėtų paveikti kunigo, nusiteikusio prieš Jėzų, sprendimą.

Bet atrodo, kad apvalytas raupsuotasis to nesuprato ir, nepaklusdamas Jėzaus paliepimui, skleidė žinią toli ir plačiai, todėl Jėzus negalėjo laisvai eiti į miestus ir tarnauti.

`Kaip galime būti atsargūs ir nedaryti to, kas galėtų trukdyti Evangelijos skelbimui, kad ir kokie geri būtų mūsų ketinimai?`