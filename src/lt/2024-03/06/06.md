---
title:  Saugotis raugo
date:   08/08/2024
---

`6. Perskaitykite Mk 8, 11–13. Koks fariziejų nusistatymas labai nuvylė Jėzų?`

Kodėl Jam neparodžius dieviškosios galios ir neįtikinus šių kaltininkų? Problema čia siekia Morkaus 3 pabaigą, kur Jėzus kalbėjo apie nuodėmę Šventajai Dvasiai. Jei negirdima ausimis ir nematoma akimis, kitoks stebuklas, net ženklas iš dangaus, neįtikins. Jis tiesiog būtų atmestas, kaip ir visa kita. Pasiryžusiųjų netikėti įtikinimui nepakanka net stebuklų.

`7. Perskaitykite Mk 8, 14–21. Ką mokiniai pamiršo ir ką Jėzus dėl to pasakė?`

Jėzus pasinaudojo galimybe įspėti mokinius dėl fariziejų ir Erodo „raugo“ (Mk 8, 15), reiškiančio jų mokymą (plg. su Mt 16, 12). Tačiau mokiniai neteisingai suprato ir galvojo, kad Jėzus kalbėjo apie vengimą pirkti duoną. Kaip įprasta, mokiniams neteisingai suprantant, Jėzus jiems duodavo nurodymų. Viešpats pateikė daugybę

klausimų, iš kurių pirmieji buvo retorinio pobūdžio, išreiškiant nusivylimą, kad jie nesuprato Jo misijos. Jo žodžiai priminė tai, ką Jis sakė Mk 4, 10–12 apie nesuprantančius pašaliečius. Jo stiprūs žodžiai buvo skirti pažadinti mokinius iš dvasinio miego.

Mk 8, 19–20 Jis pateikė paprastus faktais pagrįstus klausimus, kiek pintinių likučių jie pririnko po to, kai Jis pamaitino 5000 (Mk 6, 30–44) ir 4000 (Mk 8, 1–10), skirtus parodyti, jog jie jau turėjo suprasti, kad vien išteklių ribotumas nėra kliūtis Viešpaties Mesijui. Jo paskutinis klausimas Mk 8, 21 taip pat yra retorinis: „Tai kaipgi vis dar nesuprantate?“ Pagalvokite apie visa, ką jie jau matė ir patyrė su Jėzumi.

`Kaip galime išmokti išlaikyti savo širdį ir protą atvirą Dievo tikrovei ir Jo meilei? Apmąstykite visus įrodymus, kurie mums buvo duoti, apreiškiančius Dievą ir Jo meilę. Tačiau, kodėl kartais vis tiek lengva abejoti?`