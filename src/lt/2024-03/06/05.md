---
title:  Surištas liežuvis
date:   07/08/2024
---

`5. Perskaitykite Mk 7, 31–37. Kas buvo atvestas pas Jėzų ir ką Jėzus dėl jo padarė?`

Jėzus nėjo trumpiausiu keliu, kad sugrįžtų į Galilėją iš Tyro ir Sidono srities. Atrodo, kad Jėzus keliavo į šiaurę nuo Tyro srities, per Sidono sritį, tada į šio regiono vidurį ir į šiaurės rytus nuo Galilėjos ežero, galiausiai priartėjo prie paties ežero. Tai buvo vingiuotas maršrutas, skiriant daugiau laiko mokiniams.

Tekste tiksliai nenurodyta, kas šį žmogų atvedė pas Jėzų, bet jo problema buvo pakankamai aiški – jis negirdėjo ir sunkiai kalbėjo. Klausos praradimas izoliuoja žmones nuo aplinkos, dėl kurtumo jiems taip pat gali būti sunku išmokti kalbėti. Šio žmogaus problema galėjo būti ilgalaikė.

Jėzus suprato šio žmogaus keblią padėtį ir pasivedė jį nuošaliau. Viešpats pasirinko įdomų būdą šiam žmogui išgydyti, ypač šiuolaikiniams skaitytojams. Jis įleido pirštus vyrui į ausis, paseilino, palietė liežuvį ir atsiduso. Jėzus palietė paveiktas šio žmogaus kūno dalis, kurias Jis išgydys, bet kam Jis atsiduso? „Pažvelgęs į dangų Jis atsiduso, mat pagalvojo apie ausis, kurios neatsivers tiesai, ir liežuvius, kurie neišpažins Atpirkėjo“ (E. Vait, Su meile iš Dangaus, 2011, p. 372.).

Jėzus stebuklingai grąžino vyrui klausą ir leido jam aiškiai prabilti. Jo atodūsis parodo ribas, kurias Dievas nusistatė žmonijos pasirinkimo teisės atžvilgiu. Jis nevers vykdyti Jo valią. Visi gali laisvai rinktis,

kas juos ves – gyvybės Kunigaikštis ar tamsos kunigaikštis. Jėzus galėjo atverti kurčiam ausis, bet nevers netikinčių širdžių pripažinti Jį Mesiju.

Šis trumpas pasakojimas taip pat parodo, ką Dievas gali padaryti dėl tų, kurie noriai kreipiasi į Jį. Galbūt jaučiatės pernelyg santūrūs dalintis savo tikėjimu, negalite nieko pasakyti, tarsi nebylūs. Šis stebuklas padrąsina, kad Viešpats Jėzus gali atverti jūsų ausis, kad būtumėte jautrūs kitų poreikiams ir pasidalytumėte paruoštu žodžiu, kuris pakylės juos kelionėje.

Ką daryti su dovanomis, susijusiomis su klausa ir kalbėjimu, kurios jums buvo duotos? Kaip jomis naudojatės?