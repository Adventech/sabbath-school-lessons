---
title:  Žmonių papročiai ir Dievo įsakymai
date:   04/08/2024
---

`1. Perskaitykite Mk 7, 1–13. Kokios aktualios tiesos čia pateiktos?`

Galima įsivaizduoti, kaip vaikai, tyrinėję šias eilutes Sabatos mokykloje, grįžę namo pasakė mamoms, kad prieš valgį jiems nereikia plauti rankų, nes taip sakė Jėzus. Tačiau šis pasakojimas nesusijęs su higiena.

Jėzaus laikais daugelis žmonių tame krašte itin laikėsi apeiginio švarumo. Per laikotarpį tarp Senojo ir Naujojo Testamento rankų plovimo idėja, siekiant išlikti švariems apeigine prasme, išplito ir tarp paprastų žmonių, nors iš pradžių ši taisyklė Senajame Testamente galiojo tik kunigams (Iš 30, 17–21). Atsižvelgdami į šią sampratą religiniai vadovai skundėsi Jėzui dėl Jo mokinių.

Jėzus neatsakė į Jam tiesiogiai skirtą klausimą. Vietoj to Jis užtarė savo mokinius dvejopai atsakydamas. Pirma, Jis citavo griežtus Izaijo žodžius, kuriais priekaištauta tautai, garbinusiai Dievą lūpomis, bet širdimi nutolusiai nuo Jo (Iz 29, 13). Izaijas cituojamas toliau smerkiant žmogiškuosius papročius, kuriais keičiami Dievo įsakymai.

Antroji Jėzaus atsakymo dalis cituojant Izaiją panaudota Kristaus naudai. Viešpats citavo Dievo įsakymą gerbti savo tėvus (Iš 20,12); t. y. rūpintis jais senatvėje, ir tai priešpastatoma religiniam papročiui, kai galima ką nors padovanoti Dievui (korbanas), vis tiek dovaną panaudojant sau, užuot padėjus senyviems tėvams, kuriems reikia pagalbos. Galima tik įsivaizduoti: „Apgailestauju, tėve. Labai norėčiau tau padėti, bet pinigus padovanojau šventyklai“.

Būtent tokią veidmainystę Jėzus peikė nenuolaidžiaudamas. Žmogiškąjį paprotį jie iškėlė aukščiau Dievo Žodžio ir tai darydami nusidėjo.

Taigi, koks buvo atsakymas į fariziejų klausimą? Jėzaus atsakymas reiškė, kad Jis nelaikė įtikinamu jų reikalavimo, kad rankų plovimas yra būtinas vykdant Dievo valią. Vietoj to Jo atsakymas aiškiai palaiko Įstatymo įsakus žmogiškų papročių atžvilgiu (taip pat žr. Mk 1, 44; Mk 7, 10–13; Mk 10, 3–8; Mk 12, 26. 29–31.)

`Ar galime turėti kokių nors „papročių“, kurie prieštarauja Dievo Įstatymo principams? Jei taip, kokių?`