---
title:  Trupiniai šunyčiams
date:   06/08/2024
---

`4. Perskaitykite Mk 7, 24–30. Kokių svarbių pamokų galima įžvelgti šiame pasakojime?`

Po sudėtingų tyrinėtų eilučių, šiose eilutėse užrašytas pasakojimas taip pat išryškina nerimą keliančius klausimus. Kodėl Jėzaus atsakymas šiai moteriai toks griežtas, net sulyginimas su šunyčiais?

Jis atvirai to nepaaiškino, bet dvi Jo atsakymo jai ypatybės rodo, ko Jis moko. Mk 7, 27 Jis sakė, kad vaikai turi būti pamaitinti „pirmiau“. Jei yra „pirmiau“, logiška, kad būtų kažkas antra. Kita ypatybė yra ta, jog Jėzus vartojo mažybinę žodžio šuo formą, o kontekste tai reiškia, kad tokie šunyčiai įleidžiami į namus, priešingai gatvės šunims. Moteris, atsakydama Jėzui, atsižvelgia į šias dvi ypatybes, o tai padeda paaiškinti jos atsakymą.

Šios moters atsakymas gana taiklus. Ji atsakė: „Taip, Viešpatie! Bet ir šunyčiai po stalu ėda, ką vaikai pritrupino“ (Mk 7, 28).

Kaip ši moteris sugalvojo tokį atsakymą Jėzui? Be abejo, ją skatino meilė dukrai. Jėzus taip pat ją drąsino. Jis pasakė „pirmiau“, o tai reiškia, kad galėjo būti ir antra. Be to, Jis užsiminė, kad ji yra šunytis po stalu. Kaip šunytis buvo namuose po stalu, taip ji buvo prie Jėzaus kojų ir meldė už savo dukrą. Taigi ji laikėsi šunyčių teisės į pritrupintą maistą.

Moters atsakymas atskleidžia jos tikėjimą. Pavadindama galingą dukters išgydymo per atstumą stebuklą trupiniu, ji parodė ir tai, kad Jėzaus galia buvo ypač didelė (jei toks stebuklas būtų trupinėlis, koks būtų visas duonos kepalas?), ir jos prašymo patenkinimas Jam buvo nesunkus darbas. Jėzus buvo sujaudintas ir patenkino jos prašymą.

„Bendraudamas su ja Jis parodė, kad moteris, kuri buvo laikoma Izraelio atstumtąja, yra nebe svetima, o Dievo šeimos vaikas. Ir kaip vaikas ji turi privilegiją naudotis Tėvo dovanomis“ (E. Vait, Su meile iš Dangaus, 2011, p. 368.).

`Kodėl išankstinis nusistatymas kitų rasių ir tautybių atžvilgiu prieštarauja Jėzaus mokymui? Kokių reikia pastangų, kad būtume apvalyti nuo šio blogio?`