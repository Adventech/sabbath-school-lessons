---
title:  II. Metų ir dienos principas
date:   08/06/2020
---

Metų ir dienos principas yra vienas iš esminių Rašto aiškinimui istoriniu metodu. Daug mokslininkų šimtmečiais taikė šį principą Danieliaus knygos ir Apreiškimo knygos pranašystėms. Šis principas kyla iš kelių esminių tekstų ir pačių pranašysčių konteksto.

`3. Perskaitykite Sk 14, 34 ir Ez 4, 6. Kaip Dievas įvardija metų ir dienos principą šiuose konkrečiuose tekstuose?`

Šiuose tekstuose labai aiškiai matosi metų ir dienos principo mintis. Tačiau kaip pateisinti šio principo taikymą kai kurioms laiko pranašystėms, pavyzdžiui, Dan 7, 25 ir Dan 8, 14, taip pat Apr 11, 2–3; Apr 12, 6. 14; ir Apr 13, 5?

Trys kiti elementai palaiko metų ir dienos principą šiose Danieliaus knygos ir Apreiškimo knygos pranašystėse – simboliai, ilgi laikotarpiai ir savitų posakių vartojimas.

Pirma, žvėrių ir ragų simbolių, nusakančių karalystes, vartojimas rodo, kad laikas taip pat turėtų būti suprantamas simboliškai. Žvėrys ir ragai neturi būti suprantami pažodžiui. Jie kažką simbolizuoja. Taigi, jei visa ši pranašystė yra simbolinė, o ne pažodinė, kodėl laikas čia turėtų būti laikomas pažodiniu? Atsakymas, aišku, kad neturėtų.

Antra, daug pranašystėse nusakytų įvykių ir karalysčių apima daug amžių, todėl neįmanoma, kad pranašystės, nusakančios šiuos įvykius ir karalystes, būtų suprantamos pažodžiui. Taikant metų ir dienos principą, laikas atitinka įvykius itin tiksliai, o tai būtų neįmanoma, jei laiko pranašystės būtų suprantamos pažodžiui.

Galiausiai, saviti posakiai, naudojami šiems laikotarpiams nusakyti, nurodo į simbolinį aiškinimą. Kitaip tariant, laikas šiose pranašystėse nėra išreiškiamas įprastai (pvz., Dan 8, 14: „Du tūkstančius tris šimtus vakarų ir rytmečių“), parodant, kad nusakomi laikotarpiai turi būti suprantami simboliškai, o ne pažodžiui.

`Perskaitykite 70 savaičių (septynetų) pranašystę Dan 9, 24–27. Parašyta: „Nuo to laiko, kai paskelbtas žodis atnaujinti ir atstatyti Jeruzalę, iki pateptojo vado“ (Dan 9, 25), bus pažodinės 69 savaitės arba tik vieneri metai, keturi mėnesiai ir viena savaitė. Pranašystė netenka prasmės, jei suprantama taip, ar ne? Tačiau kas nutinka pritaikius biblinį metų ir dienos principą, o 70 savaičių tampa 490 metų?`
