---
title:  IV. Protas
date:   22/04/2020
---

`6. Perskaitykite 2 Kor 10, 4–6; Pat 1, 7; Pat 9, 10. Kodėl paklusnumas Kristui mintimis yra itin svarbus? Kodėl Viešpaties baimė yra išminties pradžia?`
														
Dievas suteikė mums galimybę mąstyti ir samprotauti. Kiekviena žmogaus veikla ir kiekvienas teologinis argumentas reiškia mūsų sugebėjimą mąstyti ir daryti išvadas. Mes nepritariame nepagrįstam tikėjimui. Tačiau po 18-ojo arba Švietimo amžiaus žmogaus samprotavimui teko naujas ir dominuojantis vaidmuo, ypač Vakarų visuomenėje, viršijantis mūsų samprotavimų ir teisingų išvadų darymo galimybes.

Priešingai minčiai, kad visos mūsų žinios yra pagrįstos jusliniu patyrimu, kitu požiūriu žmogaus protas laikomas pagrindiniu žinių šaltiniu. Šis požiūris, vadinamas racionalizmu, tai idėja, kad tiesa nėra juslinė, o intelektuali ir kildinama iš proto. Kitaip tariant, yra tam tikros tiesos, ir vien mūsų protas gali jas tiesiogiai suvokti. Todėl žmogiškas samprotavimas tampa tiesos išbandymu ir matu. Samprotavimas tapo nauju autoritetu, kuriam turėjo nusilenkti visa kita, įskaitant bažnyčios autoritetą ir, dar dramatiškiau, net Raštą kaip Dievo Žodžio autoritetą. Viskas, kas žmogiškam protui nebuvo savaime suprantama, buvo atmetama ir tuo buvo abejojama. Šis nusistatymas paveikė didelę Rašto dalį. Visi stebuklai ir antgamtiniai Dievo veiksmai, kaip Jėzaus prisikėlimas kūnu, nekaltas prasidėjimas ar pasaulio sukūrimas per šešias dienas, paminint vos keletą, nebuvo laikomi tikrais ir patikimais.

Tiesa ta, kad turėtume prisiminti, jog net mūsų sugebėjimas samprotauti yra paveiktas nuodėmės ir jį reikia pavesti Kristui. Žmonių protavimas juos aptemdė ir atskyrė nuo Dievo (Ef 4, 18). Mes turime būti apšviesti Dievo Žodžio. Be to, kad Dievas yra mūsų Kūrėjas, Raštas rodo, jog, bibline prasme, mūsų žmogiškasis samprotavimas nėra sukurtas veikti nepriklausomai nuo Dievo ar autonomiškai. Atvirkščiai, „Pagarbi Viešpaties baimė – išminties pradžia“ (Pat 9, 10; palyginkite su Pat 1, 7). Mes galime pagrįstai samprotauti tik priėmę Dievo apreiškimą, įkūnytą rašytiniame Dievo Žodyje, kaip aukščiausią mūsų gyvenime, ir kai esame pasiruošę laikytis to, kas parašyta Biblijoje.

`Prieš šimtmečius JAV prezidentas Tomas Džefersonas (Thomas Jefferson) iškirpo iš savo Naujojo Testamento viską, kas, jo manymu, prieštaravo protui. Nebeliko beveik visų Jėzaus stebuklų, įskaitant Jo prisikėlimą. Ko vien tai turėtų mus išmokyti apie žmogiško samprotavimo ribas suprantant tiesą?`
