---
title:  V. Raštas 
date:   23/04/2020
---

Šventoji Dvasia, apreiškusi ir įkvėpusi Rašto turinį žmonėms, niekada nemokys mūsų priešingai Dievo Žodžiui. Septintosios dienos adventistams Raštas turi aukštesnį autoritetą nei žmogiški papročiai, patyrimas, protas ar kultūra. Viską būtina išmėginti tik Rašto matu.

`7. Perskaitykite Jn 5, 46–47; ir Jn 7, 38. Koks svarbiausias dvasinių klausimų supratimo šaltinis buvo Jėzui Kristui? Kaip Raštas patvirtina, kad Jėzus yra tikrasis Mesijas?`														

Kai kurie žmonės teigia gavę iš Šventosios Dvasios ypatingų „apreiškimų“ ir nurodymų, kurie prieštarauja aiškiai Rašto žiniai. Jiems Šventoji Dvasia yra aukštesnis autoritetas už Dievo Žodį. Darantieji rašytinį ir įkvėptą Dievo Žodį negaliojančiu ir vengiantieji jo aiškios žinios eina pavojingu keliu ir neseka Dievo Dvasios. Raštas yra vienintelė mūsų dvasinė apsauga. Vien tik jis yra patikimas matas visais tikėjimo ir papročių klausimais.

> <p></p>
> „Šventoji Dvasia per Raštą kalba protui ir įrašo širdyje tiesą. Taip Ji atskleidžia klaidingas pažiūras ir išvaro jas iš sielos. Būtent per Tiesos Dvasią, veikiančią per Dievo Žodį, Kristus lenkia prie savęs savo išrinktąją tautą“ (E. Vait, Su meile iš Dangaus, 2011, 623 p.).

Šventoji Dvasia niekada neturėtų būti suprantama kaip pakeičianti Dievo Žodį. Greičiau, Ji darniai bendradarbiauja su Raštu ir per jį, norėdama patraukti mus prie Kristaus ir taip padarydama Raštą vieninteliu tikro biblinio dvasingumo matu. Raštas suteikia tikrą mokslą (žr. 1 Tim 4, 6) ir, kaip Dievo Žodis, yra patikimas bei nusipelno visiško pritarimo. Ne mums spręsti apie Raštą. Priešingai, Dievo Žodžiui tenka teisė ir valdžia teisti mus ir mūsų mąstymą. Galų gale, tai yra rašytinis paties Dievo Žodis.

`Kodėl Raštas yra saugesnis dvasinių klausimų vadovas nei subjektyvūs įspūdžiai? Kokie yra padariniai, kai nepriimame Rašto kaip mato, kuriuo tikriname visus mokymus ir net savo dvasinį patyrimą? Jei asmeniniam apreiškimui tektų paskutinis žodis dvasiniuose klausimuose, kodėl tai galėtų sukelti ne ką kitą, o chaosą ir paklydimą?`
