---
title:  III. Kultūra
date:   21/04/2020
---

Mes visi priklausome tam tikrai kultūrai ar kultūroms ir esame jos dalis. Taip pat visi esame paveikti ir formuojami kultūros. Nė vienas iš mūsų to neišvengia. Iš tikrųjų pagalvokite, kiek Senojo Testamento sudaro istorija apie senovės Izraelio sugedimą dėl aplinkinių kultūrų. Kodėl būtų galima galvoti, kad mes šiandien esame kitokie ar geresni?

Dievo Žodis taip pat yra duotas konkrečioje kultūroje, nors jis neapsiriboja šia kultūra. Nors kultūriniai veiksniai neišvengiamai daro įtaką mūsų supratimui, susijusiam su Raštu, neturėtume pamiršti, kad Raštas taip pat peržengia nusistovėjusias kultūrines ir etnines, imperines ir socialinės padėties kategorijas. Tai viena iš priežasčių, kodėl Raštas pranoksta bet kokią žmogišką kultūrą ir netgi gali pakeisti ir ištaisyti nuodėmingus elementus, randamus kiekvienoje kultūroje.

`5. Perskaitykite 1 Jn 2, 15–17. Ką Jonas turi omeny sakydamas, kad neturėtume mylėti to, kas pasaulyje? Kaip mes galime gyventi pasaulyje, bet nebūti pasaulietiško nusistatymo?`
														
Kultūra, kaip ir bet kuri kita Dievo kūrinijos pusė, yra paveikta nuodėmės. Vadinasi, jos taip pat laukia Dievo teismas. Taip, kai kurios mūsų kultūros pusės gali būti labai panašios į mūsų tikėjimą, tačiau visada turime būti atsargūs ir atskirti šiuos du dalykus. Idealiu atveju biblinis tikėjimas, jei to reikia, turėtų mesti iššūkį egzistuojančiai kultūrai ir sukurti priešingą kultūrą, ištikimą Dievo Žodžiui. Jei neturėsime nieko tvirto, kas ateina iš aukštybės, greitai pasiduosime mus supančiai aplinkai.

E. Vait pateikia tokią įžvalgą: 
> <p></p>
> „Kristaus sekėjai turi būti atsiskyrę nuo pasaulio principais ir pomėgiais, tačiau jie neturi atsiriboti nuo pasaulio. Gelbėtojas nuolatos bendravo su žmonėmis, ne tam, kad paskatintų juos daryti tai, kas prieštarauja Dievo valiai, bet kad juos pakylėtų ir kilnintų“ („Counsel to Parents, Teachers, and Students Regarding Christian Education“, 323 p.).

`Kokios jūsų kultūros pusės visiškai prieštarauja bibliniam tikėjimui? Svarbiau, kaip mes kovojame su jų bandymais iškreipti mūsų tikėjimą?`
