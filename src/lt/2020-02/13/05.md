---
title:  IV. Tylumoje su Dievo Žodžiu
date:   24/06/2020
---

Mūsų gyvenimas paprastai būna neramus, kupinas įtampos ir streso. Kartais tenka sunkiai dirbti vien tik tam, kad išgyventume ir turėtume maisto ant stalo. Kitais atvejais, net patenkinus būtinus poreikius, verčiamės per galvą, nes norime vis daugiau ir daugiau. Mes trokštame to, kas, mūsų manymu, padarys mus laimingus ir patenkintus. Tačiau, kaip Mokytojo knygoje perspėja Saliamonas, taip ne visada nutinka.

Kokia bebūtų priežastis, gyvenime mes galime būti be galo užimti, dėl to gali būti pamirštamas Dievas. Tai nereiškia, kad netikime, bet kad neleidžiame laiko skaitydami, melsdamiesi ir priartėdami prie Viešpaties, „kurio rankoje mūsų alsavimas“ (Dan 5, 23) . Mus gali pernelyg atitraukti kiti dalykai, todėl neleidžiame laiko su Dievu. Mums visiems reikia sąmoningai sulėtėti, kad sutiktume tą, kuris yra mūsų Gelbėtojas, Jėzų. Kaip Šventoji Dvasia gali kalbėti su mumis, jei nestabtelime klausytis? Ramybės laikas su Dievu, skaitant Jo Žodį ir bendraujant meldžiantis, yra mūsų dvasinio gyvenimo šaltinis.

`4. Perskaitykite Ps 37, 7; Ps 46, 11; Ps 62, 2–3. 6. Ko šie tekstai moko mus apie ramybės laiką su Dievu? Kodėl šis laikas su Dievu yra itin svarbus?`
														
Kai ką nors mylime, mėgstame leisti laiką su tuo mylimu žmogumi. Raskite vietą, kurioje be trukdymų galite skaityti ir apmąstyti Dievo Žodį. Mūsų neramiame gyvenime tai galima padaryti tik tuo atveju, jei sąmoningai skirsime tam laiko. Dažnai dienos pradžia yra geriausia toms tylos ir apmąstymų minutėms. Tokios akimirkos, prieš prasidedant darbo dienai, gali tapti palaiminimu visai likusiai dienai, nes gimusios brangios mintys lydės jus daugelį valandų. Būkite kūrybingi ir raskite laiko, būtino susitikti su Dievu be trukdymų.

Maldos ryšys su gyvu Biblijos Dievu daro įtaką mūsų gyvenimui kaip niekas kitas. Galų gale, taip panašėjame į Jėzų.

`Ar stengiatės ieškoti progų laikui su Viešpačiu? Koks tas laikas ir kaip jis padeda dar geriau pažinti Dievo tikrovę ir meilę?`
