---
title:  V. Atmintis ir giesmė
date:   25/06/2020
---

„Branginu širdyje Tavo žodį, kad Tau nenusidėčiau“ (Ps 119, 11).

Rašto mokymasis mintinai atneša daugybę palaiminimų. Mintyse saugant brangias Dievo Žodžio eilutes, galima įgyvendinti tai, kas buvo įsiminta, ir jas pritaikyti naujoms ir besikeičiančioms aplinkybėms. Tokiu būdu Biblija tiesiogiai veikia mūsų mąstymą, sprendimus ir daro įtaką mūsų vertybėms ir elgesiui. Šventojo Rašto mokymasis mintinai paverčia Bibliją kasdienio gyvenimo patyrimu. Be to, tai padeda mums garbinti Dievą ir gyventi ištikimai laikantis Rašto.

Rašto mokymasis pažodžiui yra didžiulė apsauga nuo apgaulės ir klaidingo aiškinimo. Šventojo Rašto mokymasis mintinai leidžia mums jį cituoti, net kai neturime Biblijos. Tai gali tapti nepaprastai didele jėga gėriui ir aplinkybėms, kai kyla pagundų arba kai mes susiduriame su neigiamais iššūkiais. Prisimindami Dievo pažadus ir mąstydami Dievo Žodį, užuot mąstę apie savo problemas, mintis nukreipiame į Dievą, žinantį tūkstantį būdų kaip padėti, kai mes jų nematome.

`5. Perskaitykite Ef 5, 19 ir Kol 3, 16. Kaip Dievo Žodžio giedojimas gali įtvirtinti Dievo Žodį mūsų mintyse?`
														
Biblijos žodžių giedojimas taip pat gali būti galingas būdas įsimenant Šventojo Rašto tekstą. Giedant Šventojo Rašto žodžiai lengviau įsimenami. Rašto žodžių derinimas su gražiomis melodijomis labiau įtvirtins juos mūsų mintyse ir bus veiksnus būdas nerimui išsklaidyti. Rašto tekstus, susietus su paprastomis, bet harmoningomis melodijomis, gali lengvai giedoti ir įsiminti maži vaikai ir suaugusieji. Raštas įkvėpė daugybę ir visame pasaulyje žinomų oratorijų, simfonijų ir kitos muzikos, kuri per amžius formavo ir darė įtaką krikščionių kultūrai. Kompozicijos, pakeliančios mūsų mintis ir nukreipiančios jas į Dievą bei Jo Žodį, yra nuostabus palaiminimas ir teigiama įtaka mūsų gyvenimui.

> <p></p>
> „Muzika yra sudėtinė Dievo garbinimo aukštybių buveinėse dalis, ir mes turime stengtis, kad mūsų padėkos giesmės kiek galima geriau prisiderintų prie Dangaus chorų harmonijos“ (E. Vait, Patriarchai ir pranašai, 487 p.).
