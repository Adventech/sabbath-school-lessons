---
title:  I. Gyvas Dievo Žodis ir Šventoji Dvasia
date:   21/06/2020
---

Labai svarbu atidžiai ir tinkamai tyrinėti Dievo Žodį. Tačiau ne mažiau svarbu, o gal net svarbiau, kad darytume tai, ko išmokome. Pagrindinis Rašto tyrinėjimo tikslas nėra įgyti daugiau žinių, kad ir kaip šaunu tai būtų. Tikslas nėra mums įvaldyti Dievo Žodį, bet kad Dievo Žodis valdytų mus, keistų mūsų gyvenimą ir mąstymą. Štai kas iš tikrųjų yra svarbu. Norėti gyventi tiesa, kurią sužinojome, reiškia norėti paklusti Rašto tiesai. Šis apsisprendimas kartais reiškia nuožmią kovą, nes mes grumiamės dėl to, kam teks viršenybė mūsų mąstyme ir gyvenime. Galų gale galima rinktis tik vieną pusę iš dviejų.

`1. Perskaitykite Fil 2, 12–16. Ką šios eilutės sako apie tai, kaip turėtume gyventi?`
														
Taip, Dievas mumyse veikia, tačiau Jis tai daro per Šventąją Dvasią, kuri vienintelė suteikia mums išminties suprasti Šventąjį Raštą. Be to, būdami nuodėmingi, mes dažnai priešinamės Dievo tiesai, o palikti sau mes nepaklusime Dievo Žodžiui (Rom 1, 25; Ef 4, 17–18). Be Šventosios Dvasios nėra meilės Dievo žiniai. Nėra vilties, pasitikėjimo ir meilės reakcijos. Per Šventąją Dvasią Dievas iš tikrųjų „skatina jus ir trokšti, ir veikti“ (Fil 2, 13).

Šventoji Dvasia yra mokytojas, norintis paskatinti mus giliau suprasti Raštą ir džiaugsmingai branginti Dievo Žodį. Jis atkreipia mūsų dėmesį į Dievo Žodžio tiesą ir suteikia mums naujų įžvalgų, susijusių su šiomis tiesomis, kad mūsų gyvenimui būtų būdinga ištikimybė ir paklusnumas Dievo valiai iš meilės. 

> <p></p>
> „Niekas negali aiškinti Rašto be Šventosios Dvasios pagalbos. Bet jums atsivertus Dievo Žodį su nuolankia ir pasiruošusia mokytis širdimi, Dievo angelai bus jūsų pusėje ir sužavės jus tiesos įrodymais“ (E. Vait, „Selected Messages“, 1 knyga, 411 p.). Taip apie dvasinius dalykus reikia spręsti dvasiškai (1 Kor 2, 13–14) ir mes galime džiaugsmingai laikytis Dievo Žodžio „kas rytą“ (Iz 50, 4–5).

`Fil 2, 16 parašyta tvirtai laikytis „gyvenimo žodžio“. Kaip manote, ką tai reiškia? O kaip mums tai padaryti? Taip pat žr. Įst 4, 4, kur mokoma panašiai. Koks mūsų vaidmuo visame šiame procese?`
