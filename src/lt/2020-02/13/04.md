---
title:  III. Jėzus prieš Raštą?
date:   23/06/2020
---

`3. Perskaitykite Jn 5, 45–47. Kokią galingą žinią, susijusią su Jo santykiu su Raštu, Jėzus čia mums perteikia?`
														
Kai kurie tvirtina, kad Jėzus vartojo aiškiai priešingus Šventajam Raštui žodžius, t.y. priešingus tiems žodžiams, kuriuos mes randame Senajame Testamente. Jie teigia, kad Jėzaus žodžiai yra netgi išaukštinti virš Šventojo Rašto žodžių.

Naujajame Testamente mes skaitome, kad Jėzus sakė: „Jūs esate girdėję, jog buvo pasakyta... O Aš jums sakau...“ (Mt 5, 43–44; palyginkite su Mt 5, 21–22. 27–28. 33–34. 38–39). Kai Jėzus pasakė šiuos garsius žodžius Kalno pamoksle, Jis nemėgino išsižadėti Senojo Testamento ar jį panaikinti, kaip kai kurie teigia. Vietoj to, Jis reagavo į įvairius Šventojo Rašto aiškinimus ir žodinius papročius, kuriais naudojosi kai kurie Jo dienų Rašto aiškintojai, norėdami pateisinti tam tikrą elgesį kitų žmonių atžvilgiu, kurių Dievas nesmerkė ir ko Jis niekada neįsakė, pavyzdžiui, nekęsti priešo (žr. Mt 5, 43).

Jėzus jokiu būdu nepanaikino Senojo Testamento ir niekaip nesumenkino jo autoriteto. Priešingai, būtent Senasis Testamentas įrodo, kas Jis yra. Jis sustiprino Senojo Testamento mokymų reikšmę nurodydamas mums pirminius Dievo ketinimus.

Galbūt vienas iš subtiliausių ir vis dėlto pavojingiausių Šventojo Rašto kritikos būdų yra pasinaudojimas Jėzaus autoritetu ir Jo paties vardu, kad Šventasis Raštas būtų pripažintas netinkamu, o kai kurios Biblijos dalys neįkvėptos. Turime Jėzaus pavyzdį, kokiu autoritetu Jis laikė Šventąjį Raštą, kurį Jo dienomis sudarė tik Senasis Testamentas. Kokių dar įrodymų mums reikia, koks turėtų būti mūsų požiūris į Senąjį Testamentą?

Nemenkindamas Rašto autoriteto, Jėzus nuolat laikėsi Rašto kaip patikimo vadovo. Tiesą sakant, tame pačiame Kalno pamoksle Jis nedviprasmiškai sako: „Nemanykite, jog Aš atėjęs panaikinti Įstatymo ar Pranašų. Ne panaikinti jų atėjau, bet įvykdyti“ (Mt 5, 17). Toliau Jis sako: „Todėl, kas pažeistų bent vieną iš mažiausių paliepimų ir taip elgtis mokytų žmones, tas bus vadinamas mažiausiu dangaus karalystėje“ (Mt 5, 19).

`Kokios yra esminės doktrinos, kurių pagrindas iki šiol yra Senasis Testamentas? Pavyzdžiui, pasakojimas apie pasaulio sukūrimą (Pr 1–2 sk.) ir nuopuolį (Pr 3). Kokias kitas svarbias krikščioniškas tiesas randame Senajame Testamente, kurios vėliau išdidinamos Naujajame Testamente?`
