---
title:  II. Kas ir kur parašė Bibliją?
date:   30/03/2020
---

Autorių įvairovė, jų vieta ir istorija suteikia unikalų liudijimą, kad Dievas darbuojasi perduodamas istoriją ir Jo žinią skirtingų kultūrų žmonėms ir skirtingoms auditorijoms.

`3. Ką šios eilutės pasako apie rašiusiuosius Bibliją ir jų istoriją? (Iš 2, 10; Am 7, 14; Jer 1, 1–6; Dan 6, 1–5; Mt 9, 9; Fil 3, 3–6; Apr 1, 9).`														

Bibliją rašė įvairiausi žmonės ir įvairiomis aplinkybėmis. Kai kurie iš jų rašė rūmuose, kiti – kalėjime, kai kurie tremtyje, dar kiti savo misionieriškų kelionių metu dalydamiesi Evangelija. Šie vyrai buvo skirtingo išsilavinimo ir profesijų. Kai kurie, kaip Mozė, turėjo būti karaliai arba, kaip Danielius, turėjo užimti aukštą padėtį. Kiti buvo paprasti piemenys. Kai kurie buvo labai jauni, o kiti ganėtinai seni. Nepaisant šių skirtumų, jiems buvo bendras vienas dalykas – Dievas juos pašaukė, o Šventoji Dvasia įkvėpė užrašyti žinią Jo tautai, nesvarbu, kada ir kur jie begyventų.

Be to, kai kurie rašiusieji buvo įamžintų įvykių liudytojai. Kiti nuodugniai ir asmeniškai ištyrė įvykius arba turimus dokumentus (Joz 10, 13; Lk 1, 1–4). Tačiau visos Rašto dalys yra įkvėptos (2 Tim 3, 16). Todėl Paulius teigia: „O visa, kas... parašyta, mums pamokyti parašyta, kad ištverme ir Raštų paguoda turėtume vilties“ (Rom 15, 4). Žmogiškąją kalbą sukūręs Dievas įgalina pasirinktus žmones patikimai perduoti įkvėptą mintį žmogiškais žodžiais.

> <p></p>
> „Dievas džiaugėsi galėdamas perteikti savo tiesą pasauliui per žmones, ir Jis pats, per Šventąją Dvasią, įgalino žmones atlikti Jo darbą. Jis vedė protą parinkdamas, ką kalbėti ir ką rašyti. Lobis buvo patikėtas žemiškiems indams, ir vis dėlto jis yra iš dangaus“ (E. Vait, „Selected Messages“, 1 t., 26 p.).

`Tiek daug skirtingų rašytojų įvairiausiuose kontekstuose, tačiau visi jie apreiškia tą patį Dievą. Kaip ši nuostabi tiesa padeda mums užtvirtinti sau Dievo Žodžio patikimumą?`
