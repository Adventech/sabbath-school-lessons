---
title:  II. Sąžiningai ir atsargiai spręskite sunkumus
date:   15/06/2020
---

Ar kada teko susidurti su tekstu ar keliais tekstais, kurių nesupratote ar juos buvo sunku suderinti su kitais tekstais, ar apskritai tikrove? Sunku įsivaizduoti, kad jums nebūtų tekę susidurti su šia problema. Klausimas, kaip jūs reagavote? Arba, svarbiau, kaip turėjote reaguoti?

`2. Perskaitykite 1 Met 29, 17; Pat 2, 7; 1 Tim 4, 16. Ką šie tekstai sako, ką galima būtų pritaikyti sudėtingų tekstų sprendimo klausimui?`
														
Tik būdami sąžiningi galime tinkamai spręsti sunkumus. Sąžiningumas mus saugo, kad nevengtume jokių sunkumų ir nemėgintume jų paslėpti. Sąžiningumas taip pat neleis pateikti paviršutiniškų atsakymų, kurie iš tikrųjų neišlaiko kruopštaus patikrinimo. Dievas džiaugiasi nuoširdumu ir sąžiningumu. Todėl mes turėtume atkartoti Jo charakterį visuose darbuose, net tyrinėdami Raštą.

Sąžiningi žmonės spręs sudėtingų Rašto tekstų klausimą atsargiai, neištraukdami informacijos iš konteksto, neiškreipdami tiesos potekste ir neklaidindami įrodymų manipuliavimu. Kur kas geriau laukti teisingo atsakymo į sunkias Rašto vietas, nei bandyti pateikti iš anksto paruoštą ar nepatikimą aiškinimą. Tyrinėjant Raštą teigiamas sąžiningumo šalutinis poveikis yra tas, kad sukuriamas pasitikėjimas, o pastarasis yra visų sveikų asmeninių santykių pagrindas. Jis žmones įtikina kur kas labiau nei silpni atsakymai. Geriau pasakyti, kad jūs tiesiog nežinote atsakymo į klausimą ar neturite teksto paaiškinimo, užuot bandžius tekstą pritempti pasakyti tai, ko jūs norėtumėte, nors jis to galbūt nesako.

Rūpestingi žmonės nuoširdžiai nori žinoti Dievo Žodžio tiesą, todėl niekada neskuba daryti išvadų, pagrįstų ribotomis žiniomis ar silpnais įrodymais. Rūpestingi žmonės yra pasiryžę nepraleisti nė vienos detalės, kuri galėtų būti svarbi. Jie neskuba, bet kruopščiai ir atidžiai tyrinėja Dievo Žodį ir visą susijusią informaciją.

`Ką jūs darote ar ką turėtumėte daryti su tekstais, kurių visiškai nesuprantate arba kurie, atrodo, neatitinka jūsų su tiesa susijusio supratimo?`

