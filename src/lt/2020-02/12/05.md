---
title:  IV. Ryžtas ir kantrybė
date:   17/06/2020
---

`4. Perskaitykite Gal 6, 9. Nors Paulius čia kalba apie mūsų ištvermę darant gera kitiems, toks pat nusistatymas būtinas ir sprendžiant sudėtingus klausimus. Kodėl ryžtas ir kantrybė yra svarbūs sprendžiant klausimus?`

Tikri pasiekimai visada reikalauja atkaklumo. Tai, ką gauname per lengvai, dažnai nevertiname. Sudėtingos Rašto vietos suteikia mums galimybę priversti mūsų smegenis dirbti, o ryžtas ir atkaklumas, su kuriais mes ieškome atsakymo, parodo, koks svarbus mums šis klausimas. Laikas, kurį praleidžiame tyrinėdami Raštą, kad sužinotume daugiau apie jo reikšmę ir žinią, yra puikiai išnaudotas laikas. Galbūt patyrimas kruopščiai ieškant atsakymų Šventajame Rašte, net ir ilgą laiką, bus didesnis palaiminimas nei atsakymo į klausimą radimas, jei mes galų gale jį rasime. Galų gale, radus atsakymą į mus jaudinantį klausimą, atsakymas mums tampa labai brangus.

Tai, kad negalite greitai išspręsti sudėtingo klausimo, nereiškia, jog jo neįmanoma išspręsti. Stebėtina, kaip dažnai mes tai pamirštame. Daug žmonių, susidūrę su sudėtingais Rašto klausimais, šiek tiek pagalvoję ir nematydami galimo atsakymo, iškart priima išvadą, kad atsakymo į šį klausimą nėra. Kai kurie pradeda abejoti Rašto patikimumu. Tačiau reikia atminti, kad atsakymą rasti gali būti labai lengva, net jei savo ribota žmogiška išmintimi ar neišmanymu mes to nematome. Ką pagalvotume apie pradėjusį mokytis algebros, jei jis po pusvalandžio neradęs sprendimo sunkiam uždaviniui teigtų, kad uždavinys neišsprendžiamas, nes jis negalėjo rasti sprendimo? Tas pat pasakytina apie mus, tyrinėjančius Raštą.

Kai tam tikriems sunkumams išspręsti nepakanka didžiausių pastangų, kuriam laikui jų nespręskite, o tuo tarpu darykite tai, ką Dievas jums aiškiai parodė. Kai kurios dvasinės įžvalgos įgyjamos tik po to, kai mes padarome tai, ką Dievas mums jau liepė atlikti. Taigi būkite ryžtingi ir kantrūs tyrinėdami Raštą. Galų gale kantrybė yra tikinčiųjų dorybė paskutiniaisiais laikais (žr. Apr 14, 12).

`Ko galime pasimokyti iš kitų žmonių, kurie uoliai ir kantriai tyrinėjo sudėtingus Rašto tekstus? Kaip galime padrąsinti kitus nepasiduoti ir toliau ieškoti tiesos? Kodėl nereikia bijoti susidurti su sudėtingu Rašto tekstu?`
