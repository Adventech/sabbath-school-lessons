---
title:  I. Galimos tariamų nesuderinamumų priežastys
date:   14/06/2020
---

`1. Perskaitykite 2 Tim 2, 10–15. Paulius ragina Timotiejų būti uoliu ir „be iškraipymų skelbiančiu tiesos žodį“. Kokia čia svarbi žinia užrašyta mums visiems?`
														
Joks mąstantis ir sąžiningas Šventojo Rašto mokinys nepaneigs to, kad Biblijoje yra sunkiai suprantamų dalykų. Tai neturėtų mūsų trikdyti. Tiesą sakant, tam tikra prasme tų sunkumų reikia tikėtis. Juk mes esame netobuli ir riboti, ir joks žmogus neturi išsamių žinių apie visas mokslo sritis, nekalbant apie dangiškus dalykus. Taigi, kai neišmanantys ir riboti žmonės bando suprasti begalinio Šventojo Rašto Dievo išmintį, kyla tam tikrų sunkumų. Tačiau toks sunkumas stengiantis suprasti Biblijos mokymą jokiu būdu neįrodo, kad tai, ką Raštas tvirtina, yra netiesa.

Atmetantieji Biblijos mokymą apie dieviškąjį apreiškimą ir įkvėpimą tuos sunkumus dažnai paskelbia prieštaravimais ir klaidomis. Kadangi jiems Raštas yra daugiau ar mažiau tik žmogiška knyga, jie tiki, kad Biblijoje turi būti trūkumų ir klaidų. Dėl tokio nusistatymo dažnai nebandoma ieškoti paaiškinimo, kuriuo būtų atsižvelgiama į Rašto vieningumą ir patikimumą, kylantį iš jo dieviškojo įkvėpimo. Pradėjusieji abejoti pirmaisiais Šventojo Rašto puslapiais, pavyzdžiui, pasakojimu apie pasaulio sukūrimą, netrukus gali pradėti abejoti likusiu Raštu.

Kai kuriuos Rašto nesuderinamumus galėjo nulemti nedidelės kopijuotojų ar vertėjų klaidos. E. Vait rašė: 

> <p></p>
> „Kai kurie žmonės į mus rimtai žvelgia ir sako: Ar nemanote, kad galėjo pasitaikyti kokia nors kopijavimo ar vertimo klaida? Tai tikėtina, o siauras mąstymas, imantis dvejoti ir klupti dėl šios galimybės ar tikimybės, lygiai taip pat bus pasirengęs klupti dėl įkvėpto Žodžio slėpinių, nes menkas mąstymas nemato Dievo tikslų. Taip, dėl šios priežasties lygiai taip pat lengvai būtų klumpama ir dėl paprastų faktų, kuriuos įprastas mąstymas priims ir įžvelgs dieviškumą, kuriam Dievo žodžiai yra aiškūs ir gražūs, kupini esmės. Visos klaidos nė vienai sielai nesukels nei rūpesčių, nei paskatins suklupti, nei sudarys sunkumų pamatyti aiškiausią tiesą“ (E. Vait, „Selected Messages“, 1 knyga, 16 p.).

`Kodėl itin svarbu, kad nusistatymas Biblijos atžvilgiu būtų nuolankus ir paklusnus?`

