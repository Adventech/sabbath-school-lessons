---
title:  V. Knygos ir jų žinia
date:   14/05/2020
---

Didžiausi Rašto vienetai yra Biblijos knygos. Jos buvo parašytos skirtingais tikslais ir skirtingomis aplinkybėmis. Kai kurios tarnavo kaip pranašiška žinia; kitos – tai rinkiniai, pavyzdžiui, Psalmės. Yra istorinių knygų, tokių kaip 1 ir 2 Karalių, ir yra laiškų įvairioms bažnyčioms, pavyzdžiui, tų, kuriuos parašė Paulius ir kiti.

Siekiant suprasti knygos prasmę ir žinią, svarbu pradėti nuo autorystės ir aplinkybių. Daug Rašto knygų priskiriamos autoriams. Pirmosios penkios Senojo Testamento knygos autoriumi nurodo Mozę (Joz 8, 31–32; 1 Kar 2, 3; 2 Kar 14, 6; 21, 8; Ezr 6, 18; Neh 13, 1; Dan 9, 11–13; Mal 3, 22). Tai patvirtina Jėzus (Mk 12, 26; Jn 5, 46–47; Jn 7, 19) ir apaštalai (Apd 3, 22; Rom 10, 5). Kai kuriais atvejais Rašto autoriai neįvardijami (pvz., Esteros ir Rūtos knygų, daugelio istorinių knygų, tokių kaip Samuelio ir Metraščių autoriai taip pat neįvardinti).

`7. Perskaitykite Pr 15, 1–5 ir Pr 22, 17–18. Kuo mums svarbu tai, kad Mozė parašė Pradžios knygą?`
														
Knygas nuo Išėjimo iki Pakartoto Įstatymo parašė Mozė, žinoma, po Išėjimo. Kadangi Pradžios knyga yra pagrindinė Dievo veiksmų istorija nuo pasaulio sukūrimo iki patriarchų laikotarpio, suprantama, kad ši knyga buvo parašyta prieš Išėjimą.

> <p></p>
> „Metams bėgant Mozė, kai su savo gyvulių kaimenėmis keliaudavo nuošaliomis vietovėmis, apmąstydamas prislėgtą savo tautos būklę, prisimindavo, kaip Dievas elgėsi su jo tėvais, ir Jo pažadus, kurie buvo išrinktosios tautos paveldas, ir jis dieną naktį meldėsi už Izraelį. Dangaus angelai skleidė jam šviesą. Čia, Šventosios Dvasios įkvepiamas, jis rašė Pradžios knygą“ (E. Vait, Patriarchai ir pranašai, 197 p.).

Pradžios knyga mums pasakoja ne tik apie mūsų ištakas, bet ir apie išganymo planą arba priemones, kuriomis Dievas atpirks puolusią žmoniją. Šis planas dar labiau išryškėja su Sandora, kurią Dievas sudarė su Abraomu, kuri apima Jo pažadą per jį padaryti didelę tautą, kurią sudarys palikuonys tokie „gausingi kaip dangaus žvaigždės ir pajūrio smiltys“ (Pr 22, 17).

`Kokių dar nuostabių tiesų mus išmokė Pradžios knyga, tiesų, kurių mes galbūt nežinotume? Ko tai mus moko apie Dievo Žodžio svarbą mūsų tikėjimui?`
