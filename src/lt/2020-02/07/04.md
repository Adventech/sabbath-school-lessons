---
title:  III. Kartojimas, žodžių deriniai ir prasmė
date:   12/05/2020
---

Hebrajų mąstyme yra keletas būdų, kaip išreikšti mintis, kurios sustiprina prasmę ir pabrėžia sąvokų svarbą. Skirtingai nuo Europos kalbų, hebrajų kalbos originale nėra skyrybos ženklų, todėl kalbos struktūra suformavo kitus tokių idėjų perdavimo būdus.

`5. Perskaitykite Pr 1, 26–27; Iz 6, 1–3. Kokie žodžiai kartojasi šiose eilutėse? Kaip šiuos pasikartojančius žodžius sustiprina skirtingos sąvokos, įvedamos kartojimu?`
														
Vienas iš būdų, kaip hebrajų autorius galėjo pabrėžti tam tikrą Dievo ypatybę, tai pakartoti ją tris kartus. Kadangi pasakojimas apie pasaulio sukūrimą yra aukščiausiasis Dievo kūrybos taškas, tekste pabrėžta sukurtos žmonijos svarba. Žodis – „bara“ (kurti), priskiriamas tik Dievui. T.y., tik Dievas gali kurti nepriklausomai nuo egzistuojančios materijos. Čia aprašomas žmogaus sukūrimas: „Dievas sukūrė žmogų pagal savo paveikslą, pagal savo paveikslą sukūrė jį; kaip vyrą ir moterį sukūrė juos“ (Pr 1, 27). Atkreipkite dėmesį į triskart kartojamą žodį – „sukūrė“. Mozė pabrėžė, kad žmonės yra sukurti Dievo ir kad jie yra sukurti pagal Jo paveikslą. Jis pabrėžė šias tiesas.

Izaijo regėjime ir pašaukime serafai kartojo: „šventas, šventas, šventas yra Galybių Viešpats!“ (Iz 6, 3) Čia pabrėžiamas šventumas ir niekam neprilygstamas Dievas, kurio buvimas pripildo šventyklą. Šį šventumą mes matome ir Izaijo žodžiuose, jam stovint Visagalio akivaizdoje: „Vargas man, nes esu žuvęs!“ (Iz 6, 5) Netgi toks pranašas kaip Izaijas, susidūręs su Dievo šventumu ir charakteriu, gūžėsi dėl savo paties nevertumo. Taigi net ir čia, dar prieš Pauliaus aprašytą žmogaus nuodėmingumą ir Gelbėtojo būtinybę (Rom 1–3), matome Raštą išreiškiant puolusią žmonijos prigimtį, net ir tokio „gero“ žmogaus kaip Izaijas.

Danieliaus 3 kartojasi (su variacijomis) frazė – „statula, kurią karalius Nebukadnecaras buvo pastatęs“ (Dan 3, 1–3. 5. 7. 12. 14–15. 18). Pastaroji ar jos variantai šiame skyriuje kartojasi 10 kartų, pabrėžiant Nebukadnecaro atvirą nepaklusnumą statulai, kurią Dievas jam apreiškė per Danielių (Dan 2, 31–45). Čia pabrėžiamas žmonijos siekis tapti garbinamu dievu, priešingai vieninteliam gyvajam Dievui, kuris vienintelis nusipelno garbinimo.
