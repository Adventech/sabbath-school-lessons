---
title:  IV. Mūsų nuodėminga ir puolusi prigimtis
date:   06/05/2020
---

`4. Perskaitykite Jn 9, 39–41 ir Jn 12, 42–43. Kas šiose eilutėse sutrukdė žmonėms priimti Rašto žinios tiesą? Kokius įspėjimus galime įžvelgti sau šiuose įvykiuose?`
														
Lengva žvelgti atgal į religinius vadovus, atmetusius Jėzų, nepaisant itin galingų įrodymų. Vis dėlto turime būti atsargūs ir nepuoselėti panašaus nusistatymo, kalbant apie Jo Žodį.

Neabejotina, kad nuodėmė iš esmės pakeitė, sudarkė ir suskaldė mūsų santykius su Dievu. Nuodėmė veikia visą mūsų žmogiškąją būtį. Ji taip pat daro įtaką mūsų gebėjimui aiškinti Raštą. Ne tik dėl to, kad mūsų žmogiško mąstymo procesais yra lengvai pasinaudojama nuodėmingiems tikslams pasiekti, bet ir dėl to, kad mūsų protas bei mintys yra sugadinti nuodėmės ir todėl uždaryti Dievo tiesai. Mūsų mąstyme galima aptikti šias sugedimo savybes – puikybę, savęs apgaudinėjimą, abejones, laikymąsi atokiai ir nepaklusnumą.

Išpuikęs asmuo išaukština save virš Dievo ir Jo Žodžio. Taip yra todėl, kad puikybė verčia samprotaujantįjį pervertinti žmogiškąjį protą kaip galutinį tiesos matą, net virš Rašte randamos tiesos. Toks nusistatymas sumenkina dangišką Rašto autoritetą.

Kai kurie žmonės linkę klausyti tik jiems patrauklių idėjų, net jei jos prieštarauja apreikštai Dievo valiai. Dievas mus perspėjo dėl savęs apgaudinėjimo pavojų (Apr 3, 17). Nuodėmė taip pat skatina abejones, kai mes dvejojame ir pradedame netikėti Dievo Žodžiu. Pradėjus abejonėmis, Rašto teksto aiškinimas niekada neves į užtikrintumą. Vietoj užtikrintumo abejojantis asmuo greitai priima poziciją, kai jis teisia tai, kas Rašte yra ir nėra priimtina, o tai yra labai pavojinga pozicija.

Verčiau turėtume prie Rašto artintis tikint ir paklūstant, o ne kritikuojant ir abejojant. Puikybė, savęs apgaudinėjimas ir abejonės lemia tolimą nusistatymą Dievo ir Rašto atžvilgiu, o tai neabejotinai atves prie nepaklusnumo, t.y. nenoro laikytis apreikštos Dievo valios.

`Ar kažką perskaitę Rašte kada nors kovojote su įsitikinimu, t.y., Raštas aiškiai nurodė jums daryti viena, o jūs norėjote daryti kita? Kas nutiko ir ko išmokote iš savo patyrimo?`
