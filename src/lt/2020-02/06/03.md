---
title:  II. Vertimas ir aiškinimas
date:   04/05/2020
---

Biblija buvo parašyta labai senomis kalbomis – Senasis Testamentas daugiausia parašytas hebrajų kalba, su keliais aramėjų kalbos intarpais, o Naujasis Testamentas buvo parašytas senovine graikų kalba. Šiandien dauguma pasaulio gyventojų nekalba ir neskaito šiomis senovės kalbomis. Taigi Raštas turėjo būti išverstas į įvairias šiuolaikines kalbas.

Bet, kaip žino kiekvienas geras vertėjas, verčiant visada prireikia tam tikro aiškinimo. Kai kurie vienos kalbos žodžiai neturi tikslaus atitikmens kita kalba. Menas ir įgūdis kruopščiai versti ir vėliau aiškinti tekstus vadinamas – „hermeneutika“.

`2. Perskaitykite 1 Kor 12, 10; 1 Kor 14, 26; Jn 1, 41; 9, 7; Apd 9, 36; Lk 24, 27. Visose šiose eilutėse matome aiškinimo ir vertimo mintį. Lk 24, 27 net Jėzus turėjo paaiškinti Rašto reikšmę mokiniams. Ką tai pasako apie aiškinimo svarbą?`
														
Graikų kalbos žodis hermeneuo, iš kurio kilęs žodis – hermeneutika (Rašto aiškinimas), yra kilęs iš graikų dievo Hermio. Jis buvo laikomas dievų pasiuntiniu, todėl atsakingas už, be kita ko, dievų pranešimų aiškinimą žmonėms.

Esminis dalykas, susijęs su hermeneutika, kad jei neskaitome originalo kalba, galime skaityti tik vertimus. Laimei, daugelis vertimų perteikia esmę. Nereikia mokėti originalo kalbos, kad galėtume suprasti esmines Rašte atskleistas tiesas, nors tokios kalbinės žinios praverstų. Vis dėlto, net ir gerai išvertus, svarbu tinkamas teksto aiškinimas, kaip rodo Lk 24, 27. Toks yra pagrindinis hermeneutikos tikslas –  tiksliai perteikti Rašto tekstų prasmę ir padėti mums suprasti, kaip tinkamai pritaikyti teksto mokymą mūsų gyvenimui. Kaip rodo Luko evangelijos tekstas, Jėzus tai padarė savo sekėjų labui. Įsivaizduokite, ką reikštų, jei pats Jėzus aiškintų jums Rašto ištraukas!

`Daug žmonių turi prieigą prie įvairių vertimų, tačiau daug žmonių jos neturi. Kad ir su kokiais vertimais jums tektų dirbti, kodėl svarbu pamaldžiai tyrinėti Žodį ir paklusti jo mokymui?`
