---
title:  III. Raštas ir kultūra
date:   05/05/2020
---

`3. Perskaitykite Apd 17, 16–32. Apd 17 Paulius mėgino perteikti Evangelijos žinią naujame kontekste – graikų kultūros filosofija. Kaip skirtingos kultūrinės aplinkybės daro įtaką tam, kaip mes vertiname įvairių idėjų svarbą?`
														
Su Artimųjų Rytų kultūra susijusios žinios praverčia norint suprasti kai kurias Rašto eilutes. „Pavyzdžiui, hebrajų kultūra priskyrė asmeniui atsakomybę už veiksmus, kurių jis nepadarė, bet leido jiems įvykti. Todėl įkvėpti Biblijos rašytojai paprastai priskiria Dievui tokius aktyvius darbus, kurie Vakarų mąstymu yra, sakytume, Jo leidžiami arba Jis jiems netrukdo, pavyzdžiui, faraono širdies užkietinimui“ (Methods of Bible Study, 4. p. skyrius).

Kultūra taip pat iškelia keletą svarbių hermeneutinių klausimų. Ar Raštas yra sąlygiškai apibrėžtas ir taikytinas tik tai kultūrai, kuria jis remiasi? O gal tam tikroje kultūroje duota Dievo žinia viršija konkrečią kultūrą ir kalba visiems žmonėms? Kas nutiktų, jei mūsų pačių kultūrinė patirtis taptų pagrindu ir lakmuso testu aiškinant Raštą?

Apd 17, 26 apaštalas Paulius pateikia įdomią tikrovės perspektyvą, į kurią dažnai nekreipiama dėmesio, kai žmonės skaito šią eilutę. Jis teigia, kad Dievas mus visus išvedė iš vienos šaknies. Nors kultūriškai mes esame labai įvairūs, vis dėlto, kalbant bibline prasme, yra bendras ryšys, vienijantis visus žmones, nepaisant jų kultūrinių skirtumų, todėl, kad Dievas yra visos žmonijos Kūrėjas. Mūsų nuodėmingumas ir išgelbėjimo būtinybė neapsiriboja viena kultūra. Mums visiems reikia išgelbėjimo, kurį mums suteikė Jėzaus Kristaus mirtis ir prisikėlimas.

Nors Dievas kalbėjo konkrečioms kartoms, Jis pasirūpino, kad ateities kartos, skaitančios Dievo Žodį, suprastų, jog tos tiesos peržengia vietines ir ribotas aplinkybes, kuriomis buvo rašomi Biblijos tekstai.

Pagalvokite apie algebrą, kuri pirmą kartą buvo pritaikyta IX a. Bagdade. Ar tai reiškia, kad šios matematikos šakos tiesos ir principai apsiriboja tik tuo laiku ir vieta? Žinoma, kad ne.

Tas pats principas taikytinas ir Dievo Žodžio tiesoms. Nors Raštas buvo parašytas seniai, kultūrose, kurios labai skiriasi nuo šiandienių, tačiau Rašte esančios tiesos mums yra tokios pat aktualios kaip ir tuomet, kai jos buvo apmąstytos pirmą kartą.
