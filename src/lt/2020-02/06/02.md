---
title:  I. Prielaidos
date:   03/05/2020
---

`1. Perskaitykite Lk 24, 36–45. Kas mokiniams, kurie buvo labai gerai susipažinę su Šventuoju Raštu, sutrukdė suprasti Dievo Žodį, net kai priešais juos rutuliavosi išpranašauti įvykiai?`

Niekas prie Šventojo Rašto teksto neateina be minčių. Kiekvienas skaitytojas, kiekvienas Rašto mokinys atsiverčia Bibliją turėdamas tam tikra istoriją ir asmeninį patyrimą, kurie neišvengiamai daro įtaką aiškinimo procesui. Netgi mokiniai, atsižvelgdami į jų laikmečio lūkesčius, turėjo savitų idėjų, kas yra Mesijas ir ką Jis turėjo daryti. Jų tvirtas įsitikinimas neleido aiškiau suprasti Rašto tekstą, o tai paaiškina, kodėl jie itin dažnai klaidingai suprato Jėzų ir įvykius, susijusius su Jo gyvenimu, mirtimi ir prisikėlimu.

Mes visi turime nemažai su šiuo pasauliu, galutine tikrove, Dievu ir panašiais dalykais susijusių įsitikinimų, kuriuos iš anksto priimame aiškindami Raštą, net nesąmoningai. Niekas neatsiverčia Rašto teksto neturėdamas minčių. Pavyzdžiui, jei kažkieno pasaulėžiūra kategoriškai atmeta bet kokį antgamtinį Dievo įsikišimą, tas asmuo neskaitys ir nesupras Rašto kaip tikros ir patikimos ataskaitos apie tai, ką Dievas padarė istorijoje, bet interpretuos jį labai skirtingai nuo asmens, priimančio antgamtinę tikrovę.

Rašto aiškintojai negali visiškai atsiriboti nuo savo praeities, išgyvenimų, būdingų idėjų, išankstinių įsitikinimų ir nuomonių. Visiškas neutralumas ar absoliutus objektyvumas neįmanomas. Rašto tyrinėjimas ir teologiniai apmąstymai neatsiejami nuo prielaidų, susijusių su pasaulio ir Dievo prigimtimi.

Tačiau gera žinia yra ta, kad Šventoji Dvasia gali išplėsti mūsų ribotą mąstymą ir ištaisyti prielaidas, kai skaitome Šventąjį Raštą be išankstinio nusistatymo ir nuoširdžiai. Biblija ne kartą patvirtina, kad žmonės su visiškai skirtinga praeitimi suprato Dievo Žodį ir kad Šventoji Dvasia veda mus „į tiesos pilnatvę“ (Jn 16, 13).

`Kokios yra jūsų pačių su pasauliu susijusios prielaidos? Kaip galite visas jas pavesti Dievo Žodžiui, kad pats Žodis galėtų pakeisti jūsų idėjas ir jos labiau atitiktų Rašto mokymą?`
