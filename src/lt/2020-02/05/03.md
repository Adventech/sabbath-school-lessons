---
title:  II. Rašto vienovė
date:   27/04/2020
---

Pati Biblija sako: „visas Raštas yra Dievo įkvėptas“ (2 Tim 3, 16), – ir „kad jokia Rašto pranašystė negali būti savavališkai aiškinama, nes pranašystė niekuomet nėra atėjusi žmogaus valia, bet Šventosios Dvasios paakinti žmonės kalbėjo Dievo vardu“ (2 Pt 1, 20–21). Kalbant apie Dievą, kaip pagrindinį Biblijos autorių, galime atsižvelgti į įvairių Rašto dalių esminę vienovę ir darną, kurios susijusios su pagrindiniais jo mokomais dalykais.

`2. Perskaitykite Tit 1, 9 ir 2 Tim 1, 13. Kodėl Rašto vienovė yra svarbi mūsų tikėjimui?`														

Raštas gali pats save aiškinti tik atsižvelgiant į jo vidinę vienovę, kylančią iš dangiško įkvėpimo. Jei Šventojo Rašto mokymas neturėtų visa apimančios vienovės, nebūtų darnos doktrinose. Be Rašto vienovės bažnyčia neturėtų priemonių atskirti tiesą nuo paklydimo ir klaidamoksliams paneigti. Nebūtų pagrindo taikyti drausminimo priemones ar taisyti nukrypimus nuo Dievo tiesos. Raštas prarastų įtikinančią ir išlaisvinančią galią.

Tačiau Jėzus ir rašiusieji Bibliją priima Šventojo Rašto vienovę, grindžiamą jo dangiška kilme. Tai galime pastebėti Senojo Testamento knygų, turinčių vienodą ir darnų svorį, citavime (Rom 3, 10–18; čia Paulius cituoja Mokytojo knygą [7, 20], Psalmes [14, 2–3; 5, 10; 10, 7] ir Izaiją [59, 7–8]).

Rašiusieji Bibliją, Šventąjį Raštą laikė nedaloma, darnia visuma, kurioje toliau plėtojamos esminės temos. Tarp Senojo Testamento ir Naujojo Testamento nėra nesantaikos. Naujajame Testamente nėra naujos Evangelijos ar naujos religijos. Senasis Testamentas yra atskleistas Naujajame Testamente, o Naujasis Testamentas pagrįstas Senuoju Testamentu. Taigi abu Testamentai turi abipusį ryšį, apšviečiantį vienas kitą.

Rašto vienovė taip pat reiškia, kad tyrinėjant Rašto temą reikia atsižvelgti į visą Raštą (tota scriptura), o ne statyti savo mokymą ant pavienių teiginių.

`Ką reikia daryti susidūrus su tomis Rašto eilutėmis ar mintimis, kurios atrodo prieštaraujančios viena kitai? Kaip mes tai išsprendžiame?`
