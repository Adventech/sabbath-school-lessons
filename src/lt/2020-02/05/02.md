---
title:  I. Raštas kaip vienintelis matas
date:   26/04/2020
---

Nuo pradžios septintosios dienos adventistai save laikė Knygos žmonėmis, tai yra, Raštą tikinčiais krikščionimis. Patvirtindami Rašto principą „sola Scriptura“ (tik Raštas), mes pripažįstame unikalų Biblijos autoritetą. Tik Raštas yra mūsų teologijos matas ir aukščiausias autoritetas gyvenimui ir doktrinai. Kiti šaltiniai, tokie kaip religinis patyrimas, žmogaus protas ar papročiai, yra mažiau reikšmingi už Raštą. Tiesą sakant, „sola Scriptura“ principu buvo siekiama apsaugoti Rašto autoritetą nuo priklausomybės nuo bažnyčios ir jos aiškinimo, ir šis principas atmetė galimybę aiškinimo matui kilti iš už Biblijos ribų.

`1. Perskaitykite 1 Kor 4, 1–6, ypač 6 eilutę, kurioje Paulius sako: „Nieko daugiau, negu parašyta“. Kodėl tai itin svarbu mūsų tikėjimui?`
														
„Nieko daugiau, negu parašyta“ – nereiškia, kad atmetamos kitų sričių įžvalgos, kaip biblinė archeologija ar istorija. Kitos sritys gali paaiškinti kai kurias Rašto puses ir Rašto eilučių kontekstą, todėl gali padėti geriau suprasti biblinį tekstą. Tai taip pat nereiškia, kad tyrinėjant negalima naudotis susijusiais kitais šaltiniais, pavyzdžiui, leksikonais, žodynais, konkordancijomis ir kitomis knygomis bei komentarais. Tačiau tinkamai aiškinant Raštą pirmenybė tenka tekstui visų kitų mokslų ir antrinės pagalbos šaltinių atžvilgiu. Kitokie požiūriai turi būti atidžiai įvertinti viso Rašto kontekste.Naudodamiesi „sola Scriptura“ principu patvirtiname, kad jei iškyla konfliktas aiškinant mūsų tikėjimą, tada tik Raštui tenka autoritetas, viršijantis ir teisiantis bet kurį kitą šaltinį ar bažnytinį paprotį. Mes neturėtume peržengti ar prieštarauti tam, kas parašyta Biblijoje. Tikroji krikščionybė ir įtikinamas Evangelijos skelbimas priklauso nuo tvirto atsidavimo Rašto autoritetui.

> <p></p>
> „Tik Šventasis Raštas yra tikrasis visų žemėje esančių raštų ir doktrinų viešpats bei mokytojas“ (Martin Luther, Luther’s Works, vol. 32: Career of the Reformer II, ed. Jaroslav Jan Pelikan, Hilton C. Oswald, and Helmut T. Lehmann, vol. 32 [Philadelphia: Fortress Press, 1999], 11 p.).

`Perskaitykite Apd 17, 10–11. Kaip šios eilutės padeda suprasti tai, ką mes čia kalbame apie Rašto pirmumą?`
