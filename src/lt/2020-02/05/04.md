---
title:  III. Rašto aiškumas
date:   28/04/2020
---

Raštas mažai kuo patrauks, jei jo teksto prasmė bus neaiški.

`3. Perskaitykite Mt 21, 42; Mt 12, 3. 5; Mt 19, 4; Mt 22, 31; Mk 12, 10. 26; Lk 6, 3; Mt 24, 15; ir Mk 13, 14. Ką pakartotinis Jėzaus nurodinėjimas į Raštą sako apie jo žinios aiškumą?`
														
Rašto liudijimas yra nedviprasmiškas – Biblijos mokymas yra pakankamai aiškus. Raštas yra toks aiškus, kad jį gali suprasti ir vaikai, ir suaugusieji, ypač jo elementarų mokymą. Visgi yra begalinės galimybės gilinti mūsų žinias ir supratimą. Mums nereikia jokių bažnytinių mokytojų, kurie paaiškintų mums Rašto prasmę. Elementarų jo mokymą gali suprasti visi tikintieji. Raštas pripažįsta visų tikinčiųjų kunigystę, užuot apribojęs aiškinimą tik keliems išrinktiesiems, pavyzdžiui, dvasininkų kunigystei. Todėl Biblija ragina patiems tyrinėti Raštus, nes mes patys galime suprasti Dievo žinią mums.

Deramai pažymima, jog „rašiusių Bibliją pavyzdys nuosekliai rodo, kad Raštas turi būti priimamas tiesiogine, pažodine prasme, nebent omenyje turima aiški ir akivaizdi iliustracija... Nereikia panaikinti tiesioginės prasmės „kevalo“, kad būtų suprastas mistinės, paslėptos, alegorinės prasmės „branduolys“, kurį gali atskleisti tik žinantysis“ (Handbook of Seventh-day Adventist Theology [Hagerstown, MD: Review and Herald Publishing Association, 2000], 65 p.). Atvirkščiai, Biblijos aiškumas yra susijęs su Rašto kalba, prasme ir žodžiais, nes rašiusieji Bibliją siekė perteikti konkrečią tiesą, o ne subjektyvias, nekontroliuojamas, daugialypes Rašto teksto reikšmes.

Tai nereiškia, kad kartais neperskaitysime eilučių ir minčių, kurių iki galo nesuprantame ar nesuvokiame. Juk tai – Dievo Žodis, o mes esame tik puolę žmonės. Nepaisant to, Dievo Žodis pakankamai aiškiai moko to, ką mes iš tikrųjų turime žinoti ir suprasti, ypač kalbant apie išganymą.

`Pagalvokite apie metą, kai nesupratote kai kurių eilučių, tačiau vėliau jos išaiškėjo. Ko išmokote iš šio patyrimo, kuris galbūt galėtų padėti kitiems, susiduriantiems su panašia bėda?`
