---
title:  I. Dovydas, Saliamonas ir karaliai
date:   31/05/2020
---

Dovydo ir Saliamono karaliavimas žymi aukso amžių Izraelio istorijoje. O kas, jei Dovydo ir Saliamono nebūtų, kaip kai kurie tvirtino? O kas, jei jų karalystė nebuvo tokia didelė, kaip aprašoma Biblijoje, kaip irgi kai kurie tvirtino? Be Dovydo nebūtų Jeruzalės, tautos sostinės (2 Sam 5, 6–10). Be Dovydo nebūtų jo sūnaus Saliamono pastatytos šventyklos (1 Kar 8, 17–20). Pagaliau be Dovydo nebūtų būsimojo Mesijo, nes Jis pažadėtas tik per Dovydo giminę (Jer 23, 5–6; Apr 22, 16). Izraelitų istoriją reiktų visiškai perrašyti. Tačiau, kaip sako Šventasis Raštas, būtent tokia istorija suteikia Izraeliui ir bažnyčiai išskirtinį vaidmenį bei misiją.

`1. Perskaitykite 1 Sam 17. Kaip Dievas suteikia lemiamą pergalę Izraeliui? Kas naudojamas šiai pergalei? Kur pergalė pasiekiama?`

Atkreipkite dėmesį į tikslias geografines mūšio ribas 1 Sam 17, 1–3. Kirbet Keiafa (Khirbet Qeiyafa) vietovė yra būtent ant šiame skyriuje aprašytų kalvų izraelitų stovyklos vietoje. Neseniai čia atliekant kasinėjimus buvo rastas Sauliaus ir Dovydo laikų miestas su įtvirtinimais, iš kurio atsiveria vaizdas į slėnį. Buvo atkasti dveji vartai. Kadangi daugumoje senovės Izraelio miestų būdavo tik vieneri vartai, tai padeda įvardyti šią vietą – Šaaraimai (1 Sam 17, 52), kurie hebrajų kalba reiškia „dveji vartai“.

Jei taip, tada šis biblinis senovės miestas atpažintas pirmą kartą. 2008 ir 2013 m. buvo rasti du užrašai, kurie, daugelio manymu, yra apskritai seniausi rasti hebrajų rašmenys. Antrame užraše minimas vardas – Ešbaalas, kaip vieno iš Sauliaus sūnų (1 Met 9, 39).

1993 m. vykusiuose kasinėjimuose šiauriniame Tel Dano mieste buvo rastas Damasko karaliaus Hazaelio paminklinis užrašas apie pergalę prieš „Izraelio karalių“ ir „Dovydo namų karalių“. Biblijoje Dovydo giminė aprašyta būtent taip, o tai dar galingesni archeologiniai įrodymai, kad Dovydas yra istorinė asmenybė, kaip sako Raštas.

`Pagalvokite, ką reikštų mūsų tikėjimui tai, jei, kaip tvirtina kai kurie žmonės, karaliaus Dovydo iš tikrųjų nebuvo?`
