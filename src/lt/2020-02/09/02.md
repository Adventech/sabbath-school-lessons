---
title:  I. Plokščia žemė?
date:   24/05/2020
---

Paprastai manoma, kad daugelis senovės pasaulyje tikėjo, jog žemė yra plokščia. Tačiau dauguma žmonių dėl įvairių priežasčių suprato, kad žemė yra apvali. Vis dėlto net iki šių dienų kai kurie tvirtina, kad Raštas moko, jog žemė yra plokščia.

`1. Perskaitykite Apr 7, 1; Apr 20, 7–8. Koks šių eilučių kontekstas? Svarbiau, ar jos moko apie plokščią žemę?`

Jonas, šių eilučių autorius, rašo su paskutiniaisiais laikais susijusias pranašystes, paminėdamas keturis dangaus angelus, „stovinčius keturiuose žemės kampuose, laikančius keturis žemės vėjus“ (Apr 7, 1). Jis tris kartus pakartojo skaičių – keturi, susiedamas angelus su keturiomis kompaso kryptimis.

Trumpai tariant, jis tiesiog naudojo simbolinę kalbą, kaip mes šiandien sakytume, pavyzdžiui, „saulė leidžiasi“ arba „vėjas pakilo iš rytų“. Reikalauti pažodinio šių pranašystės eilučių aiškinimo, kai kontekstas rodo simbolinę šiaurės, pietų, rytų ir vakarų idėją, reikštų ištraukti jas iš konteksto ir teigti, kad jos moko to, ko iš tikrųjų nemoko. Galų gale, kai Jėzus pasakė: „Iš širdies išeina pikti sumanymai, žmogžudystės, svetimavimai, ištvirkavimai, vagystės, melagingi liudijimai, šmeižtai“ (Mt 15, 19), – Jis nekalbėjo apie žmogaus fiziologiją ar anatominę žmogaus širdį. Jis naudojo simbolinę kalbą, kad pabrėžtų moralinę mintį.

`2. Perskaitykite Job 26, 7–10; Iz 40, 21–22. Ko šios eilutės mus moko apie žemę?`
														
Job 26, 7 nusako žemę, pakabintą kosmose: „Dievas išskleidžia šiaurinį skliautą virš tuštumos, pakabina žemę ant nieko“. Žemė yra rutulys (Job 26, 10). Iz 40, 22 sako: „Jis sėdi soste anapus dangaus skliauto virš žemės, ir jos gyventojai Jam atrodo lyg žiogai“.

`Įsivaizduokite save asmens, gyvenusio prieš tūkstančius metų, vietoje. Kokių įrodymų turėtumėte, kad žemė judėjo? O gal įrodymai, kad ji stovi vietoje būtų įtikinamesni? Arba, kokių turėtumėte įrodymų, kad ji plokščia ar apvali?`
