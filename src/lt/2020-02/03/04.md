---
title:  III. Jėzus ir visas Raštas
date:   14/04/2020
---

`4. Perskaitykite Lk 24, 13–35. 44-45. Kaip Jėzus naudojo Raštus, mokydamas Evangelijos žinios?`
														
Kristui mirus, Jo sekėjai buvo sutrikę ir abejojo. Kaip tai galėjo nutikti? Ką tai reiškė? Šiame Luko skyriuje matome, kad Jėzus jiems du kartus pasirodė, pirmiausia dviems pakeliui į Emausą, o vėliau kitiems. Dviem atskirais atvejais Jėzus paaiškino, kaip visos Senojo Testamento pranašystės buvo įvykdytos: „Ir, pradėjęs nuo Mozės, primindamas visus pranašus, Jis aiškino jiems, kas visuose Raštuose apie Jį pasakyta“ (Lk 24, 27).

Vėlgi Lk 24, 44–45 Jis sako: „Ar ne tokie buvo Mano žodžiai [...]: turi išsipildyti visa, kas parašyta apie Mane Mozės Įstatyme, Pranašų knygose ir Psalmėse?“ „Tuomet Jis atvėrė jiems protą, kad jie suprastų Raštus“.

Atkreipkite dėmesį į konkrečius žodžius Lk 24, 27 – „visuose Raštuose“. Tai dar kartą pabrėžiama kitoje eilutėje: „Mozės Įstatyme, Pranašų knygose ir Psalmėse“ (Lk 24, 44). Tai aiškiai parodo, kad Jėzus – Žodis, tapęs kūnu (Jn 1, 1–3. 14), rėmėsi Šventojo Rašto autoritetu, kad paaiškintų, kaip šie dalykai buvo išpranašauti prieš šimtus metų. Kalbėdamas apie visą Raštą, Jėzus moko pavyzdžiu. Mokiniams išėjus skelbti Evangelijos žinios, jie taip pat turėjo pristatyti visą Raštą, kad padėtų suprasti ir įgalinti naujai įtikėjusius visame pasaulyje.

Taip pat atkreipkite dėmesį, kaip Jėzus Mt 28, 18–20 sako savo mokiniams (ir šiandien mums): „Man duota visa valdžia danguje ir žemėje“. Tačiau ši valdžia lieka įsišaknijusi Jo Tėve ir visoje Dievybėje, nes Jis jiems sakė: „eikite ir padarykite Mano mokiniais visų tautų žmones, krikštydami juos vardan Tėvo ir Sūnaus, ir Šventosios Dvasios“. Tada tai, kas svarbiausia: „mokydami laikytis visko, ką tik esu jums įsakęs“. Ko Jėzus moko ir įsako? Jo mokslas remiasi visais Raštais. Jis atėjo pranašiško žodžio autoritetu, ir, įvykdydamas Rašto pranašystes, Jis pakluso savo Tėvui.

`Jei Jėzus priėmė visą Raštą, kodėl mes turime daryti tą patį? Vėlgi, kaip mes galime išmokti priimti visą Rašto autoritetą, net ir suprasdami, kad mums šiandien taikytina nebūtinai viskas? Paruoškite savo atsakymą pristatyti klasėje.`
