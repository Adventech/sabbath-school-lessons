---
title:  I. Dieviškasis Rašto apreiškimas
date:   05/04/2020
---

`1. Perskaitykite 2 Pt 1, 19–21. Kaip Petras išreiškia savo įsitikinimą dėl Rašto pranašiškos žinios kilmės?`

Raštas nėra panašus į jokią kitą knygą. Pasak apaštalo Petro, Šventosios Dvasios paakinti žmonės perdavė žinią iš Dievo. Jie jos nesugalvojo. Vietoj to, kad būtų gudriai išgalvotos pasakos (2 Pt 1, 16), Rašto pranašiškoji žinia yra dangiškos kilmės, todėl ji yra teisinga ir patikima. „Šventosios Dvasios paakinti žmonės kalbėjo Dievo vardu“ (2 Pt 1, 21). Dievas darbavosi apreiškimo procese, atskleisdamas savo valią išsirinktiems žmonėms.

Tiesioginis žodinis bendravimas tarp Dievo ir konkrečių žmonių yra neišvengiamas Rašto faktas. Štai kodėl Raštas turi ypatingą, dievišką galią, ir mes turime atsižvelgti į šį dangaus elementą, aiškindami Raštus. Kadangi mūsų šventasis Dievas yra galutinis Rašto autorius, Biblija yra vadinama šventaisiais Raštais (Rom 1, 2; 2 Tim 3, 15).

Jie buvo suteikti ir praktiniais tikslais. Raštas yra „naudingas mokyti, barti, taisyti, auklėti teisumui, kad Dievo žmogus taptų tobulas, pasirengęs kiekvienam geram darbui“ (2 Tim 3, 16–17).

Mums taip pat reikia Šventosios Dvasios pagalbos, kad galėtume pritaikyti savo gyvenimui tai, ką Dievas atskleidė savo Žodyje. Pasak apaštalo Petro, apreikšto Dievo Žodžio aiškinimas nėra mūsų pačių nuomonių klausimas. Mums reikia Dievo Žodžio ir Šventosios Dvasios, kad teisingai suprastume Rašto reikšmę.

Šventasis Raštas taip pat sako: „Tikrai Viešpats Dievas nedaro nieko, pirma neapreiškęs savo užmojo savo tarnams pranašams“ (Am 3, 7). Rašto žodis – apreiškimas (įvairios jo formos) išreiškia mintį, kad tai, kas anksčiau buvo paslėpta, dabar yra atskleista ar apreikšta, todėl yra žinoma ir akivaizdu. Mums žmonėms reikia tokio atskleidimo ar apreiškimo, nes esame nuodėmingos būtybės, atskirtos nuo Dievo dėl mūsų nuodėmių, todėl esame priklausomos nuo Jo, kad pažintume Jo valią.

Sunku paklusti Raštui netgi tada, kai tikime jo dangiška kilme. Kas atsitiktų, jei pradėtume nepasitikėti ar netgi abejoti jo dangiška kilme?
