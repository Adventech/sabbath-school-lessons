---
title:  IV. Panašumas tarp Kristaus ir raštų
date:   08/04/2020
---

`5. Perskaitykite Jn 1, 14; Jn 2, 22; Jn 8, 31–32; Jn 17, 17. Kokius panašumus matote tarp Jėzaus, kūnu tapusio Dievo Žodžio ir Raštų, rašytinio Dievo Žodžio?`
														
Tarp Dievo Žodžio, tapusio kūnu (t.y. Jėzaus Kristaus), ir rašytinio Dievo Žodžio yra panašumų. Kaip ir Jėzus antgamtiniu būdu prasidėjo dėka Šventosios Dvasios, tačiau gimė iš moters, Šventojo Rašto kilmė taip pat yra antgamtinė, tačiau jis yra perduotas žmonių.

Jėzus Kristus tapo žmogumi laike ir erdvėje. Jis gyveno konkrečiu laikmečiu, konkrečioje vietoje. Vis dėlto tai nepanaikino Jo dieviškumo, nei padarė Jėzų istoriškai santykiniu. Jis yra vienintelis Atpirkėjas visiems žmonėms visame pasaulyje visais laikais (žr. Apd 4, 12). Taip pat rašytinis Dievo Žodis – Biblija buvo duotas tam tikru laiku ir tam tikroje kultūroje. Kaip ir Jėzus Kristus, Raštas nėra sąlygotas laiko, t.y. apribotas tam tikro laikmečio ir vietos; vietoj to jis galioja visiems žmonėms visame pasaulyje.

Kai Dievas apsireiškė, Jis nužengė iki žmogaus lygmens. Žmogiškoji Jėzaus prigimtis parodė visas žmogiškas silpnybes ir apie 4000 metų degeneracijos padarinius. Tačiau Jis buvo be nuodėmės. Panašiai Rašto kalba yra žmogiškoji kalba, o ne „tobula antžmogiška“ kalba, kuria niekas nekalba arba kurios niekas negali suprasti. Nors visos kalbos turi savų trūkumų, žmonijos Kūrėjas, kuris yra ir žmogiškos kalbos Kūrėjas, puikiai sugeba perduoti savo valią žmonėms patikimu būdu, neklaidindamas mūsų.

Žinoma, kiekvienam palyginimui būdingos savos ribos. Jėzus Kristus ir Šventasis Raštas nėra identiški. Biblija nėra Dievo įsikūnijimas. Dievas nėra knyga. Dievas Jėzuje Kristuje tapo žmogumi. Mes mylime Raštą, nes mes garbiname Gelbėtoją, apreikštą jo puslapiuose.

Raštas yra unikali ir neatskiriama dangaus ir žmogaus sąjunga. E. Vait tai aiškiai suprato rašydama: „Biblija liudija Dievo ir žmogaus vienovę, nes Dievo mintys yra užrašytos žmonių kalba. Tokią vienovę liudijo Kristaus prigimtis, kuris buvo ir Dievo Sūnus, ir Žmogaus Sūnus. Remiantis Biblija, teisinga yra tai, kas pasakyta ir apie Kristų, – ‘tas Žodis tapo kūnu ir gyveno tarp mūsų‘“ (Jn 1, 14) (E. Vait, Didžioji kova, 2017, 8 p.).

`Kodėl Raštas turi būti mūsų tikėjimo pamatas? Be jo, kur mes būtume?`
