---
title:  II. Įkvėpimo procesas
date:   06/04/2020
---

Kadangi Dievas naudoja kalbą, atskleisdamas savo valią žmogui, dievišką apreiškimą galima užrašyti. Tačiau, kaip jau tyrinėjome, Raštas yra Dievo tiesos apreiškimo rezultatas per Šventosios Dvasios darbą, kuri perduoda ir saugo Jo žinią per žmogiškuosius įrankius. Būtent todėl galime tikėtis esminės vienovės, matomos visame Rašte nuo Pradžios knygos iki Apreiškimo knygos (pvz., palyginkite Pr 3, 14–15 ir Apr 12, 17).

`2. Perskaitykite 2 Pt 1, 21; 2 Tim 3, 16 ir Įst 18, 18. Ką šios eilutės sako apie Šventojo Rašto įkvėpimą?`
														
Visas Raštas yra Dievo įkvėptas, net jei ne visos dalys yra vienodai įkvepiančios skaityti ar net nebūtinai pritaikytinos mums šiandien (pvz., dalys, susijusios su hebrajų šventėmis, yra įkvėptos, nors mes neprivalome jų laikytis šiandien). Vis dėlto turime mokytis iš viso Rašto, net ir iš tų dalių, kurias ne itin lengva skaityti ir suprasti arba kurios nėra konkrečiai taikytinos mums dabar.

Be to, ne viskas Rašte buvo tiesiogiai arba antgamtiškai apreikšta. Kartais Dievas naudojo rašiusiuosius Bibliją, kurie kruopščiai ištyrė įvykius arba naudojo kitus prieinamus dokumentus (žr. Joz 10, 13; Lk 1, 1–3), kad praneštų Jo žinią.

Net ir tokiu atveju, visas Raštas yra įkvėptas (2 Tim 3, 16). Būtent todėl Paulius teigia, kad „visa, kas kitados parašyta, mums pamokyti parašyta, kad ištverme ir Raštų paguoda turėtume vilties“ (Rom 15, 4).

> <p></p>
>  „Biblija savo autoriumi nurodo Dievą, nors ją užrašė žmonių rankos. Įvairus atskirų knygų stilius atskleidžia būdingus kelių šios relikvijos rašytojų bruožus. Visos atskleistos tiesos ‘yra Dievo įkvėptos‘ (2 Tim 3, 16), tačiau jas išreiškia žmonių žodžiai“ (E. Vait, Didžioji kova, 2017, 7 p.).

Šiandien yra Rašto tyrinėtojų, neigiančių daugybės Rašto dalių dangiškąją autorystę, net iki tokio lygio, kada daug esminių mokymų – pasaulio sukūrimas, išėjimas, prisikėlimas – yra neigiami. Kodėl mums itin svarbu neatidaryti šių durų, net ir šiek tiek? Galų gale, ar mums teisti Dievo Žodį?
