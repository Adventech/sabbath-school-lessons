---
title:  Yon siy ki montre n se pou Bondye
date:  02/09/2021
---

Pandan Dezyèm Gè mondyal la, Angletè konnen lame Almay la t ap anvayi l. Otorite yo t ap prepare yo pou yo defann peyi yo jan yo kapab. Yo enstale defans (fòtifikasyon) anplis sou plaj yo. Sou wout yo yo te mete yon seri bon barikad kèk kote kle (stratejik) pou anpeche lame lennmi an reyalize objektif yo. Mete sou sa, otorite anglè yo deside fè yon bagay dwòl : pou yo kapab ralanti lennmi an epi fè yo pedi, yo retire tout pankat/pano ki montre wout yo. Tout pano endikasyon ki te nan mi yo e yo pa t kapab retire, yo mete beton sou yo.

Siy yo gen yon sans. Yo la kòm makè, kòm gid. Avan te gen GPS (yon sistèm ki pèmèt ou idantiye kote w ye a – apati yon aparèy – depi w jwenn siyal) nou te gen kat, e n te toujou konsidere tout siy yo.

`Siy kisa saba a ye ? Li Egzòd 31.13, 16, 17. Nou menm ki kwè lwa Bondye a ap toujou la, apati jodi a, ki fason n kapab pratike sa tèks la di la a ?`

Menmsi pawòl yo se dirèkteman pèp Israyèl Bondye te di yo, nan epòk Ansyen Testaman an, nou menm ki se pou Kris, ki se « ras Abraham, eritye dapre pwomès la » (Galat 3.29), jis jounen jodi a saba a se toujou yon siy ant Bondye ak pèp Li a. Chapit 31 an nan liv Egzòd la montre saba a se yon siy alyans Bondye a k ap toujou la (gad Egzòd 31.16, 17).  Siy sa a ede n pi byen « konnen » Kreyatè nou an, Sovè nou an ki sanntifye n. Nou kapab konpare saba a ak yon drapo yo monte chak sèt (7) jou, nan lide pou rafrechi memwa n, paske nou tout gen tandans bliye.

Alò, saba Bondye a raple n tanzantan kote n soti a, liberasyon n, lavni n ak responsablite n anvè moun yo met sou kote yo ak sila y ap maspinen yo. Li tèlman enpòtan nou pa gen anyen pou n fè pou saba a egziste. Li vini chak semèn, san eksepsyon, pou raple n kilès nou ye, kilès ki kreye n, kisa Bondye fè pou nou e kisa L pral fè pou nou finalman, lè L va kreye yon syèl ak yon tè tou nèf.

Bondye nou an, ki sen, envite tout moun ki aksepte alyans Li a, pou yo MEDITE sou saba a ki pèmèt nou konprann pi byen sa k vrèman enpòtan an : relasyon ant Kreyatè e Redanmtè a ak kreyati L yo ki pèdi pou L kapab sove yo. Chak semèn, nou jwenn envitasyon pou n antre nan repo n jwenn nan Jezi a, ki se « fondatè lafwa e ki akonpli lafwa » (Ebre 12.2).

`Kijan w kapab viv yon relasyon pi sere ak Bondye jou saba a ?`