---
title:  Etranje a ki lakay ou
date:  31/08/2021
---

`Li Egzòd 19.6. Kisa tèks sa a di n sou sa pèp Israyèl Ansyen Testaman an te dwe ye ? (gad tou 1 Pyè 2.9)`

Pèp Israyèl la te jwenn apèl pou soti an Ejip pou l te kapab pèp alyans Bondye a, si nasyon sa a te rete fidèl, granmesi li menm, tout mond lan t ap konnen Levanjil la. Pa gen okenn dout sou sa a, Bondye te konsidere pèp sa a anpil, li te benefisye privilèj espesyal, e l te gen gwo responsablite tou.

`Li Egzòd 23.12. Kisa k pase la ? Kisa tèks sa a aprann nou sou fason Bondye konsidere sila yo ki pa t fè pati pèp Israyèl la ?`

Anpil moun pa konprann saba a inivèsèl. Saba a pa t fèt senpman pou juif. De (2) premye chapit Jenèz yo klè sou sijè sa a. Bon, se Bondye ki kreye tout pèp yo. Konsa, tout pep yo te dwe sonje jou saba a.

Se vre, li enpòtan pou n toujou sonje kisa saba a reprezante pou nou, men, nou pa dwe bliye kisa l di nou sou moun parèy nou. Anvi n pou antre nan repo saba a e viv yon relasyon sere ak Kreyatè e Redanmtè nou an, nan yon sans, tou natirèlman sa pouse n wè pwochen n yo yon lòt jan, nou vin wè se menm Bondye ki kreye nou an, ki renmen nou an, e ki mouri pou nou an, se menm Bondye sa tou ki kreye yo, ki renmen yo e ki mouri pou yo. Jan n te wè l la (gad Egzòd 20.10 ; Detewonòm 5.14), sèvitè yo, etranje yo, menm bèt yo dwe benefisye yon repo saba tou.

Paske menm etranje ki t ap viv nan mitan pep Israyèl la – sa vle di sila yo ki pa t (potko) patisipe nan pwomès alyans Bondye te bay Israyèl la yo – te dwe pwofite repo saba a, sa vle di anpil bagay. Moun, e menm zannimo, pèsonn pa t dwe janm eksplwate yo, maltrete yo osnon konsidere yo mal. Chak semèn, menm jan ak pèp Ebre (Israyèl) a nan epòk Ansyen Testaman an, nou te dwe sonje tout sa n genyen e moun parèy nou genyen tou. E menmsi n gen benediksyon ak privilej lòt moun pa genyen, nou jwenn envitasyon pou n sonje n fè pati menm ras la, nou se yon sèl fanmi, kidonk nou dwe trete yonn lòt ak respè e ak diyite.

`Kijan fason n obsève saba a kapab yon benediksyon pou sila yo ki pa respekte l la ? An n di, nan ki sans saba a kapab yon okazyon pou n temwànye lanmou Bondye ?`