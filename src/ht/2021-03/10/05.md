---
title:  Rann moun sèvis, yon fason pou w onore Bondye
date:  01/09/2021
---

Nan epòk Nouvo Testaman an, chèf relijye yo te fè saba a tounen yon veritab atizay. Yo mete yon pakèt pinga (restriksyon) pou ede chak moun obsève saba a.

Yo entèdi moun yo pou mare osnon demare kèlkanswa bagay la, yo pa t ka demawonen yon fil, etenn yon dife, deplase yon bagay pou y al mete yon lòt kote si kote a pa twò lwen kote tout moun ap pase.

`Ki akizasyon yo lage sou Jezi nan Jan 5.7-16 ?`

Dirijan yo nève paskè nèg ki geri a t ap pote kabann li an piblik jou saba a, yo pa wè mirak mèveye Jezi fè a pou L delivre nèg sa a anba maladi l la. Olye yo we kijan Senyè a – « Mèt saba a » (Mak 2.28) – t ap viv jou spesyal sa a, chèf relijye yo, sèl bagay yo te bezwen fè se pwoteje règ yo ak tradisyon yo. Menm jan an, nou jwenn envitasyon pou n pa fè menm erè sa yo, nan fason pa n ak nan kontèks n ap viv la.

`Kisa tèks Ezayi 58.2, 3 a di sou fason Bondye te planifye obsèvasyon saba a ?`

Bondye pa vle yon kil/adorasyon vid osnon yon silans ki sensè. Li vle pou pitit Li yo ede lòt moun, sitou moun y ap maltrete yo ak sila yo mete sou kote yo.

Ezayi di sa klè nan Ezayi 58.13, 14 : « Si nou veye kò nou pou nou respekte jou repo a, pou nou pa regle pwòp zafè n nan jou ki apa pou Mwen an, si se yon plezi pou nou lè jou repo a rive, si nou respekte jou ki apa pou Mwen menm, Seyè a, pou jou sa a nou pa nan fè sa ki nan lide nou, nou pa nan vwayaje, nou pa nan fè travay, ni nou pa nan pa di ak fè vye koze, lè sa a, n a jwenn plezi nan fè sèvis pou mwen. M a fè tout moun sou latè pote nou anlè, n a jwi lavi nan peyi mwen te bay Jakòb, zansèt nou an. Se Mwen menm, Seyè a, ki di sa ! »

« Regle pwòp zafè nou »  fèdi pase saba a anba pye. Okipe zafè lòm pa fè pati rèv/ideyal Bondye pou saba a. Nou jwenn envitasyon pou n okipe n de moun ki nan difikilte, ki pa gen libète, ki grangou, ki toutouni, k ap mache nan fènwa, ak moun tout moun sanble bliye yo. Plis pase lòt jou nan semèn nan, saba se okazyon pou n renonse a pwojè pa n, pou n panse a lòt yo e a bezwen yo, olye n plis panse a tèt nou e a bezwen n yo.