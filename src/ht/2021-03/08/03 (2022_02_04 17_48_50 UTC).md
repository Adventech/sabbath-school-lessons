---
title:  Tretman koz yo
date:  16/08/2021
---

Yo te mennen andikape a devan Jezi, e tout moun t ap gad Jezi. Èske L ta pral geri yon pechè ? Èske L ta pral di yon bagay pou geri nonm sa a ?

`Kijan Jezi te geri andikape ? Ki premye bagay Li fè pou li ? Li Mak 2.5-12.`

Kòm nou pa janm konsyan n malad san n pa santi sentom yo, nou souvan panse depi pa gen sentom pa gen maladi, e n panse si n pa wè sentom yo ankò nou geri. Jezi wè maladi yon lòt fason. Li konnen rasin tout soufrans ak tout mal, epi l vle trete sa dabò.

Nan ka andikape a, olye Mèt la trete sentom yo imedyatman, li site dirèkteman sa k te plis deranje nonm malad sa a. Li te santi l koupab, se te yon gwo chay sa te ye pou li, e l te santi l separe ak Bondye, sa te fè l soufri plis pase andikap la. Yon moun ki repoze sou Bondye kapab sipòte tout soufrans fizik li kapab sibi nan mond peche sa a. Se konsa, Jezi te dirèk, Li ofri padon l dabò.

`Li Mak 2.8, 9. Ki kesyon Jezi te poze skrib yo ? Ki pwoblèm Li te konstate ?`

Nou souvan gen tandans pale vaykevay, men, se pa Bondye. Se granmesi pawòl Li ki puisan Li kreye tout bagay (gad Jenèz 1). Se vre, padon an se pa yon bagay nou kapab wè, men, toutfwa, li gen yon pri. Padon an koute lavi pitit Bondye a sou lakwa. Tout lòt bagay yo pa gen enpòtans. Pou demontre puisans ak reyalite padon an, Jezi chwazi geri andikape a.

Bondye vle geri n anndan n dabò. Apre, pafwa, L chwazi geri kò n imedyatman, jan L te fè pou andikape a. Konsa tou, pafwa n dwe tann gran jou rezireksyon an pou n fè eksperyans gerizon fizik la. Nenpòt jan sa ye, Sovè nou an vle n repoze nan [asirans] lanmou L, gras Li ak padon L, jodi a menm, nan mitan soufrans nou yo.

`Kijan n kapab jwenn repo ak lapè, menmsi priyè n fè pou n geri yo san repons, an n di san repons pou kounye a ?`