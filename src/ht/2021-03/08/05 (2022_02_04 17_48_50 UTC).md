---
title:  Twò fatige pou pran lafuit
date:  18/08/2021
---

Eli te twò fatige pou l kontinye kouri. Se sa k fè, li rekòmanse priye. Priyè sa a te diferan de priyè l te fè ak lafwa e Bondye te reponn sou montay Karmèl la (1 Wa 18.36, 37), devan prèt ak pwofèt Bahal yo, manm gouvènman an ak pèp la. Eli fè yon priyè senp, tou kout, ki chaje ak dezespwa.

`Nan 1 Wa 19.4, Eli deklare l pa gen plis vale pase zansèt li yo. De kisa l t ap pale ?`

Lè Eli resi kalme, li vin santi l koupab. Li vin wè paske l t ap eseye ale rapid, vin pa t gen posiblite ankò pou l fè okenn refòm an Israyèl. Li konprann li te desevwa sila yo k te bezwen l lan. Li pa t kapab fè anyen pou amelyore sa a. Se konsa, nan yon moman doulè, l ap kesyone tèt li, li menm ki byen konn istwa pèp li a, li wè tèt li jan l ye a.

Pran konsyans de kilès ou ye reyèlman kapab yon revelasyon ki tris pou chak moun. Konsa, nou dwe rekonesan anpil paske, malgre tout peche n yo, Bondye pwomèt L ap wè n jan L wè Jezi a. Pou rezon sa a, ak lafwa, nou kapab benefisye jistis Kris la, sa k ap pou nou pi gran sous lespwa ki genyen an (Filipyen 3.9).

Toutfwa, lè n deprime, nou konn gen tandans rayi tèt nou. E kèk moun konn kòmanse panse lanmò se sèl solisyon ki genyen.

Se sa k te sanble rive Eli. Sa te twòp pou li. Li di : « Se twòp atò ! Kounye a, Senyè, pran lavi m, paske m pa pi bon pase zansèt mwen yo » (1 Wa 19.4).

Men bon nouvèl la, Sila ki kapab geri n nan pa t kondane Eli. Bondye konprann sa n ap pase pi byen pase n nan batay nou kont depresyon.

« Pandan n ap priye, nou kapab pa wè yon prèv spesyal kote Senyè a panche sou ka n nan ak konpasyon e lanmou, toutfwa, se sa l ye. Nou kapab pa santi L k ap touche n, men, men L sou nou, e men sa a asire n L ap ba n lanmou ak konpasyon » – Ellen G. White, Vers Jésus, Doral, Floride, éditions IADPA, 2007, chap. 11, p. 148.

Bondye konnen e L konprann vwayaj la « twò long » (1 Wa 19.7) pou nou, men, pafwa Li oblije tann nou sispann kouri e sispann mawon. Apre sa a, Li kapab entèvni.

Pafwa, moun k ap nwaye yo konn tèlman panike, yo goumen ak moun ki vin sove yo a. Lè sa a, moun ki vin sove yo a dwe tann moun nan pèdi konesans anvan l rive sove l.

`Ki lespwa ak ki fòs nou jwenn nan tèks sa yo : Sòm 34.18 ; Matye 5.1-3 ; Sòm 73.26 ; Ezayi 53.4-6 ?`