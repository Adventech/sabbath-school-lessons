---
title:  Yon repo ki repare
date:  15/08/2021
---

Lè n malad nou sitou bezwen repo. Repo fizik la se yon nesesite pou sistèm defans kò n vin pi fò.

Nou bezwen repo pou lespri a tou, e pafwa, nou konn gen maladi ki pa met lavi n an danje, tankòu rim osnon tèt fè mal. Nou kouche epi n eseye pa panse sou tout sa n ta dwe fè, alòs nou pa gen fòs pou n fè sa a.

Lè gen yon maladi ki met lavi n an danje, sa rive souvan n pa domi. Nou toumante, n ap tann rezilta egzamen lopital yo. E, byen souvan, nou kòmanse ap mande tèt nou poukisa n malad. Èske maladi n nan se paske n mal mennen lavi n ? Èske se medikaman yo preskri n yo ki lakoz, sa gen nenpòt 20 lane ? Èske se gwo n vin gwo a ki lakoz ? Èske se Bondye k ap pini n pou peche sekrè sa a pèsonn moun pa konnen an ?

`Li Mak 2.1-4. Kisa k te pase jou sa a ?`

Tèks sa a pale n de yon andikape. Nan liv Jésus-Christ (éditions IADPA, 2007, chap. 21, p. 165-167), Ellen White ba n kèk eleman sou gerizon sa a. Andikape a te fè bagay li pa t fyè de yo. Peche l te fè yo te lakoz maladi sa a, e kèk moun te tabli yon rapò dirèk ant maladi l la ak zak li yo. Li te vin malad lakoz peche l yo, pa t gen okenn remèd.

Nou jwenn konpòtman sa a souvan. Kesyon sa toujou nan tèt nou : kilès ki lakoz ? Si yon vyolasyon fèt, yon moun dwe peye pou sa a. Si yon aksidan fèt, fòk gen yon moun yo pousuiv. Men, lage fòt la sou lòt moun p ap geri ni l p ap soulaje malad la.

Nan plan Bondye a pa t janm gen doulè, maladi, soufrans. Maladi rive sou planèt la ansanm ak peche. Se poutèt sa a Bondye fè n rekòmandasyon konsènan sante, yon fason pou n benefisye yon pi bon kalite lavi kounye a. Men, toutotan n nan mond peche sa a, nou pa gen garanti n ap benefisye yon sante pafè, menmsi n ta pratike a sanpousan prensip sante yo.

Men bon nouvèl la : Bondye kapab ba n repo, kit nou malad osnon an sante, kèlkanswa se aksyon n osnon neglijans lòt moun ki fè n malad, kèlkanswa se maladi n pran nan fanmi n osnon lakoz peche. Bondye konn kijan pou L ba n repo.

`Si yon moun malad, li pa bon pou w kòmanse ap repwoche l. Kidonk, nan kèk ka, èske lè yon moun dakò l malad sa ap ede l anpil pou l jwenn gerizon e pou l retabli ?`