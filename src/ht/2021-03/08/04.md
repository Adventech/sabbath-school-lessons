---
title:  Pran lafuit
date:  17/08/2021
---

Dapre done (enfòmasyon) Òganizasyon Mondyal Sante a (OMS), maladi ki plis popilè nan mond lan, ki touche plis pase 300 milyon moun chak ane a, li pa toujou gen sentom moun kapab wè. Se depresyon. Depresyon se pi gwo koz maladi nan mond lan.

Malerezman, nan relijyon kretyèn nan, se rarman yo pale de sa a, paske petèt divès moun konsidere l tankou yon mank lafwa. Bon, èske kretyen yo pa toujou gen lajwa, bonè ak lòt santiman pozitif ? Èske depresyon an se pa yon siy ki montre gen yon bagay ki pa mache nan relasyon n ak Bondye ?

Anpil moun konnen se pa vre. Menm kretyen ki pi fidèl yo kapab viv depresyon, sitou apre yon evènman ki twomatize/choke yo, e sa se pa yon mank lafwa osnon mank konfyans nan Bondye. La ankò, n ap dekouvri nan Sòm yo doulè, soufrans ak panik pitit Bondye yo ki fidèl te sibi nan tan pase yo.

Pafwa, se pezape n tonbe nan depresyon e n idantifye maladi sa a sèlman lè sentom yo vin pi grav. Pafwa, li rive rapid, apre yon gwo chòk, nou pa kapab sipòte. Eli, yon pwofèt fidèl, te santi kò l ak lespri l fatige, apre sa k te pase sou montay Karmèl la.

`Nan 1 Wa 18, Eli sot wè mirak difek i soti nan syèl la. Paske l te priye, li wè lapli tonbe, sa ki mete fen nan yon sechrès ki te genyen depi twa (3) lane. Poukisa Eli reyaji devan menas Jezabèl yo pandan l kouri ? Li 1 Wa 19.1-5.`

Eli fin pase yon jounen traka. Yon jounen kote l viv yon tranzisyon bosal epi l jwenn menas lanmò, eksperyans sa a deklannche depresyon l lan.

Mete sou sa a, Eli asiste masak pwofèt Bahal yo. Anviwon 850. Petèt menm Eli te touye anpe nan yo (gad 1 Wa 18.40). Yon evènman konsa, menmsi se ta pou yon bon koz, kapab pwovoke strès twomatik (se yon moun ki pa gen kapasite pou l retounen djanm apre l fin viv yon bagay) lakay moun ki te temwen yo, pi mal toujou, lakay moun ki te patisipe yo.

Alò, Eli kòmanse kouri, l ap tante mawon. Pafwa, nou anvi kouri, nou kouri al kote k gen manje nan kay la osnon lòt kote, e n manje pou n kapab jwenn bonè, nou dòmi anpil paske lespri n fatige, osnon n eseye viv yon relasyon tou nèf, n al viv yon lòt kote osnon n al travay yon lòt kote. Sa ka rive n travay san pran souf e n pran plis randevou pou n eseye chape anba sa n pa rive idantifye a, sa k fè n pa kontan an, sa k retire dòmi nan je n nan. Anfèn, sètènman, pou n diminye nan doulè a, anpil moun pran divès medikaman. Men, finalman, olye medikaman yo rezoud pwoblèm nan, yo sèlman maske/kamoufle/kache sentom yo, yo konn menm agrave pwoblèm nan.