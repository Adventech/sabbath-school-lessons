---
title:  Lè n santi nanm nou vid
date:  28/06/2021
---

Manke dòmi ak kò kraze lakoz fatig, sa yo se gwo pwoblèm. Men, lè n vid epi n pa jwenn afeksyon, sa pi grav. Sa k pi grav toujou se lè n manke dòmi mete sou li, nou vin dekouraje nèt.

Bawouk, moun ki t ap ekri pou Jeremi an, te viv sa a souvan nan dènye lane toumant anvan gwo kriz nan Jerizalèm nan, ta pral genyen soufrans ak traka lè babilonyen yo te fin detwi vil sa a.

`Li Jeremi 45.1-5. Ekri yon ti paragraf sou kijan Bawouk te santi l.`

Èske w kapab imajine kijan w t ap santi w si Bondye te voye yon mesaj pou ou pèsonèlman ? Bawouk te resevwa yon mesaj ki soti dirèkteman nan sal twòn Bondye a (gad Jeremi 45.2). Yo di n sa te rive « katriyèm lane manda Joyakim, pitit Jozyas, wa Jida », nan lane 605 osnon 604 anvan Jezi. Tèks Jeremi 45.3 se yon bon rezime sou sa lòm santi lè yo bouke kouri pou granmesi.

Dapre sa n konnen sou koze sa atravè Bib la nan peryòd sa a, li klè, Bawouk pa t ap plenyen paske l te gen anvi plenyen. Li te gen bon jan rezon pou l santi l dekouraje, pou l santi l vid. Anpil vye bagay t ap fèt, e sa potko ap fini.

`Kijan Bondye te reponn plenyen ak soufrans Bawouk yo ? Li Jeremi 45.4, 5.`

Repons Bondye devan soufrans Bawouk yo raple dezespwa ak doulè Bondye yo te pi gwo pase pa Bawouk yo. Li te konstwi Jerizalèm, e L te sou wout pou kraze l. Li te plante Israyèl menm jan yo plante yon jaden rezen (gad Ezayi 5.1-7), e L te sou wout pou derasinen l, epi depeyize l. Se pa t sa Senyè a  te vle pou pèp Li a, men sa te dwe rive paske pèp la t ap fè rebèl ak Li.

Men, gen yon limyè lòt bò chemen an pou Bawouk. Bondye te deside sove lavi l, malgre destriksyon, egzil ak lanmò.

`Reli pawòl Bondye di Bawouk yo. Ki mesaj jeneral nou kapab jwenn pou nou ? An n di, kisa tèks sa yo aprann sou [prezans] Bondye ki toujou ak nou, kèlkanswa sitiyasyon n ?`