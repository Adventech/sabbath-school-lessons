---
title:  Repo a nan Nouvo Testaman an
date:  30/06/2021
---

Nan Nouvo Testaman an, nou souvan jwenn tèm anapauō, ki vle di « repo », « distraksyon », « trankilite ». Nou jwenn li nan yonn nan deklarasyon ki pi popilè Jezi fè sou koze repo a : « Vini jwenn Mwen, nou tout k ap trepase anba yon chay ; Mwen menm, M ap ba n repo » (Matye 11.28). Mo sa kapab ap pale de repo pou kò a (Matye 26.45). Nan dènye salitasyon Pòl fè Korentyen yo, li montre kijan l kontan paske lespri zanmi ki ak li yo trankil (1 Korentyen 16.18).

Hēsychazō (esikazo) se yon lòt tèm yo itilize pou pale de repo. Li dekri repo disip yo jou saba a, alòs Jezi t ap repoze nan kavo a (gad Lik 23.56). Men, yo itilize l tou pou dekri yon lavi trankil (gad 1 Tesalonisyen 4.11), e l kapab montre paske yon moun dakò, li fèmen bouch li (gad Travay 11.18).

Nan Ebre 4.4, se vèb katapauō ki dekri repo setyèm jou nan kreyasyon Bondye a. Vèb sa a vle di  « fè sispann », « repoze », se menm vèb sa a bib Septant lan, ki se yon tradiksyon Ansyen Testaman an an Grèk, itilize. Li enteresan pou n remake se nan Ebre 4 yo itilize tèm sa a.

`Li Mak 6.30-32. Poukisa Jezi mande disip Li yo pou yo mete yo apa, lè n konsidere tout sa yo te gen pou fè nan misyon yo a ? Lè n ap reponn kesyon an, reflechi a kontèks Mak 6 la.`

Ekspresyon (gwoup mo) : « Mete n apa […] epi repoze n yon ti kras » la (Mak 6.31), se pa sou fòm yon envitasyon, se sou fòm yon lòd, yon kòmandman. Jezi te sousye L de disip yo, de sante yo. Yo te apèn soti nan yon vwayaj misyonè kote Jezi te fè yo mete yo an gwoup ki gen de (2) moun (gad Mak 6.7). Tèks Mak 6.30 lan dekri santiman yo. Disip yo te gen anpil bagay pou yo rakonte. Yo te vle pataje ak Jezi viktwa yo ak echèk yo ; poutan, Jezi te stope yo pou L mande yo repoze. Mak ba n yon eksplikasyon : « Paske anpil moun ta prale, anpil moun t ap vini, e yo pa menm gen tan pou yo manje » (Mak 6.31). Disip yo vin pa gen tan e yo twò okipe nan travay Bondye a. Jezi raple n nou dwe veye sou sante nou, pou n santi n byen alòs n ap planifye tan pou n repoze.

`Kisa w kapab fè pou soulaje pastè a, ansyen legliz ou yo osnon tout lòt moun nan antouraj ou k ap travay nan kad misyon an, ki kapab fatige lakoz responsablite yo ? Kisa w kapab fè pou w montre yo ou rekonesan epi w vle ede yo repoze ?`