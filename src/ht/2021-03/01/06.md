---
title:  Yon vagabon san repo
date:  01/07/2021
---

Li Jenèz 4.1-12. Poukisa Kayen vin tounen « grenn pwomennen epi vagabon sou latè » (Jenèz 4.12) ?

Bib la pa esplike pou ki rezon Bondye prefere Abèl ak ofrann li a, olye Kayen ak ofrann li a (Gad Jenèz 4.4, 5), men, nou konnen sa k fè sa a : « Kayen te pwoche kot Bondye li t ap babye, epi kè l te plen dout sou padon Bondye te pwomèt la ak rezon k fè sakrifis yo te nesesè a. Ofrann li a se pa t yon fason pou l te rekonèt fòt li yo. Menm jan pou anpil moun k ap viv jodi a, pou Kayen, si l te suiv plan Bondye a epi tann sove Bondye nan Jezi sa t ap montre l se yon moun ki fèb. Li te sèmante fòk li endepandan, kòmkwa li merite tout bagay, olye l pwoche kot Bondye ak yon ti mouton, e san mouton sa a t ap sèvi nan ofrann nan, li pote fri l yo, kouraj ponyèt li ». – Ellen G. White, Patriarches et prophètes, Doral, Floride, éditions IADPA, 2020, chap. 5, p. 52.

Lè Bondye te di Kayen ap « grenn pwomennen epi vagabon sou tè a », se pa sa Bondye te swete, men, se sa move aksyon Kayen yo ak dezobeyisans li a te lakoz. Kayen ki pa t jwenn repo nan Bondye, vin dekouvri l pa t ap jwenn repo lòt fason, an n di li pa t ap jwenn vrè repo a.

Yo ta kapab tradui mo ebre yo mete pou « prefere » a (Jenèz 4.4) konsa tou « gade pi pre », « konsidere ak atansyon ». Rega Bondye plis chita sou kè moun k ap fè ofrann olye ofrann nan. Paske Bondye ki refize ofrann fri Kayen an sa pa vle di Bondye t ap fè kapris. Tèks la plis montre pwosesis pou etidye epi sonde karaktè, konpòtman ak enterè moun ki pote ofrann nan. La, nou jwenn yon bèl ekzanp sou jijman envestigatif (faz ankèt) la.

`Li Jenèz 4.13-17, epi dekri reyaksyon Kayen an devan jijman Bondye a.`

Lè n ap eseye kouri pou prezans Bondye, nou vin ap enkyete, nou toumante. Nou tante chache bagay materyèl, nou rapwoche n de kèk moun, nou fè aktivite, nan lide pou n ranplase gras Bondye. Kayen kòmanse konstwi yon dinasti (yon pouvwa kote se yon menm kòd fanmi ki toujou ap gouvène) ak yon vil. Se bèl pwojè ki mande anpil fòs ak enèji, men, bati yon dinasti ak yon vil san Bondye, sa pa t ap vo anyen.

`Jeneralman, nou peye konsekans peche n yo. Men, kijan n kapab aprann aksepte padon nou jwenn sou lakwa pou peche n yo ?`