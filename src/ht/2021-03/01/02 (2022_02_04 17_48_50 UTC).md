---
title:  « Repo saba a »
date:  27/06/2021
---

`Li Jenèz 2.1-3. Poukisa Bondye kreye yon jou repo, anvan yon grenn moun te fatige ?`

Anvan menm lòm kòmanse viv lavi strès yo chwazi a, Bondye te deside mete yon pwen fiks pou yo, yon mwayen pou yo rafrechi memwa yo. Li te vle n gen yon jou antye pou n fè yon ti poze pou n kapab byen jwi lavi, yon okazyon pou n konsyan de moun nou ye a e pou n pa travay, pou n kapab selebre kado n resevwa yo tankou plant yo, lè n ap respire a, bèt yo, dlo yo, moun, men, sitou Kreyatè a ki fè tout bagay yo bon.

Se pa t yon sèl envitasyon ki pèdi valè l depi lè lòm pa nan jaden Edèn nan ankò. Bondye te vle sèten envitasyon sa t ap toujou la malgre move tan, se depi nan kòmansman tout bagay li enskri repo saba a nan tan an. Envitasyon pou n viv ak kè kontan nan selebre kreyasyon an te dwe fèt chak semèn, toutotan n ap viv.

Nou kapab imajine, gras ak tout aparèy ki pèmèt nou mwens travay, kò nou vin fatige mwens pase zanzèt nou yo ki t ap viv nan lane 1800 yo. Men, li toujou difisil pou lòm repoze jodi a pase nan tan pase yo. Menmsi n p ap travay, nou toujou sou aktivite. Pou yon rezon, nou toujou anreta ; kèlkanswa sa n reyisi fè, toujou gen yon bagay anplis pou n fè.

Rechèch yo tou, yo montre nou dòmi mwens, e gen anpil moun ki gen gwo bezwen kafeyin pou yo pa kagou. Menmsi n gen telefòn pòtab ki rapid, òdinatè wòdpòte, bon sèvis entènèt, nou sanble pa janm gen ase tan.

`Kisa tèks sa yo aprann nou sou enpòtans repo a (gad Mak 6.31 ; Sòm 4.8 ; Egzòd 23.12 ; Detewonòm 5.14 ak Matye 11.28).`

Bondye ki kreye n nan konnen nou t ap bezwen repo pou kò n. Li tabli yon woulman – lajounen, lannwit ak saba – pou pèmèt nou repoze fizikman. Aksepte Jezi kòm chèf lavi n vle di tou nou pran oserye responsablite pou n repoze. Li klè, kòmandman saba a se pa yon senp pwopozisyon. Se yon lòd !

`Kijan sa ye nan lavi w ? Èske w toujou fatige ? Kisa w kapab fè pou w viv repo Bondye vle ofri w la pi byen, fizikman e spirityèlman ?`