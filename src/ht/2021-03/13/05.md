---
title:  Repoze an pè
date:  22/09/2021
---

Depi plizyè syèk, kretyen yo ap tann retou Kris la. Se li menm ki dènye bout esperans nou an, pa sèlman esperans pa n, men esperans tout pitit Bondye yo.

`Li Ebre 11.13-16. Ki gwo pwomès tèks sa genyen ladan, nonsèlman pou pèp Bondye a atravè listwa, men tou, pou nou menm jodi a ?`

Nou kapab di, vèsè sa yo pa t ap gen okenn sans si sa anpil moun konn ap di sou lanmò se te verite. Kisa n tande yo souvan di ? Moun ki mouri yo swadizan nan syèl kounye a ak Jezi, y ap jwi rekonpans yo a. Lè Billy Graham (yon predikatè ameriken) mouri, anpil moun di kounye a l nan syèl ak Jezi.

Fason sa moun yo wè bagay yo yon ti jan dwategòch tou, paske souvan, lè yon moun mouri n tande ekspresyon sa a : « Se pou l repoze an pè ». Men, kisa l ye vrèman ? Èske moun sa a ap repoze an pè, osnon èske l nan syèl la l ap fè yon bagay (ekzanp, l ap gade sa k ap pase sou latè) ?

`Kijan Jezi dekri lanmò ? Li Jan 11.11`

Li kòrèk lè yon moun mouri yo di l ap repoze an pè. Mo yo ap repoze. « Lanmò a pa anyen pou sila ki kwè nan Bondye a. Kris la t ap pale de lanmò, Li te di : ‘Si yon moun obsève pawòl Mwen, li p ap janm wè lanmò’. Lanmò kretyen an se yon sòmèy, yon repo nan silans ak nan fènwa. Si w kwè lavi w kache ak Kris la nan Bondye, e ‘lè Kris la, lavi w, va parèt, alò w ap parèt ak Li tou nan glwa a’ (Jan 8.51, 52 ; Kolosyen 3.4) » – Ellen G. White, Jésus-Christ, Doral, Floride, éditions IADPA, 2018, chap. 81, p. 706.

Jezi konpare kondisyon yon moun, ant lanmò l ak jou rezireksyon an, tankou moun nan ap dòmi l pa konn anyen (gad Jan 11.11, 14), men tou, Li montre sila ki sove yo, ak sila ki pèdi yo ap resèvwa sa yo merite a apre rezireksyon an (gad Jan 5.28, 29). Li montre tou li nesesè pou w prepare lanmò w, pou kèlkanswa lè l ta rive a.

`Ki rekonfò jwenn lè w konnen moun pa w yo ki mouri jwenn repo sa vrèman ?`