---
title:  Apwofondisman
date:  24/09/2021
---

« Nou tout, nou ta vle depi n annik priye pou Bondye reponn nou dirèkteman, lapoula, e lè n pa jwenn repons lan lè n te swete a osnon l rive nan lè n pa t panse a, nou gen tandans dekouraje. Men, Bondye twò saj epi L twò bon pou L ta toujou reponn priyè n yo nan fason ak nan moman n chwazi yo. Li fè pi plis e pi bon bagay pou nou olye L ba n tout sa n anvi yo. E paske n kapab konfye n nan sajès Li ak nan lanmou L, an n pa mande L pou L fè volonte n, men, an n chache antre nan volonte L epi pou n fè sa L vle a. Anvi n yo ak entèrè n yo n te dwe disparèt nan volonte Bondye. » – Ellen G. White, Le ministère évangélique, section 6, p. 213.

« Yon ti tan, yon ti kras tan, dwe pase avan Jezi tounen pou L sove pitit Li yo e pou L fè yo pa janm mouri. […] Tout tonm yo va louvri, e mò yo ap soti vivan ak kè kontan, e y ap di byen fò : ‘Lanmò kot fòs ou a ? Lanmò, kot viktwa w la ?’ (1 Korentyen 15.55). Pwòch nou yo k al dòmi nan Jezi a ap reveye pandan yo abiye ak imòtalite. » – Ellen G. White, Conseils à l’économe, chap. 68, p. 365.

**Meditasyon**

`Panse a gwo konfli a. Kijan l fèt nan mond lan ? E kijan l ye nan lavi pa w ? Èske w panse se yon batay ki reyèl ? Konfli a reyèl plis pase sa n ta imajine, paske gen anpil moun ki pa kwè nan [egzistans] dyab la. Poukisa l enpòtan pou n konnen batay sa reyèl pou n kapab konprann sitiyasyon an nan mond nou an. Mete sou sa, èske n pa pran kouraj lè n konnen konfli sa va fini ?`

`Pwofesi yo kapab yon sous erè si n eseye ale pi lwen pase sa Bondye revele n aklè yo. Konbyen fwa manm Legliz la mete tèt yo nan sitiyasyon difisil, nan fè pwofesi ki pa verite, osnon nan kwè pwofesi ki pa chita sou anyen kèk moun fè. Kijan n kapab evite tonbe nan mòd pyèj sa a ?`

`Nan klas ou a, reli tèks Revelasyon 14.9-11 lan, epi reflechi sou reyalite sa a : moun k ap adore bèt la ak imaj bèt la pa jwenn repo. Kisa sa vle di ?`

`Èske n jwe yon wòl ki pèmèt Kris la vini pi rapid ? Sa se yonn nan sijè nan Legliz la ki fè poze anpil kesyon. Kèlkanswa pozisyon n adopte sou sijè sa a, poukisa l enpòtan pou n patisipe aktivman nan pwoklame mesaj retou Kris la ?`