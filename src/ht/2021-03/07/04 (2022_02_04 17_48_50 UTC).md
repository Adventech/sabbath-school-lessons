---
title:  Padone epi bliye ?
date:  10/08/2021
---

Nou kapab defini padon an tankòu lè yon moun vle abandone yon santiman rankin, abandone kondanasyon ak vanjans anvè yon moun osnon yon gwoup ki te fè enjistis. Men kisa doktè Marilyn Armour, yon terapet (medsen) familyal ki travay ak moun ki te viktim Olokos (masak juif yo) la di, yon fason pou l dekouvri kijan moun sa yo fè e kijan yo te konprann sa k te rive yo a : « Padone se nesesèman yon aksyon viktim nan chwazi fè. Se pa yon bagay ki rive konsa ».

Padone pa vle di p ap gen konsekans. Padone pa vle di kite koupab la kontinye fè sa l ap fè a. Padone souzantann lage lapenn nan ak anvi vanjans lan nan men Bondye. Sinon, kòlè, tristès, repiyans ak rayisman ap agrave sa moun nan te fè n nan.

`Kisa padon pwodui lakay nou ? Reflechi sou tèks Matye 18.21-35 lan.`

Pa gen dout sou sa a, yonn nan kle ki pèmèt nou aprann padone se konprann tout sa Kris la padone n pou yo. Nou tout peche, nonsèlman kont pwochen nou, men tou, kont Bondye.

Alò, chak peche se yon peche kont Senye a, Kreyatè n ; poutan, nan Jezi, nou kapab espere yon padon total pou tout peche n yo, se pa paske n merite sa – non, se pa sa – men, se sou baz gras Bondye fè n nan. Lè n byen konprann verite enpòtan sa a, lè n rive n pran padon sa a, lè n fè eksperyans reyalite padon Bondye a, nou kapab kòmanse moli, e padone lòt yo. Nou padone se paske lòt yo merite sa a, men, paske n resevwa nan men Bondye sa n bezwen pou nou menm nan. Alò, èske n pa bezwen jwenn padon ?

Jan n te wè l la, Jozèf bay manm fanmi l yo yon dezyèm chans. Li pa kite rayisman manje kè l, e li pa t retounen nonplis sou sa k te pase depi plizyè lane a.

Li prèske enposib pou w rekòmanse nan yon fanmi lè chak moun ap fè tout sa yo konnen pou yo blese yon lòt. Men, Jozèf pa t reyaji konsa. Sa te klè, li te vle kite sa k te pase a dèyè l, epi pou l kontinye avanse pandan l ap pwouve l gen lanmou e l aksepte frè l yo jan yo te ye a. Si Jozèf  te gen yon konpòtman diferan, istwa a te kapab pa fini konsa, fini bèl konsa.

`« Ala bon sa bon pou moun lè Bondye padonnen peche yo, lè Bondye pa gade sou fòt yo fè! Ala bon sa bon pou yon moun lè Bondye pa mande l kont pou sa li fè ki mal ! » (Women 4.7, 8, HCV). Kisa Pòl di n sou sa nou jwenn kòm kado nan Jezi a ? Ki enpak bèl pwomès sa a ta dwe genyen sou relasyon n ak sila yo ki fè n mal ?`