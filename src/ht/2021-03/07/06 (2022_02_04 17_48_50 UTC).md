---
title:  Jwenn padon lè w fin padone
date:  12/08/2021
---

Finalman, fanmi Jozèf rive an Ejip. Pa t gen sekrè tris nan fanmi an ankò. Sètènman, frè Jozèf  yo rekonèt yo te vann Jozèf lè yo esplike papa yo pitit li a yo panse ki te mouri se premye minis Ejip li ye.

Menmsi l pa toujou posib osnon saj pou n retabli relasyon yo, sa pa vle di n pa kapab padone. Petèt nou ka pa kapab bay koupab la yon akolad epi kriye ak li, men, nou kapab kominike ak li pou n di l nou padone l. E, nan nivo sa posib, li bon pou n eseye diminye soufrans nou yo. Petèt doulè a ap rete, men, nou kapab diminye ladan e pran wout gerizon.

`Li Jenèz 50.15-21. Poukisa frè Jozèf  yo t ap enkyete ? Kisa yo te pè ? Kisa laperèz sa a di n sou yo ?`

Frè Jozèf  yo gen pase disèt (17) lane depi yo an Ejip (gad Jenèz 47.28). Poutan, lè Jakòb mouri, yo te pè pou Jozèf  pa t vanje l. Yon lòt fwa ankò, yo we kijan yo te blese frè yo a. Jozèf mete yo an konfyans lè l raple yo l padone yo. Byen petèt rapèl sa te bon ni pou Jozèf, ni pou frè l yo.

Le n blese fò, sa rive n dwe padone plizyè fwa. Si souvni mal yo te fè n yo retounen nan lespri n, nou dwe al kot Bondye nan priyè e fè chwa pou n padone yon lòt fwa.

`Li Jenèz 50.20. Nan ki nivo vèsè sa yo, esplike n [yon ti kras] volonte Jozèf  pou l te padone frè l yo malgre li ?`

Jozèf  te kwè evènman yo nan lavi l te fè pati yon pi gwo plan Bondye pou kontribye nan sove mond sa (mond nan epòk li a) anba famin nan. Li te kwè tou Senyè a te swete pwomès pou L te fè fanmi l vin yon gran nasyon an reyalize. Paske l te konprann Bondye dejwe plan frè l yo te fè yo, e tout sa te pwodui bon bagay, sètènman sa te ede l padone.

`Istwa Jozèf la te byen fini. Kijan pou n reyaji lè bagay yo pa fini byen jan n te swete a ? Èske n kapab di n ap konstate tout bagay va byen fini lè gwo konfli a va rive nan bout li, lè peche a va elimine, lè tout pwoblèm va fini ? Kijan lespwa sa a kapab ede n rete kanpe lè bagay yo pa twò byen fini ?`