---
title:  Fè faskare ak pase a
date:  08/08/2021
---

Finalman sitiyasyon an vin ap byen dewoule pou Jozèf, e Jozèf soti byen ladan. Nonsèlman l te soti nan prizon an, men, li te vin aprann yo nome l premye minis Ejip, lè l te fin entèprete rèv Farawon an (gad Jenèz 41). Li te marye e l te gen de pitit (gad Jenèz 41.50-52). An Ejip, lè famin (gwo grangou) yo te anonse a te rive, depo manje yo te plen. Epi, yon jou, frè Jozèf  yo debake an Ejip.

`Li istwa premye rankònt Jozèf la ak frè l yo nan Jenèz 42.7-20. Kijan n konprann atitid/konpòtman Jozèf la ? Kisa l te vle fè lè premye rankònt sa a ?`

Jozèf  te gen yon gwo pouvwa, li te kapab vanje l sou frè l yo, san l pa t bay pèsonn eksplikasyon. Men, lespri vanjans pa t nan tèt li. Li te sousye l de manm fanmi l, kote l te soti a. Li t ap enkyete l pou papa l sitou. Èske papa l te vivan, èske papa l te toujou ak fanmi tèt anba sa a ? E pou Benjamen, ti frè l ? Benjamen se baton vyeyès papa l, e kounye a l sanse ranplase Jozèf nan kay la. Kidonk, èske frè Benjamen yo te rayi l ? Kounye a Jozèf te nan pozisyon pou l te veye sou moun nan fanmi l yo ki vilnerab/fèb, e se sa l ta pral fè.

Aplike prensip biblik yo nan relasyon n yo pa vle n di n kapab osnon n dwe aksepte abi. Chak moun gen valè nan je Bondye. Jezi mouri sou lakwa pou nou tout.

`Poukisa Jezi gade sa gwo anpil lè y ap maltrete osnon meprize lòt moun ? Li Matye 25.41-46.`

Nou tout konekte atravè san Jezi, e nou se pou Li. An reyalite, tout moun k ap maltrete moun se Jezi y ap maltrete.

Kèlkanswa jan sa ye, abi seksyèl ak vyolans emosyonèl osnon fizik pa gen plas yo nan fanmi an. Si ta genyen yo, se pa zafè fanmi ki regle an fanmi. Sa mande èd ak entevansyon lòt moun. Si ou menm osnon manm fanmi w viktim abi, ou dwe mande èd yon pwofesyonèl ou fè konfyans.

`Ki prensip biblik nou dwe pratike nan kad tout relasyon familyal difisil nou kapab viv ?`