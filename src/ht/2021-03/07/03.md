---
title:  Preparasyon
date:  09/08/2021
---

Jozèf padone fre l yo. Nou pa konn kilè ekzakteman, men, li klè l te deside padone yo, anvan menm yo te rankòntre. Petèt, Jozèf te kapab pa rive nan pozisyon l te rive a si l pa t padone yo pou sa yo te fè l la, paske kòlè ak rayisman t ap vin ravaje Jozèf, sa ki t ap nui relasyon l ak Senyè a.

Yo etidye plizyè moun ki rive reziste anba gwo tray ak gwo soufrans, e yo wè padon an se yon eleman esansyèl ki pèmèt yo jwenn gerizon e repran direksyon lavi yo. San padon, n ap rete viktim. Padon an plis konsène n pase moun ki fè n mechanste a.

Menmsi Jozèf  padone frè l yo, li pa t pare pou reprann relasyon familyal yo kote l te kite yo a, sa vle di nan twou Dotàn nan. Li te dwe wè si frè l yo te chanje.

`Kisa Jozèf  te tande. Li Jenèz 42.21-24. Kisa l te aprann sou frè l yo ?`

Jozèf ak frè l yo te kominike atravè yon entèprèt. Kidonk, frè l yo pa t konnen si l te kapab konprann yo. Jozèf  tande konfesyon yo a. Yo te panse paske yo te debarase yo de li, yo pa t ap pale papa a de li ankò. Yo te kwè yo pa t ap janm gen pou yo tande rèv li yo osnon pou yo wè l ap pwofite paske se li papa l te pi renmen. Men, olye yo jwenn repo, konsyans yo t ap kale yo depi kèk tan. Lakoz sa yo te fè a, yo te panike e yo te pè pou Bondye pa t fè yo peye yon gwo chatiman. Men, Jozèf te tris anpil paske l te wè yo t ap soufri. Li kriye pou yo.

Jozèf te konnen famin nan t ap dire plizyè lane. Pou rezon sa a, li ensiste pou frè l yo mennen Benjamen ak yo pwochèn fwa y ap vin achte manje a (gad Jenèz 42.20). Li deside kenbe Simeyon kòm garanti y ap mennen Benjamen (Jenèz 42.24).

Lè Jozèf  fin aprann Benjamen toujou vivan, pou l gad si frè l yo toujou gen gwo kè a, li òganize yon fèt, e pandan fèt sa a li bay Benjamen plis vale. Yo pa montre sa deranje menm, Jozèf  konnen kijan frè l yo te kapab gen may. Nou sonje yo te twonpe tout yon vil (gad Jenèz 34.13), e l te sipoze yo te bay papa a manti sou sa k rive l la (gad Jenèz 37.31-34). Kidonk, li deside kontinye teste yo (gad Jenèz 44).

`Li Jenèz 45.1-15. Kisa pasaj sa a aprann nou sou sa Jozèf  te santi pou frè l yo ak sou padone l te padone yo a ? Ki leson n dwe tire nan istwa sa a ?`