---
title:  Apwofondisman
date:  13/08/2021
---

« Pa gen dout sou sa a, paske Jozèf te rete an Ejip, li te vin yon sovè pou fanmi l. Toutfwa, sa pa t fè frè yo pa koupab. Menm jan an tou, lanmò Jezi sou lakwa fè l tounen Redanmtè limanite, Sovè yon ras pèdi ak sèl chèf mond lan. Men, krim sila ki te touye l se t ap menm bagay la si Papa a pa t mande L pou L kontribye nan glwa L pou byen rachte yo. Menm jan se frè Jozèf  ki te vann li bay payen an, se yonn nan disip Jezi yo ki te vann li bay pi gwo lennmi L yo. Poutèt sennte Jozèf  la yo te pale l mal epi mete l nan prizon. Konsa tou, Jezi, poutèt lavi san defo L la, yon lavi ki t ap kondane peche, yo meprize l, voye l jete, yo kondane l sou baz fo akizasyon » – Ellen G. White, Patriarches et prophètes, Doral, Floride, éditions IADPA, 2020, chap. 21, p. 2016, 217.

« Anyen pa kapab jistifye sila ki pa gen lespri padon an. Sila ki montre l pa gen mizerikòd pou lòt moun pwouve li menm li p ap patisipe nan gras Bondye a. Mizerikòd syèl la ap atire nanm ki egare/pèdi yo pou vin jwenn Sila ki gen lanmou san mezi a. Rivyè konpasyon Bondye a anvayi kè pechè a, e atravè pechè sa a, lòt moun jwenn konpasyon tou. N ap jwenn tandrès ak mizerikòd Kris la te manifeste sou tè sa a lakay sila yo ki patisipe nan gras Kris la » – Ellen G. White, Les paraboles de Jésus, « Avertissements », p. 211.

**Meditasyon**

`Gen yon moun ki di : « Pa padone se tankou w bwè pwazon epi w ap tann se lòt moun nan k ap mouri ». Kisa deklarasyon sa a vle di ?`

`Ki objektif tout plan Jozèf  te fè yo anvan l te di frè l yo l kilès li ye ? Ki konsekans plan Jozèf  yo te genyen pou li ak pou frè l yo ?`

`Sètènman, domestik Jozèf  la te patisipe nan kèk desizyon konsènan frè Jozèf  yo (ekzanp gad Jenèz 44.1-12). Nan ki nivo eksperyans padon an kapab touche lòt moun ki se senp obsevatè ?`

`« Bondye pa janm pa kondui pitit Li yo kote yo t ap swete ye a si yo te kapab wè lafen davans, epi wè glwa plan Bondye y ap sèvi a, yo menm ki se kolaboratè Bondye » – Ellen G. White, Jésus-Christ, chap. 22, p. 189. Panse a pwòp lavi w le w ap reflechi sou deklarasyon sa a. Nan ki nivo lide sa a ede w soti nan eprèv yo epi mennen batay ou yo ?`