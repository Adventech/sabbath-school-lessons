---
title:  Misyon akonpli
date:  14/09/2021
---

Si n ap mezire vil Niniv lan ak vil Israyèl yo, Niniv te gwo anpil : « Niniv te yon gwo lavil ki mande twa jou pou mache soti nan yon bout ale nan lòt bout la » (Jonas 3.3, HCV).

`Li Jonas 3.1-10. Kijan abitan Niniv yo te reyaji ? Konsènan efò n ap fè nan domèn temwanyaj la, ki leson n kapab aprann nan istwa sa a ?`

Jonas mache nan tout vil la, l ap pwoklame mesaj Bondye a : « Nan karant (40) jou, p ap gen Niniv ankò » (Jonas 3.4). Mesaj la te klè. Bib la pa ba n presizyon, men, li klè, abitan Niniv yo t ap koute pawòl Jonas yo, e yo tout la te aksepte mesaj li te transmèt yo a.

Menm jan sa te konn fèt souvan nan Pwòch-Oryan an, wa Niniv la pibliye yon dekrè (yon arete), pou l deklare ofisyèlman kè pèp la transfòme. Tout moun – ni bèt yo tou – te dwe jene epi mete yo piti devan Bondye (tèks la pa di kijan bèt yo fè). Wa a desann sou twòn nan e l chita nan sann dife, yon aksyon senbolik ki enpòtan anpil.

`Li Jonas 3.6-9. Konpare l ak Jeremi 25.5, Ezekyèl 14.6 e Revelasyon 2.5. Kisa wa a te di ki montre l te konn kisa ki vrè repantans lan ?`

Predikasyon Jonas la te kout e dirèk, nan domèn tewoloji, nou kapab di li trè bon e l byen montre kisa ki yon vrè repantans. Pandan Jonas t ap preche, sètènman Lespri Sen an t ap aji nan kè ninivit yo.

Ninivit yo pa t konnen ni tout istwa ki montre fason Bondye aji ak Israyelit yo, ni lanmou ak pasyans Li te genyen pou yo. Poutan, yo aji yon fason pozitif. Se sèten yo te di : « An n konte sou Mizerikòd Bondye, se pa sou pwòp efò n ! An n aksepte tout gras Li ak tout bonte L ».

Nou sezi wè, Jonas ki te viv, pèsonèlman, eksperyans gras Bondye a, sanble te panse gras Bondye a se te sèlman pou kèk grenn moun.

`Poukisa repantans se yon eleman ki enpòtan konsa nan eksperyans kretyen an ? Kisa sa vle di repanti tout bon de peche n yo, sitou peche n tante refè souvan yo ?`