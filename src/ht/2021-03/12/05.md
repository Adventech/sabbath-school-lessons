---
title:  Yon misyonè ajite e an kòlè
date:  15/09/2021
---

Malerezman, istwa Jonas la pa fini ak chapit 3 a.

`Li Jonas 4.1-11. Ki pwoblèm pwofèt la te genyen ? Ki leson n kapab tire nan karaktè l ?`

Nan kòmansman chapit 4 la, nou aprann Jonas te an kòlè kont Bondye, paske misyon an te pote fri. Jonas te pè pou yo pa t pran l pou enbesil. Nou konstate nan chapit sa a, Senyè a te pran tan pou l pale epi diskite ak pwofèt la ki te konpòte l tankou yon ti moun k ap fè kapris.

Sa se yon gwo prèv nou jwenn ki montre vrè disip Bondye yo – menm pwofèt yo – dwe grandi toujou epi travay sou defo nan karaktè yo.

« Lè Jonas aprann Bondye deside fè Niniv gras paske Niniv te repanti nan peche l yo, Niniv jene sou sak ak nan sann difè, olye pou Jonas ta premye moun ki kontan poutèt mirak gras la, li mete nan tèt li y ap pran l pou yon fo pwofèt. Paske l te egoyis pou kesyon repitasyon l, li vin pa wè tout valè nanm moun yo ki t ap viv nan vil koripsyon sa a. » – Ellen G. White, Prophètes et Rois, chap. 22, p. 207.

Bondye montre L gen yon gwo pasyans ak pwofèt la. Li te vle Jonas fè sèvis Li, e lè Jonas mawon an, Li voye yon tanpèt ak yon pwason pou fè Jonas tounen. E, yon lòt fwa ankò, Jonas kanpe kont Bondye, Bondye ap chache fè l reflechi : « Ou gen rezon pou w fache a ? » (Jonas 4.4).

`Li Lik 9.51-56. Ki menm bagay nou jwenn ant istwa sa a ak pa Jonas la ?`

« […] Bondye sitèlman renmen lèzòm Li bay sèl Pitit Li a pou yo. Tout moun ki va mete konfyans yo nan Li p ap pèdi lavi yo. Okontrè y a gen lavi ki p ap janm fini an » (Jan 3.16, HCV), osnon tankou Bondye di nan Jonas 4.1 « Epi w pa ta vle M gen pitye pou vil Niniv, gwo kapital sa a, kote ki gen depase san-ven-mil (120.000) moun, moun ki pa konnen ni sa ki byen ni sa ki mal, ansanm ak yon bon kantite bèt » ! Bondye se Sila k ap jije kè, lespri ak motivasyon chak moun. Se pa wòl nou pou n fè sa a, e n kapab rekonesan paske sa se wòl Bondye.

`Kijan, tankou Bondye, nou kapab aprann pwouve konpasyon ak pasyans pou lòt moun ? Osnon, kijan n kapab reflete konpasyon sa a ak pasyans sa a ?`