---
title:  Yon repo twa (3) jou
date:  13/09/2021
---

Lè Jonas t ap kouri a, li te viv bonjan eprèv. « Repo » l la ki te kout, te fini lè Bondye fè yon entèvansyon mirak granmesi yon tanpèt. Bondye sove Jonas nan tonm likid li (lanmè a) a lè L bay yon pwason lòd pou vale Jonas pou pwoteje l.

Men, se lè Jonas vin pran yon « repo » fòse pandan twa jou nan lestomak gwo pwason sa a li vin wè nan ki nivo l depann de Bondye. Pafwa, fòk nou nan yon sitiyasyon kote sa mond lan ofri n nan pa kapab fè anyen menm menm pou nou pou n pran konsyans Jezi se Sila n vrèman bezwen an.

`Ki priyè Jonas fè nan vant pwason an (gad Jonas 2.1-9). Kisa ki te sijè priyè l la ?`

Jonas te nan yon sitiyasyon danje anpil, men, nan priyè l la, li site tabènak la : « M ap rewè tanp sakre W la » (Jonas 2.5). Ki sans deklarasyon l lan ?

Se tanp la ki sijè prensipal priyè sa a, e l ta dwe sijè santral tout priyè. Nan Ansyen Testaman an, se yon sèl kote w kapab jwenn Bondye : nan tabènak la (gad Egzòd 15.17 ; 25.8). Tabènak la se pwen santral priyè e kominyon ak Bondye.

Poutan, Jonas pa t ap pale de tanp Jerizalèm nan, men, pito, de tabènak syèl la (gad Jonas 2.7). Se la esperans li a te soti, paske se la Bondye ak tout sove l ofri n nan ye.

Finalman, Jonas konprann enpòtans gwo verite sa a. Li te fè eksperyans gras Bondye a e l te sove. Lè gwo pwason sa lage l atè a, li te konprann byen klè kijan Bondye renmen l, li menm ki se yon pwofèt ki t ap mawon. Byen petèt li te menm aprann (menm si se yon fason alanvè) sèl solisyon yon moun ki kwè nan Bondye genyen se fè volonte Bondye.

Lè sa a, Jonas deside fè devwa l epi obeyi lòd Senyè a. Finalman, l pran direksyon Niniv. Se te vrèman yon demach lafwa, paske l ta prale nan yon vil danje, san moral, byen petèt sitwayen yo pa t ap apresye pwofèt etranje sa a k ap vin di yo men nan ki nivo yo pa bon.

`Pafwa, nou sèlman bezwen pran yon ti distans pou n konprann kèk sitiyasyon. Istwa Jonas la ki te viv granmesi yon mirak nan vant pwason sa a se yon ka ki vrèman spesyal. Lè w pran yon ti distans (panse yon lòt jan) kijan sa kapab ede w wè bagay yo yon lòt jan ? Èske se pa sa nou tout bezwen pafwa ?`