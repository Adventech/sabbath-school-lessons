---
title:  Padone epi bliye ?
date:  20/07/2021
---

Kidonk, san David pa konnen, li pwononse yon jijman sou tèt li (gad 2 Samyèl 15.5, 6), apre Natan fè l pran konsyans sou jan peche l la grav. Kè David sere, e l avwe peche l la. Menm moman an, pwofèt la deklare : « Senyè a kase fèy Li kouvri sa a ; ou p ap mouri » (2 Samyèl 12.13). Li esplike l li jwenn padon. Bondye padone n lapoula. David pa t gen pou l pwouve l te vrèman sensè pou peche l la te jwenn padon.

Men, Natan, ki te deja di konsekans peche a davans nan 2 Samyèl 12.10-12, kontinye pou l deklare ti moun k ap fèt la ap mouri.

`Kisa sa vle di Bondye retire peche David la ? Èske L te senpman efase sa k te pase a ? Èske tout moun annik bliye sa a ? Li 2 Samyèl 12.10-23 pandan n ap reflechi sou kesyon sa yo.`

David dwe te poze tèt li kesyon sa yo, alòs li te wè mond la ap antre nan yon twou. Bebe a te mouri, fanmi an te depatcha (istwa Amon ak Absalon yo montre nan ki nivo pwoblèm nan fanmi an te pil sou pil), li pa t bay lespwa. Poutan, malgre konsekans peche l la ki te touche moun inosan tankou Iri ak ti bebe a, David te kòmanse konprann gras Bondye t ap kouvri sa, e yon jou tout konsekans peche yo ap disparèt. Annatandan, granmesi gras Bondye, li jwenn repo pou konsyans li ki twouble.

`Kisa David te panse l bezwen reyèlman ? Kisa l te espere ? Li Sòm 51.1-6.`

Nan Sòm 51, David di piblikman sa k pase a epi l konfese peche l. Li kriye bay Bondye, li rele lanmou san fay Bondye a ak konpasyon L. Li te vle rekòmanse.

Lè n ap reflechi sou kisa sa vle di repoze nan Jezi, dabò nou dwe rekonèt nou bezwen yon èd ki pa soti anndan n. Nou se pechè e nou bezwen yon Sovè. Nou rekonèt peche n yo epi n kriye bay Sila sèl ki kapab lave n, pirifye n e transfome n. Le n fe sa a, nou kapab pran kouraj. David se te yon nonm adiltè, yon mètdam, yon asasen, pou pi piti li vyole senk nan dis kòmandman yo. Poutan, li rele Bondye pou ede l e l reklame pwomès padon Bondye a.

`Si Bondye padone sa David fè a, ki lespwa n kapab genyen ?`