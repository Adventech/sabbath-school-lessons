---
title:  Apwofondisman
date:  23/07/2021
---

« Repantans David la te sensè e l te gen fondman. Li pa t fè yon ti kras efò pou l kache peche a. Priyè l la pa t trayi okenn anvi pou l te chape anba chatiman ki te sou tèt li a. […] Li te wè jan nanm li sal. Li te rayi peche l la. Se pa t sèlman padon l te mande, li te mande pou kè l vin sen. […] Li te wè nan pwomès Bondye yo, pou pechè ki repanti a, prèv padon l lan ak favè syèl la l retounen jwenn. […] ‘Paske w pa pran plezi nan sakrifis, sinon, m t ap ofri W sakrifis ; ou pa aksepte ofrann bèt. Sakrifis ki fè Bondye plezi yo, se yon lespri ki akable’ (Sòm 51.18, 19). David tonbe, men, Bondye remete l kanpe. […] David mete l piti epi l konfese peche l, alòs Sayil te meprize koreksyon epi l plonje pi rèd nan inikite. Ka David la, pandan plizyè syèk, se yon sous konsolasyon pou nanm ki viktim tantasyon, k ap debat anba santiman kilpablite. Yon pakèt pitit Bondye ki nan peche e ki te pare pou yo te kite dezespwa pote yo ale vin sonje repantans David la, e souvni sa a ba yo kouraj pou yo imite David epi rekomanse mache nan wout kòmandman Bondye yo. Yon moun Bondye blame, ki rekonèt fòt li epi ki konsanti mete l piti pou l konfese l, moun sa a kapab sèten gen lespwa pou li. Tout moun ki resevwa pwomès Bondye yo ak lafwa ap jwenn padon » – Ellen G. White, Patriarches et prophètes, Doral, Floride, éditions IADPA, 2020, chap. 71, p. 707, 708.

**Meditasyon**

`Kijan n kapab jwenn ekilib ant nesesite pou n rekonèt peche n ak padon n bezwen an, an menm tan, viv tankou pitit gason ak pitit fi Wa linivè a ki jwenn padon ?`

`Poukisa tout peche, finalman, se yon peche kont Bondye ? Kisa sa vle di peche kont Bondye ?`

`Kisa n kapab di yon moun ki pa kwè nan Bondye ki pa dakò aksepte soufrans moun ki inosan tankou Iri osnon ti bebe David ak Betcheba a ? Kijan n kapab esplike l lanmou ak jistis Bondye nan yon sitiyasyon konsa ? Nan kisa gran konfli a kapab ba n yon ti limyè ?`

`Poukisa Bib la konsakre de (2) chapit antye sou vye istwa ant David ak Betcheba a ? Kisa istwa sa a itil ?`

`Reflechi sou reyalite peche a ki separe n de Bondye, jan tèks Sòm 51.11, 12 la raple n sa a. Ki eksperyans pesonòl ou sou sa a ? Kisa w santi parapò a sa ? Kijan w kapab esplike sa separasyon sa a lakoz e nan ki pwen sa difisil pou w sipote ? Poukisa pwomès gras la se sèl remèd la ?`