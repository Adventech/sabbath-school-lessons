---
title:  Yon bagay tou nèf
date:  21/07/2021
---

`Lè David fin konfese peche l la, san l pa jistifye l osnon kache l, David kontinye pale ak Bondye. Kisa l mande L ? Li Sòm 51.7-12.`

David mande pou Bondye pirifye l ak izòp. Tout israyelit ki konn al nan tabènak la konn kisa sa vle di. Lè David pale de rityèl (seremoni) pirifikasyon ki nan lwa Moyiz la (gad Levitik 14.4), David rekonèt te dwe gen yon sakrifis – Sakrifis la – ki ta pral vini pou retire peche mond lan.

David kontinye pou l deklare li swete Bondye ba l « lajwa » ak « kontantman » (Sòm 51.10). Pou jan peche David te grav, èske l pa yon ti kras fwonte ?

Petèt nou ta kapab refè demann sa a konsa : « Di m mwen jwenn padon pou m kapab retounen antre nan tabènak la, e m ap tande lajwa ak kontantman sila yo k ap adore W la. »

`Lè Adan ak Èv fin peche, yo mawon Bondye (gad Jenèz 3.8). Dapre nou, poukisa David fè yon demann ki diferan konsa lè l fin peche a ? Li Sòm 51.11, 12.`

David te toujou vle viv nan prezans Bondye. Li te konprann san Lespri Sen an, li pa t ap kapab. Li te konsyan l tonbe rapid vid ak Betcheba, e l kapab pran nan lòt pyèj. Li pa t gen konfyans nan tèt li ankò.

David vin konprann li p ap ranpòte okenn viktwa toutotan l pa konfye l nan Bondye, paske l depann de L totalman.

Pou n ranpòte viktwa nan lavi kretyèn nan, nou pa kapab konte sou nou, men, fikse je n sou Jezi. Nou bezwen prezans Li, Lespri L. Nou vle jwenn lajwa sove a. Nou rekonèt nou bezwen pou n transfòme epi restore/repare. Nou bezwen antre nan repo Bondye a, kidonk, nou bezwen refèt/rekreye. Repo kreyasyon an pa diferan de padon an. « O Bondye ! Kreye nan mwen yon kè ki pwòp, remete nan mwen yon lespri ki nòmal » (Sòm 51.10). Vèsè sa a nan vokabilè kreyasyon an. Nan Ansyen Testaman an, se sèlman Bondye ki kapab « kreye » (bara’). E, depi n rekreye, nou kapab repoze n.

`Bondye efase peche n yo e L pran chay ki fè n santi n koupab la, sa ki pèmèt nou viv nan lajwa ak kontantman. Si n poko fè eksperyans sa a, kisa ki kenbe n ? Si w santi w koupab, kisa istwa sa a aprann ou ?`