---
title:  Fatige e chaje
date:  18/07/2021
---

Se te yon aswè nan kòmansman ane a (sezon prentan), wa David ajite, l ap fè lèsanpa sou tèt palè l la. Li ta dwe ak lame l la, lòt bò rivyè Jouden an. Li ta dwe ap bay pèp Bondye a viktwa kont Amonit yo, nan lide pou retabli lapè nan wayòm li a.

`Paske David pa t kote l te dwe ye a sa louvri pòt tantasyon an pou David. Li istwa a nan 2 Samyèl 11.1-5. Kisa k pase la, e ki gwo peche David fè ?`

Pandan David sou tèt palè l la, li wè yon « bèl bèl fi » ap benyen. Sware sa a, move anvi yo pi fò pase David, li kouche Betcheba, madanm yon ofisye ki plen eksperyans nan lame a. Tankou tout wa yo nan epòk sa a, li te gen yon pouwa san limit, e l pa t gen pou l obeyi okenn nan lwa sila l ap dirije yo ap obeyi yo. Poutan, istwa krèvkè fanmi sa viv apre bagay sa a raple n, menmsi David te wa, li pa t pi wo pase lwa Bondye a.

Alò, lwa a se yon pwoteksyon, yon pinga, e tout moun ki vyole l – menm yon wa – dwe tann move konsekans yo. Annik David franchi limit lwa Bondye a, li kòmanse sibi konsekans yo nan tout domèn nan lavi l. Li panse move pasyon sa a t ap annik pase, poutan, Betcheba ansent, e mari l pa la.

`Li 2 Samyèl 11.6-27. Kijan David eseye kouvri peche a ?`

David imajine bèl plan pou fè Iri al dòmi ak madanm li ki se Betcheba, men, se pou granmesi. Se te yon nonm san defo, li reponn David konsa : « Kòf la, Israyèl ak Jida abite anba prela, Jowab ki se mèt mwen, ni lòt nèg yo kanpe san pwoteksyon, e mwen, mwen pral rantre pou m manje, bwè tafya epi kouche madanm mwen ! M sèmante sou lavi w, mwen p ap fè yon bagay konsa ! » (2 Samyèl 11.11). Finalman, wa a ki dezespere paske l pa kapab kouvri peche l la, li fè asasine Iri.

`Li difisil pou n kwè David, li menm Bondye te ba l yon pakèt bagay, rive tonbe ba konsa. Kèlkanswa moun nou ye a, kisa istwa sa a dwe aprann nou ?`