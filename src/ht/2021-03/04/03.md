---
title:  Yon apèl
date:  19/07/2021
---

Aloòs David t ap viv yonn nan peryòd ki pi nwa nan lavi l, li resevwa yon bon nouvel. Alòo, Bondye voye pwofèt Li pou li. Natan ak David te byen konnen yonn lòt. Te gen kèk tan, Natan te gen okazyon konseye l sou pwojè konstwiksyon tanp lan (gad 2 Samyèl 7). Men, jou sa a, pwofèt la te vin kot wa pou yon lòt misyon.

`Dapre ou, poukisa Natan chwazi rakonte David yon istwa olye l pale ak li dirèkteman pou l benyen l ak repwòch ? Li 2 Samyèl 12.1-14.`

Natan te konn sa l te dwe di, e l fè l yon fason pou David konprann. Li rakonte l yon istwa kote wa a, ki se te yon bèje pandan l te jèn, ta kapab wè tèt li rapidman. Pwofèt la te konnen wa a renmen jistis ak sa k dwat. Konsa, nou kapab di, nan yon sans, li tann yon pyèj pou David, e David pran nan pyèj la.

Lè David pwononse santans lanmò san l pa menm pran konsyans, Natan di l : « Moun sa a, se ou menm » (2 Samyèl 12.7). Gen divès fason pou di : « Se ou ». Ou kapab di sa fò, di sa tankou yon moun k ap akize pandan w ap lonje dwèt ou osnon montre w panike ou bezwen konpasyon. Sètènman pawòl Natan yo te gen gras nan yo. Nan moman sa a, David dwe te santi doulè Bondye santi lè yonn nan pitit Li yo konsyan li vyole pawol Li. Menm kote a wa a panike. Yon bagay dechire kè l.

`Poukisa David reponn konsa : « Mwen peche kont Senyè a », olye l di « Mwen peche kont Betcheba » osnon « Mwen se yon asasen » (2 Samyèl 12.13 ; gad tou Sòm 51.4) ?`

David konnen peche a ki ajite kè n nan se yon derespektan kont Bondye, ki se Kreyatè n e Redanmtè n. Sètènman se tèt nou nou fè mal, nou blese pwòch nou, nou dezonore fanmi n ak legliz nou, e se yon klou anplis nou foure nan moso bwa Gòlgota a ki gen pwent li nan syèl la.

« Kè David touche. Konsyans li reveye. Li wè gwose peche l la, e nanm li koube nèt devan Bondye. Vwa l pran tranble, l ap plede di : ‘Mwen peche kont Letènèl’. Tout mal nou fè pwochen n retonbe sou Bondye. Wa David te fè Betcheba ak Iri yon mal san reparasyon, e l te santi sa a jis nan zo. Men, peche l la kont Bondye te grav depase » – Ellen G. White, Patriarches et prophètes, Doral, Floride, éditions IADPA, 2020, chap. 71, p. 703.