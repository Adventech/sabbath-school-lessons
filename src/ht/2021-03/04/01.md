---
title:  Pri Repo A
date:  17/07/2021
---

### Lekti pou etid semenn sa a
2 Samyèl 11.1-27 ; 12.1-23 ; Jenèz 3.1-8 ; 1 Jan 1.9..

> <p>Pasaj pou n memorize a</p>
> “Kreye nan mwen yon kè san defo, o Bondye, remete nan mwen yon lespri ki nòmal” (Sòm 51.12).

Anpil moun ta renmen jwenn lapè ak trankilite. Yo menm pare pou yo peye pou sa. Nan anpil gran vil, moun kapab lwe yon pyès kay ki pa gen entènèt. Kay sa yo gen anpil prensip : pa fè bri, pa mennen lòt moun. Moun yo pare pou peye pou yo chita byen trankil, epi reflechi osnon pran yon ti repo. Nan ayewopò yo, li posib pou w lwe kabin pou w dòmi osnon pou w jwenn kas pou w met nan zòrèy ou pou w pa tande bri, e anpil moun ap enterese ak sa yo. Li menm posib pou w achte yon seri ti materyèl an twal osnon ti kabin pliyant pou yon moun foure bout anlè l yon fason pou lòt moun pa deranje l osnon pou l repoze menmsi se nan travay li ta ye.

Vrè repo a gen yon pri. Spesyalis yo ki nan domèn kominikasyon ak nan devlopman pèsonèl pafwa vle fè n kwè n kapab chwazi sa n ap ye demen, epi zafè repo a depann de chwa n ak planifikasyon n. Poutan, si n eseye onèt ak tèt nou, n ap wè byen rapid li enposib pou n jwenn repo pou nanm nou poukont nou. Ogisten (Saint Augustin, an fransè), yonn nan grandèt Legliz la nan lane 300 yo, nan yon liv li ekri ki rele Konfesyon, di « Ou fè n pou Ou Senyè e kè n san repo toutotan l pa repoze nan Ou » (liv 1).

Semèn sa a, n ap fè yon ti pase sou fason Bondye fè lavi lòm, yon fason pou n konprann pri vrè repo a.

_*Etidye leson semèn sa a pou saba 24 jiyè._