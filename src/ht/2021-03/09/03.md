---
title:  Lòd pou w repoze a
date:  23/08/2021
---

Kreyasyon an te petèt « trè bon », men, li potko fini. Se saba a – jou repo ak benediksyon an – ki vin fini (klotire) l. “Bondye beni setyèm jou a e L fè l tounen yon jou sakre pou Li, paske nan jou sa a Bondye repoze apre tout travay Li fin fè yo, lè L t ap kreye a”– (Jenèz 2.3).

Saba a nan kreyasyon an. Se li menm ki dènye bout kreyasyon an. Bondye kreye repo a e L defini yon tan ekzat pou limanite (pou epòk la, se Adan ak Ev ki fòme limanite) kapab kanpe sou aktivite l konn ap fè chak jou e pou l repoze kote Kreyatè l la.

Malerezman, peche a antre nan mond sa a e tout bagay chanje. Kounye a l vin pa t posib ankò pou yo kominike dirèkteman ak Bondye. Olye sa, vin gen doulè nan akouchman, relasyon fanmi vin tèt anba, travay vin di, elatriye. Nou konn byen tout malè k ap plede repete nan mond pèdi nou an. Poutan, nan mitan tout bagay sa yo, saba Bondye a ap rete. Se yon senbòl kreyasyon an k ap toujou la. Si lòm te bezwen repo saba a anvan peche, lè l fin peche a li bezwen l plis.

Divès lane te pase, lè Bondye fin libere israyelit yo ki te esklav nan peyi Ejip, Li retounen raple yo jou sa se yon jou spesyal.

`Li Egzòd 20.8-11. Kisa pasaj sa a aprann nou sou enpòtans saba a an rapò ak kreyasyon an ?`

Atrave kòmandman sa a, Bondye rele n pou n sonje kote n soti. Kontrèman a sa anpil moun kwè, nou pa rezilta aza (se pa zèklè/loraj ki kale n), gwo fredi, ki san sans e ki pa gen vizyon. Men, nou se moun ki fèt sanble ak Bondye, Li kreye n pou n viv yon relasyon sere sere ak Li. Se vre yo te trete israyelit yo tankou esklav ki san valè. Chak saba, yo te jwenn yon apèl spesyal pou yo te raple yo kilès yo ye, moun ki kreye sanble ak Bondye menm.

« Saba a, kòm moniman kreyasyon an, se yon prèv lanmou ak puisans Kris la » – Ellen G. White, Jésus-Christ, Doral, Floride, éditions IADPA, chap. 29, p. 242.

`Reflechi sou enpòtans doktrin kreyasyon pandan sis (6) jou a. Bon, poukisa saba a tèlman enpòtan pou jis Bondye mande n konsakre yon setyèm nan lavi n, chak semèn , yonn deye lòt, pou  nou sonje evènman sa a ? Kisa sa a dwe aprann nou sou gwo enpòtans pou n sonje ki kote n soti a, jan sa ekri nan liv Jenèz la ?`