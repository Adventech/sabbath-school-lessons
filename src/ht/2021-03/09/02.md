---
title:  Yon preparasyon pou repo
date:  22/08/2021
---

Bondye te la depi nan kòmansman. Senyè a, Bondye, te pale, e lavi parèt. Limyè a separe lajounen ak lannwit. Dezyèm jou a, Li kreye tout anlè a (firmaman), syèl la ak lanmè yo. Twazyèm jou a L kreye tan an ak espas la, epi Li ranpli yo nan twa jou ki vin apre yo. Kontrèman ak istwa pifo kilti ansyen yo, istwa biblik kreyasyon an montre aklè solèy la, lalin nan osnon zetwal yo, se pa dye yo ye. Se jis sou katriyèm jou a yo parèt, granmesi pawòl Kreyatè a.

Moyiz dekri senkyèm ak sizyèm jou a (gad Jenèz 1.20-31), li montre lavi ak bèlte. Zwazo yo, pwason yo, zannimo ki sou tè a… yo tout ranpli espas (kote) Bondye te prepare a.

`Kijan Bondye te kalkile kreyasyon an ? Jenèz 1.1-31.`

Bondye pa t annik kreye yon kote konsa konsa, men, yon kote pafè. Kreyati ki gen lavi nan yo ranpli tè a. Tankòu L t ap kadanse kreyasyon an, chak lè jounen an pral fini, Bondye repete tout bagay te « bon ».

`Nan kisa kreyasyon lòm diferan de kreyasyon rès mond lan ? Li Jenèz 1.26, 27 ak 2.7, 21-24.`

Bondye akwoupi, li kòmanse travay labou. Bondye kreye lòm sanble ak Li, sa se yon leson sou jan Bondye atache ak nou e sou fason L pwòch nou. Li panche, epi L soufle lavi nan nen Adan, epi la menm, nou gen yon moun vivan. Paske Bondye kreye Èv yon fason ki trè spesyal – apati zo kot Adan – sa ajoute yon lòt eleman enpòtan nan semèn  Kreyasyon an. Maryaj fè pati plan Bondye pou limanite, e l se yon alyans ki chita sou konfyans ant ‘ich’ ak ‘icha’, gason ak fanm.

Fwa sa a, Bondye ki wè tout sa L fè sizyèm jou a, Li konstate yon bagay diferan : « Lè sa a, Bondye wè tout sa L fè yo : se te trè bon » (Jenèz 1.31, se nou ki mete l an italik).

`Panse ak gwo diferans ki genyen ant istwa Kreyasyon an dapre Bib la ak lòt istwa Kreyasyon an ki pa chita sou Pawòl Bondye a. Kisa sa aprann nou sou nesesite pou n depann de Pawòl Bondye pou n konprann verite a ?`