---
title:  Yon lòt rezon pou w repoze
date:  25/08/2021
---

Pèp Israyèl la te enstale nan pati lès bò rivyè Jouden an. Li te pran tè wa Bazan an ak de (2) wa amoreyen. Yon lòt fwa ankò, nan moman enpòtan sa a, Moyiz reyini israyelit yo e l raple yo alyans li te konkli sou Sinay la se pa t sèlman pou paran yo, men,  pou yo menm tou. Li te ensiste sou dis kòmandman yo, toujou pou byen yo.

`Konpare Egzòd 20.8-11 ak Detewonòm 5.12-15. Kijan fason Bondye bay kòmandman saba a diferan la ?`

Nan Egzòd 20.8, kòmandman saba a kòmanse ak mo « sonje ». Alòs, tèks Detewonòm 5.12 la kòmanse ak vèb « obsève ». Vèb « selebre » a vini apre nan kòmandman an (gad Detewonòm 5.15). Nan vèsè sa a, Bondye mande israyelit pou yo sonje yo te esklav. Menmsi jenerasyon sa a pa t nan esklavaj, israyelit yo t ap toujou esklav si Bondye pa t fè yon mirak pou L sove yo. Kòmandman saba a te dwe raple yo Bondye ki t ap aji nan istwa kreyasyon an t ap aji tou nan delivrans yo : « W a sonje w te esklav nan peyi Ejip, e Senyè a, Bondye w la, ki te fè w soti ak fòs ponyèt Li, se men L Li te lonje » (Detewonòm 5.15).

Verite sa a te mache ak sitiyasyon israyelit yo ki te twouve yo pou yon dezyèm fwa sou fwontyè Tè pwomès la, anviwon karant (40) lane apre gwo echèk premye jenerasyon an. Yo menm tou, menm jan ak zansèt yo ki t ap kouri pou Ejip, yo pa t kapab anvayi tè sa a. Yo te bezwen Bondye sa a ki t ap aji ak « fòs ponyèt » Li e ak « men lonje ».

Saba a ta pral pran yon lòt dimansyon. Paske Bondye te idantifye l kòm Bondye liberasyon an, yon lòt fwa ankò pèp Israyèl la te jwenn envitasyon pou obsève jou saba a (gad Detewonòm 5.15).

Se sèten, kòmandman saba a nan tèks Detewonòm 5 lan te mawonnen ak kreyasyon an tou, menmsi sans lan diferan tou piti. Nan yon sans, liberasyon pèp Israyèl la nan peyi Ejip se te kòmansman yon kreyasyon tou nèf, ki sanble ak kreyasyon nan Jenèz la. Kòm pèp ki libere, Israyèl se te kreyasyon tou nèf Bondye a (gad tou, ekzanp, Ezayi 43).

E paske yo konsidere soti an Ejip la tankou yon senbòl liberasyon anba peche – kidonk yon senbòl sove a – nou kapab jwenn nan li yon senbòl kreyasyon ak sove an menm tan. Se konsa, byen klè, saba a mennen n jwenn Jezi, Kreyatè n ak Redanmtè n.

`Li Jan 1.1-13. Kisa vèsè sa yo aprann nou sou Jezi, Kreyatè ak Redanmtè n ?`