---
title:  Yon konsekans ki kontaminan
date:  05/07/2021
---

`Li Resansman 12.1-3. Pou ki rezon Miryam ak Ahawon te kontrarye ?`

Ta sanble Miryam ak Ahawon te an kòlè lakoz Sefora, madan Moyiz. Sefora ki se desandan kouchit yo,  se te yon etranje ki soti Madyan (gad Egzòd 3.1). Menm nan « elit » pèp Israyèl la, n ap wè jan lòm nan pa bon. Bon, kisa n ta ka espere ?

Men, tèks biblik la montre aklè se te yon pretèks. An reyalite, israyelit yo te an kòlè lakoz manifestasyon don pwofesi a. Nan Resansman 11, Bondye te mande Moyiz pou l te nome swasann-dis (70) ansyen ki t ap ede l nan responsablite l ki se jere pèp la (gad Resansman 11.16, 17, 24, 25). E, jiskaprezan Ahawon ak Miryam t ap bay Moyiz bon jarèt (gad Egzòd 4.13-15; Miche 6.8). Kounye a, yo santi yo menase lakoz fason bagay yo ap evolye a, yo di : « Poukisa se atravè Moyiz sèlman Bondye pale ? Poukisa L pa pale atravè nou menm tou ? » (Resansman 12.2).

`Kijan Bondye te reponn plenyen yo a ? Li Resansman 12.4-13. Poukisa n panse Bondye reyaji sevè konsa ?`

Bondye te reponn lapoula, e pa t gen tan pou okenn moun komante. Lè w gen don pwofesi sa pa vle di w dwe genyen lòt pouvwa. Moyiz te kapab dirije, paske l te konnen nan ki nivo l te depann de Bondye.

Paske vèsè 1 an site non Miryam anvan Ahawon, sa ta vle montre se li menm ki t ap mennen atak la kont Moyiz. Lè sa, Ahawon te deja Gran-Prèt an Israyèl. Si lèp te tonbe sou li, li pa t ap kapab antre nan tabènak la pou l al fè travay pèp la. Lè Bondye voye yon lèp pou yon ti tan sou Miryam sa montre aklè kijan L te fache kont de (2) moun sa yo e sa te vin fè te gen yon chanjman nan fanmi sa a, yon chanjman yo te bezwen. Paske Ahawon al  mande gras pou tèt li sa montre l te nan bagay la tou (Resansman 12.11). Kounye a, olye Ahawon kritike e ajite, nou konstate l k ap mande gras pou Miryam (Resansman 12.11-13). Lè sa a, Moyiz mande gras pou Miryam. Men ki konpòtman Bondye swete pèp Li a genyen. Bondye koute Moyiz epi L geri Miryam.

`Li toujou fasil pou n kritikite dirijan Legliz yo, nan kèlkanswa nivo a. Men, èske Legliz nou an ak lavi spirityèl nou pa t ap pi anfom si, olye n plenyen, nou te priye pou dirijan n yo, menm lè n pa dakò ak yo ?`