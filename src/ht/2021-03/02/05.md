---
title:  « Yon avoka »
date:  07/07/2021
---

`Devan rebelyon an, ki solisyon Bondye pwopoze Moyiz ? Li Resansman 14.11, 12.`

Bondye pwopoze pou L detwi israyelit yo, epi pou L kreye yon nasyon tou nèf ki t ap gen Moyiz kòm papa nasyon sa a.

`Kijan Moyiz reyaji devan gwo rebelyon sa a ki fèt kont li ak kont Bondye a ?`

Se nan moman sa a nou pral wè bonjan sèvitè Bondye a pral montre ki moun li ye. Nan repons Moyiz bay la, li anonse 1400 lane davans Avoka ki ta pral priye pou pwoblèm disip Li yo (gad Jan 17). Alò, anpil tewolojyen ak sila k ap etidye Bib la wè nan reyaksyon Moyiz la yon ekzanp sa Kris fè pou nou an. Kilpabilite israyelit yo, ki se kilpablite pa n tou, te klè. Poutan, Moyiz defann yo lè l di : « Tanpri, padone fòt pèp sa a, paske W fidèl anpil » (Resansman 14.19). E menm jan Senyè a te padone apre entèvansyon Moyiz la, Li padone nou nan non Jezi, atravè lanmò L ak rezireksyon L lan, e gras ak ministè kòm Avoka.

Konsa, Moyiz deklare : « Tanpri, padone fot pèp sa a, paske W fidèl anpil, jan W te padone pèp sa a soti depi an Ejip pou l rive la » (Resansman 14.19). Gras la konbat rebelyon ak ajitasyon depi nan rasin, e padon Bondye a pèmèt yon nouvo kòmansman.

Toutfwa, sa gen yon pri. Gras Bondye a se pa yon gras bon mache. Menmsi pèp la jwenn padon, li te peye konsekans rebelyon an, jenerasyon rebèl la pa t antre sou Tè pwomès la (gad Resansman 14.20-23).

Yon fwa ankò, Bondye te soutni israyelit yo nan dèzè a pandan trant-uit (38) lane. Li nouri yo epi L pale ak yo atravè tabènak la. Li te bò kote yo nan dèzè a. Men, yo mouri, e yon jenerasyon tou nèf vin fèt e yo jwenn repo nan Tè pwomès la.

Sa sanble yon jijman ; poutan, se vrèman yon siy gras. Kijan jenerasyon sa a ki potko aprann mete konfyans li nan Bondye t ap kapab pran gwo vil Kanahan yo ? Kijan israyelit yo ta kapab limyè pou lot nasyon yo alòs yo menm y ap kilbite nan fenwa ?

`Ki leson difisil ou aprann sou konsekans peche ki jwenn padon yo ?`