---
title:  « Ajitasyon nan dezè a »
date:  04/07/2021
---

Pèp Israyel la te dwe toumante, twouble epi malere lè l kite Sinay pou l al Kanahan. Plis pase yon lane te pase depi yo te kite Ejip (gad Resansman 1.1). Yo te pare pou yo te antre nan tè Bondye te pwomèt la. Yo te fè resansman e yo te òganize yo. Yo te viv yon mizerikod Bondye yon pakèt fwa, yo te wè anpil siy ki te montre Bondye prezan nan mitan yo. Epoutan, annik yo rive yon premye kote, lè yo fin kite Sinay la, yo pran plenyen.

`Li Resansman 11.1-15. Poukisa israyelit yo ap plenyen ?`

Israyelit yo te gen yon gwo anvi manje vyann, konkonm, melon, pwawo ak lay Ejip yo. « Kilès k ap ba n vyann pou n manje ? Nou sonje pil pwason n te konn manje gratis an Ejip, konkonm, melon, pwawo, zonyon ak lay ! Kounye a n pa gen anyen : anyen ankò ! Kounye a, se lamàn selman n ap gade » (Resansman 11.4-6). Ala memwa yo konn chwazi, yo sonje sa yo te konn manje, men yo pa sonje yo te esklav epi yo t ap viv pi mal pase bèt (gad Egzod 1).

Lamàn Bondye te voye ba yo a pandan plis pase yon lane te pèmèt yo manje. Poutan, yo te toumante, yo te swete l pakèt t bagay. Menm Moyiz te fache. Eseye dirije yon gwoup moun ki ajite pa sanble fasil. Men, Moyiz te konnen kot kilès pou l ale : « Poukisa W fè m tout mechanste sa a, mwen menm, sèvitè W ? Poukisa W pa t fè gras, Ou mete tout pèp sa sou kont mwen ? » (Resansman 11.11).

`Kijan Bondye reponn plenyen israyelit yo ? Li Resansman 11.16-33.`

Lè n nan bezwen, lè n ajite epi n twouble, Bondye pa soud. Nan ka pèp Israyèl la, li te ba yo vyann kay (yon bè volay) pou te satisfè bezwen vyann yo te genyen an. Men, se pa t vyann sa a pèp la te vle. Lè n pa ere, nou ajite, nou pa kontan, se van n ap veye pou n al Lagonav, sa k mete n an kolè a se yon okazyon, se pa li ki koz la. N ap goumen paske gen yon bagay nan nou ki pa mache, sa ki gen konsekans sou relasyon n yo. Pèp Israyèl te kanpe kont volonte Bondye. Kèlkanswa sa n ap viv, nou dwe veyatif nou kapab kanpe kont volonte Bondye pi fasil pase nou ta panse.

`Poukisa n gen tandans montre kijan pase n te bèl epi konsidere l  pi bon plis pase sa l te ye reyèlman ?`