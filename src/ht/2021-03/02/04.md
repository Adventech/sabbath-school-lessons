---
title:  Ajitasyon se wout rebelyon
date:  06/07/2021
---

Istwa a kòmanse ak yon nòt pozitif. Israyelit yo rive sou fwontyè Kanahan an, epi yo voye douz toutè (espyon) pou al pran tout enfòmasyon sou peyi a. Rapò yo bay la te estrawòdinè.

`Li rapò douz espyon yo nan Resansman 13.27-33. Ki lè israyelit yo te santi yo pèdi lespwa ?`

Malgre entèvansyon Kalèb la, moun ki pa vle kwè san prèv yo ak sila ki t ap doute yo fè pèp la pèdi lespwa. Israyelit yo pa vle al pran peyi Bondye te pwomèt yo a. Israyelit yo, ki toumante e ajite, pito bougonnen epi kriye olye yo leve pou yo mache epi rele viktwa.

Lè n toumante, nou goumen pou n aji sou baz lafwa. Men, toumant lan pa gen konsekans sèlman sou emosyon n yo. Syantifik yo fè konnen gen yon lyen (koz-konsekans) ant mank repo (manke dòmi tou) ak move chwa n ap fè yo. Kidonk, nou kapab soufri obezite (moun ki twò twò gwo), toksikomani (moun k ap pran dwòg), e n kapab plis toumante e pi malere.

`Li Resansman 14.1-10. Kisa ki vin pase annapre ?`

Se pi mal bagay yo vin pi mal. Kalèb deklare : « Pa fè tèt rèd ak Senyè a, e pa pè pèp Kanahan an » (Resansman 14.9), men, pèp la pa okipe l. Tout pèp la ap prepare yo pou yo lapide dirijan yo. Ajitasyon an lakoz rebelyon, e rebelyon an lakoz lanmò.

« Espyon enfidèl yo, ki san jèn, fè tapaj ak Jozye ak Kalèb. Pèp la mande lapide mesye yo. Pèp la an kòlè, yo ranmase wòch epi y ap voye dèyè mesye yo, pandan y ap di pawòl piman bouk. Bripsoukou wòch yo sot tonbe nan men yo. Vin gen yon gwo silans, e pèp la pran tranble tèlman, yo pè. Bondye vini pou l te stope yo. Tout pèp la wè glwa prezans Bondye ki klere tabènak la, li klere anpil. Yon Pèsonaj pi puisan te la, e nan prezans Li okenn moun pa t kapab kontinye rezistans lan. Espyon yo ki t ap bay manti, yo vin pè, yo kouri rapid vit al refijye yo nan tant yo » – Ellen G. White, Patriarches et Prophètes, Doral, Floride, éditions IADPA, 2020, chap. 34, p. 362.

Lè sa a, glwa Bondye parèt piblikman. Lè n ap li Resansman 14, nou sanble ap asiste yon sèn, epi n ap tande Bondye ak Moyiz k ap pale. Bondye fè remake, menmsi se sou Moyiz, Kalèb ak Jozye yo t ap voye wòch yo, men, rebelyon an se te kont Bondye.