---
title:  « Mete chay Mwen an sou zepòl nou »
date:  26/07/2021
---

`Li Matye 11.29, 30. Poukisa Jezi mande n pou n pran joug Li a, annik Li fin envite n pote chay nou yo ba Li epi pran vrè repo a ?`

Apre premye lòd nan Matye 11.28 la, yon fason pou Jezi atire atansyon oditè L yo ak moun ki t ap pral li sa yo ekri sou Li yo jodi a, nou jwenn de (2) lòt lòd nan vèsè 29 la kote Jezi di : « pran » ak « aprann nan men M ». Konsa, nou jwenn envitasyon pou n met joug Li a sou nou epi aprann nan men L.

Relasyon sere ant Papa ak Pitit la nou te wè nan Matye 11.25-27 la se yon bèl reprezantasyon ki esplike lide joug la nan vèsè sa yo. Papa ak Pitit la ap travay ansanm pou sove limanite. Si joug la se yon senbòl soumisyon (gad Jeremi 27), se tou yon imaj ki montre lè moun gen [yon] menm objektif. Nou jwenn envitasyon pou n aksepte joug Li a, kidonk, misyon L konfye n nan ki se fè byen pou tout moun ki antoure n. Nou pa pote joug Jezi a, men, nou asosye ak Li anba joug Li a paske l « fasil » e travay la « lejè » (Matye 11.30).

Dezyèm lòd la – « aprann nan men M » – fè wè menm mo a. An grèk, koze enstriksyon an makònen ak disip. Lè n aprann nan men Jezi, nou se disip Li vrèman. Obeyisans ak angajman se karakteristik vrè disip yo.

`Ki diferans ki genyen ant trennen anba yon chay (Matye 11.28) ak pran joug Jezi a (Matye 11.29) ?`

Nan Jidayis la, joug la se te yon imaj popilè pou kesyon lwa a. Tèks Travay 15.10 la sèvi ak mo sa a pou fè referans ak lwa sikonsizyon an. Tèks Galat 5.1 a montre opozisyon ki genyen ant libète Jezi ofri a ak joug esklavaj la ki se yon referans a lwa a kòm mwayen pou n sove. Lè n pran joug Jezi a sa mande pou n pwouve n obeyisan epi manifeste anvi pou n pran angajman pou n suiv tras Li e patisipe nan misyon L lan. Menmsi n pa kapab ajoute anyen sou sove Jezi ba n sou lakwa a, nou kapab devni anbasadè L epi pataje Bon nouvèl la ak sila yo ki antoure n yo. Jan diskou sou montay la a montre sa a (gad Matye 5-7), Jezi te pi fèm sou lwa a pase farizyen yo. Lwa a transfome kè n ak motivasyon n yo. Se ekzakteman sa ki fè joug Li a fasil ak travay Li a lejè (Matye 11.30).

`Ala yon bèl pwomès ! Jezi pwopoze n yon vrè repo pou nanm nou. Kijan w viv repo sa a ? Kijan n kapab defini l ? Lè n apiye sou Jezi ak sou sa L ofri n nan, kijan n kapab konnen repo sa a ?`