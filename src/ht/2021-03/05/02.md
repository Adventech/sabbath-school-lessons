---
title:  « M ap ba n repo »
date:  25/07/2021
---

`Li tèks Matye 11.20-28 la, kote Jezi di : « Vini jwenn Mwen, nou tout ki fatige e k ap pote yon chay, e M ap ba n repo ». Nan ki kontèks Li te di sa a ? Kijan Jezi ba n repo ?`

Tankou nou menm jodi a, Jezi te toujou ap pale nan yon kontèks patikilye. Pou n byen konprann deklarasyon l yo, nou dwe fè efò pou n konprann kontèks chak deklarasyon, sitou si n vle evite move entèpretasyon sou ansèyman L yo.

Chapit 11 Matye a make yon etap enpòtan nan liv sa a. Divès deklarasyon ki kritike kèk gwo vil an Galile, fè pati deklarasyon ki pi rèd nan Levanjil la. Jezi pa t ap mande favè, Li t ap montre sa k pa kòrèk. Li te mete L ak « move » moun (gad Matye 9.9-13). Paske L fè we l kapab padone peche, sa a se te yon skandal pou chèf relijye yo (gad Matye 9.1-8).

Alò, Mèt la pwononse yon seri gwo pawòl kondanasyon kont kèk vil, Li menm asosye yo ak Sodòm, yon vil yo konsidere (jis jounen jodi a) tankou yon kote ki te gen gwo mechanste. « Se poutèt sa a, M ap di nou, nan jou jijman an sa ap pi rèd pou nou pase sa te ye pou Sodòm » (Matye 11.24).

Bagay yo t ap dejenere, poutan, malgre tout bagay sa yo Jezi te adopte yon lide tou nèf,  e L te ofri vrè repo a bay tout moun ki te swete sa a. Se pou rezon sa a L te kapab – Li toujou kapab – fè l : « Papa M renmèt Mwen tout bagay. Pesonn pa konn kilès moun Pitit la ye, eksepte Papa a. Konsa tou, pesonn pa konn kilès moun Papa a ye, eksepte Pitit la, ak moun Pitit la vle fè konnen li » (Matye 11.27, HCV). Kapasite Jezi genyen pou L bay repo a chita sou divinite L e sou inyon/inite L ak Papa a.

Pou n kapab vin jwenn Kris la pou n ba L chay nou yo, nou dwe konprann nou pa kapab pote yo poukont nou. Alò, nou dwe pran konsyans sou jan n ye tout bon anvan n al jwenn Li. Li envite n vin jwenn Li, paske, an reyalite se pi gwo bezwen n genyen.

Pawòl Li yo nan Matye 11.28 kòmanse ak yon vèb nan mòd enperatif, se yon lòd : « Vin jwenn Mwen ». Se pa yon pwopozisyon, men, se premye kondisyon pou w jwenn repo a. Vèb « vini » an vle di ou aksepte pou w pa pa kontwole tout bagay. N ap viv nan yon epòk kote l fasil pou n kontwole divès bagay nan lavi n atravè telefòn nou osnon lòt aparèy sofistike. Vin jwenn Jezi pa natirèl pou nou. Rive lage nou nèt nan men L se yon bagay ki trè difisil pou anpil moun nan lavi kretyèn nan.

Nou renmen pale de tout sa Bondye fè pou nou nan Kris la, e n renmen di jan n pa kapab sove tèt nou, ni sove lòt yo. Tout sa se verite, men, finalman nou dwe fè yon chwa konsyan pou nou « vini » jwenn Jezi, sa ki vle di pou n lage lavi n nan men L. Se konsa, volonte n genyen pou n chwazi a ap nan nannan/nanm lavi n kòm kwayan.

`Ki chay w ap pote ? Kijan w kapab aprann lage yo bay Jezi epi fè eksperyans repo L ofri nou an, e L te peye chè pou sa a ?`