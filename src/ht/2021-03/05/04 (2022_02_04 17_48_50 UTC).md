---
title:  « Paske Mwen dou e m gen imilite nan kè m »
date:  27/07/2021
---

Dousè se yon kalite yo souzestime jodi a. Yo souvan denigre imilite. Rezo sosyal yo aprann nou pou n konsidere aparans ak sa ki fè pale de li. An reyalite, divès karakteristik mond nou an se opoze sa Bondye jije ki enpòtan e ki gen valè.

« Konesans verite a depann plis de bon entansyon ak yon lafwa solid ki senp pase gwo entelijans. Zanj Bondye yo kanpe kot sila k ap chache konsèy Senyè a nan imilite. Yo jwenn Lespri Sen an pou L kapab montre yo gwo trezò verite a » – Ellen G. White, Les Paraboles de Jésus, « Le semeur », p. 44.

`Li Matye 5.5 ; 1 Pyè 3.4 ; Ezayi 57.15. Kijan n t ap defini dousè ak imilite apati tèks sa yo ?`

Nan 2 Korentyen 10.1, Pòl pale de « dousè ak byenveyans/bonte Kris la ». Dousè ak imilite se pa premye kalite w jwenn kay moun ki renmen fè kont e ki pa konn rete nan plas yo. Jezi pa t chache kont. Li te souvan evite konfli paske misyon L lan potko fini (gad Jan 4.1-3). Si konfli a te oblije fèt, Li pa t kouri. Men, Li toujou pale ak bonte. Pawòl lamantasyon L yo sou Jerizalèm, anvan L mouri sou kwa a, se pa t ekzanp pawòl madichon L pwononse ak kòlè, men, deklarasyon alamaskay e ki plen tristès konsènan yon lavni ki terib (gad Lik 19.41-44).

Nan Nouvo Testaman an, yo souvan prezante Jezi tankou Nouvo Moyiz la. Li ekspoze prensip wayòm tou nèf Li a sou tèt yon montay (gad Matye 5.1). Li fè mirak, li ofri plizyè gwo foul moun manje (Matye 14.13-21). Tèks Resansman 12.3 a dekri Moyiz tankou yon moun ki gen « imilite », yon tèm Matye 11.29 retounen site. Lè moun yo fin asiste mirak miltiplikasyon pen yo ki pèmèt plis pase senk mil (5000) moun manje, moun yo etone, e yo di : « Se Li menm ki pwofèt la vrèman, Pwofèt ki vin nan mond lan » (Jan 6.14), an rapò ak tèks Detewonòm 18.15 lan e ak wòl pwofèt Moyiz.

Jezi pwouve L gen plis imilite ak bonte pase Moyiz. Se nòmal, Li se Sovè n ki soti nan Bondye. Se vre Moyiz te ofri tèt li pou l sove pèp li a (gad Egzòd 32.32), men, lanmò l pa t ap kapab reyalize anyen paske li menm li se te yon pechè e l te bezwen yon sovè pou pote peche l epi sove l. Istwa lavi Moyiz plen leson pou nou, men, se pa nan li n kapab jwenn sove a.

Nou gen bezwen yon Sovè ki kapab kanpe nan plas nou kòm avoka, men tou, kòm ranplasan. Koze avoka a li plis pase enpòtan, men, se sèl Bondye, ki mouri sou kwa a pou pote peche n yo ak kondanasyon n, ki kapab sove n anba konsekans peche lalwa egzije pou n peye a, konsekans nou pa t ap kapab evite. Se pou rezon sa a san lanmò L ak rezirèksyon L, ekzanp Jezi a pa t ap sèvi anyen.