---
title:  « Paske joug Mwen an bon »
date:  28/07/2021
---

Nou montre sa deja, mo « joug » Matye itilize nan pati sa a nan levanjil li a sonnen fò nan Jidayis la e nan lòt tèks nan Nouvo Testaman an, pou fè wè yo mal konprann lwa a.

`Gen divès vèsyon Bib ki tradui mo ki vle di lejè nan grèk la konsa « bon ». Li vle di tou  « ekstrawòdinè », « itil » ak « byenveyan ». Pou anpil moun, lwa Bondye a di, difisil pou respekte e, pafwa, san enpòtans. Kijan n kapab ede yo dekouvri jan l bèl epi ede yo renmen Sila ki kreye lwa a ?`

Paran yo toujou sonje jou pitit yo kòmanse mache. Ti moun nan fè yon premye pa ak laperèz, li pran yon ti tan anvan l fè dezyèm nan, epi l fè yon twazyèm, men, gen anpil chans pou l kilbite osnon tonbe divès fwa. Li kapab kriye, li kapab menm blese, men, annik li konprann li gen libète pou l deplase poukont li, li leve epi l eseye mache ankò. Mache, tonbe, leve, mache, tonbe, leve. Seyans sa fèt plizyè fwa anvan ti moun nan reyise mache ak asirans. Poutan, malgre l tonbe, paran yo santi ti moun nan fyè, se kòmsi ti moun nan ap di : « Papa, manman, m mache ! »

Mache ak Jezi kapab pa toujou fasil, men, se sa ki toujou pi bon. Nou kilbite e pafwa n tonbe, men, nou kapab leve ankò e kontinye mache ak Li, a kote n.

`Nan Galat 5.1, Pòl ekri : « Se pou n te ka lib tout bon ki fè Kris la te delivre nou. Se poutèt sa a, an n rete fèm nan libète sa a. Veye kò nou pou n pa tounen esklav ankò » (HCV). Ki sans deklarasyon sa a ? Kijan Kris la fè nou lib ? Ki diferans ant joug Li mande n pote a ak « joug esklavaj » Pòl ba n pinga kont li a ?`

Nou kapab sèten, keèlkanswa sa Pòl ta vle di konsènan « joug esklavaj » la, Pòl pa t ap pale de obeyisans a lwa Bondye a, dis kòmandman yo. Okontrè, nou jwenn vrè repo a ak libete nan obeyisans ak nan lafwa, e lè n konprann se pa nan suiv prensip lalwa n jwenn sove a, men granmesi jistis Kris la ki kouvri n.

`Nan kisa mennen yon lavi obeyisans a lwa Bondye a pi bon pase viv nan dezobeyisans ?`