---
title:  Gran konfli a
date:  05/08/2021
---

Kòm nou dekouvri lè n ap li istwa biblik yo (gad Jenèz 39.11-20), Jozèf  te travèse moman eprèv lakoz li te pran desizyon pou l respekte prensip Bib la. Yo mete l nan prizon. Paske se esklav Potifar li te ye, yo te kapab touye l san yo pa jije l. Li te klè, Potifar pa t kwè madanm li, men, pou l te pwoteje repitasyon l li te pran yon desizyon. Poutan, malgre move sikonstans Jozèf t ap viv la, Bib la di : « Senyè a te ak Jozèf  » (Jenèz 39.21).

Lavi sou latè pa toujou gen jistis. Yo pa toujou rekonpanse moun ki fè byen, ni pini moun ki fè mal, imedyatman. Men, kanmenm gen bon nouvèl : Jozèf  rive jwenn repo, menm nan prizon an, paske Bondye te ak li. Pandan l fèmen an, li te kapab plede reflechi sou enjistis nan sitiyasyon l lan, li te kapab rete nan li menm e menm voye Bondye jete.

`Men, kisa Jozèf  te fè nan prizon an ? Ki rapò l te genyen ak moun nan antouraj li ? Li Jenèz 39.21 rive 40.22.`

Nan prizon an, Jozèf  te aksepte reyalite a e l pa t debousole, malgre bagay yo te dwe pase yon lòt jan. Li travay ak lòt moun e li ede moun, menmsi relasyon l te tabli nan prizon an pa t sa l te swete a. E Jozèf  pa t ezite pou l te mande èd epi montre l fèb. Li mande ‘echanson’ an (yon moun ki la pou goute tout sa yon gwo chèf ap manje osnon bwè, epi sèvi l manje ak bwè) èd lè l fin entèprete rèv echanson an.

`Kisa Pòl di n sou relasyon moun ak moun nan Efezyen 6.1-13 ?`

Relasyon n yo reflete gran konfli ki dechennen ant Bondye ak Satan an. Sa vle di pa gen relasyon ki pafè. Tout relasyon dwe grandi e devlope, e pou Satan kapab anpeche plan Bondye a reyalize nan lavi n, li itilize tout relasyon n yo, sitou relasyon n ak moun ki pi pwòch nou yo. Nou kapab remèsye Bondye paske n pa poukont nou nan batay sa yo. Pawòl Bondye a defini prensip konsènan relasyon n yo. E jan Bondye te fe pou Jozèf la, Li pwomèt L ap toujou ak nou lè n nan relasyon difisil.

`Panse a pwomès Bondye nan Jak 1.5, e pran yon moman pou n mande Bondye pou L ede n fè prèv sajès nan relasyon n yo. Kijan w kapab fe efò pou w kite Lespri Sen an aji nan relasyon w yo ?`