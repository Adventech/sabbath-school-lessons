---
title:  Jwenn Repo Nan Fanmi An
date:  31/07/2021
---

### Lekti pou etid semenn sa a
Jenèz 34 ; Ebre 11.17-22 ; Detewonòm 4.29 ; 1 Jan 3.1, 2 ; Jenèz 39 ; Efezyen 6.1-13.

> <p>Pasaj pou n memorize a</p>
> “Se poutèt sa, frè mwen renmen anpil yo, koulye a nou tou avèti. Pran prekosyon nou pou nou pa kite mechan sa yo trennen nou ale ak manti yo, pou nou pa pèdi pozisyon kote nou kanpe fèm lan. Okontrè, se pou nou grandi nan favè ak konesans Jezikri, Seyè nou ak Sovè nou. Se pou li tout lwanj la, koulye a ak pou tout tan. Amèn” (2 Pyè 3.17, 18, HCV).

Sa fè plizyè jou yon jenn gason sa te kanpe l ap fikse yon sèl kote, finalman l resi wè frè l yo l t ap chache depi kèk jou. Li pwoche yo epi l fè yo yon siy ak men l, li konstate figi yo pati. Yo akeyi l tankou yon enkoni. Frè l sa yo te gen lide pou touye l. Si se pa t Ribenn, petèt li te kapab pa vivan ankò. Ribenn rive konvenk lòt frè l yo pou yo sèlman bay Jozèf kèk pataswèl epi lage l nan yon pui ki pa gen dlo.

Sa se ekzanp yon fanmi tèt anba !

Nou gen posiblite pou n chwazi anpil bagay nan lavi, men, nou pa chwazi fanmi n. Pa gen moun ki pafè, e okenn nan nou pa gen relasyon ki pafè ak fanmi l. Kèk nan nou gen privilèj pou n gen manman ak papa, frè ak sè, ak lòt manm fanmi ki aksepte lanmou Bondye. Men, se pa sa l ye pou anpil moun. Relasyon nan fanmi yo souvan konplike epi konn bay dlo nan je, yon bagay ki fè lapenn e ki mande reflechi. Se konsa, nou gen yon ray anndan n, epi n al pase l sou lòt moun.

Kijan n kapab jwenn vrè repo a nan Bondye nan domèn sa a nan lavi n ? Semèn sa a, n ap etidye istwa Jozèf, yon fason pou n wè Bondye k ap aji, ki pote gerizon ak repo pou nanm nou, malgre relasyon tèt anba nan fanmi yo.

_*Etidye leson semèn sa a pou saba 7 dawou._