---
title:  Apwofondisman
date:  06/08/2021
---

Konsènan sa k te pase nan lavi Jozèf la, lakoz sa k te pase ak madan Potifar lan, Ellen White ekri: « La, nou gen yon ekzanp pou tout jenerasyon k ap vini sou latè […] Bondye se yon sekou ki toujou la, e Lespri L se boukliye n. Fanm ak gason kapab jwenn gwo gwo tantasyon tout kote, men, yo gen a dispozisyon yo yon sous fòs, atravè li menm yo kapab reziste. Moralite Jozèf te anba gwo atak. Tantasyon an te soti kot yon moun ki gen pouvwa, ki te kapab fè Jozèf kite chemen an fasilman. Men, Jozèf reyaji rapid vit, byen fèm. […] Kanta repitasyon l ak enterè l yo, li te lage tout nan men Bondye. Menmsi eprèv li a te dire yon bon ti tan – sa ki pèmèt li prepare l pou yon gwo misyon –  Senyè a veye sou repitasyon l ki te sal lakoz yon vye akizasyon, yon repitasyon ki repare [nan] moman sa te dwe fèt [la]. Bondye sèvi menm ak prizon an pou L fè Jozèf okipe yon gwo pozisyon. Kalite moral Jozèf te jwenn rekonpans li lè moman an te rive. Boukliye ki t ap pwoteje kè Jozèf la se te sèlman krentif pou Bondye, se sa k te fè l fidèl epi bon anvè mèt li, e lwayal anvè Bondye. Li chwazi pa engra, si l te engra sa t ap kapab fè l abize konfyans mèt li, menmsi mèt li ta kapab pa janm konnen si l te kouche ak dam nan » – Ellen G. White, The Spirit of prophecy, vol. 1, chap. 14, p. 132.

**Meditasyon**

`Lè n di rele kretyen osnon nou gen « kilti » advantis sa p ap ede n jwenn repo nan relasyon n yo. Ki diferans ant yon moun ki gen « kilti » advantis ak yon moun ki kwè nan Bondye tout bon ?`

`Sè entèl fenk rantre legliz. Li marye ak yon moun ki pa advantis. Li renmen mari l, men, l pa apresye chanjman l wè lakay li yo. Ki konsèy ki chita sou Bib la w kapab ba li ?`

`Yon otè ris, ki rele Léon Tolstoï ekri : « Tout fanmi ki ere yo sanble ; chak fanmi ki malere malere nan fason pa l ». Nan yon sans, tout fanmi yo gen yon bagay ki pa mache, paske se pechè ki konpoze yo tout, sa ki pa mache kay chak moun al rebondi sou fanmi an. Pou n kapab repare relasyon nan fanmi yo, kijan, atravè gras Bondye, nou kapab suiv prensip biblik lanmou, padon ak soutyen yonn pou lòt, elatriye ?`

`Tout bagay ap byen mache nan lavi yon moun, jis yon jou, bripsoukou, yon trajedi rive. Nan moman sa yo, poukisa l enpòtan pou n rete soude nan lafwa e nan pwomès Pawòl Bondye yo ? Poukisa se yon nesesite pou n pran tan, lè tout bagay ap byen fonksyone, pou n prepare n pou difikilte ki gen pou vini yo ?`