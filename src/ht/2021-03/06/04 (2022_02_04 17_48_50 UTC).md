---
title:  Pran konsyans de pwòp valè w
date:  03/08/2021
---

Si Jozèf te gen yon ti lespwa tou piti pou l rantre lakay li, ti lespwa sa te etenn nèt le l rive an Ejip kote yo te vann li bay yon gwo fanmi. Tèks Jenèz 39.1 a di n sa : « Yon ejipsyen, Potifar, gwo fonksyonè farawon (wa) an, kòmandan sòlda yo, achte l nan men ismayelit yo ki te mennen l lan ». La menm, Jozèf vin plonje nan yon kilti l pa konnen menm e l te oblije aprann yon lòt lang.

Fanmi n yo ak relasyon n genyen yo nan kè devlopman valè n bay tèt nou. Lè Jozèf  t ap grandi, nan tèt li l se yon moun espesyal : premye pitit manman l, e se manman l papa l pi renmen nan tout fi l genyen yo (gad Jenèz 29.18). Sètènman li se pitit papa l te pi renmen, e se sèl li menm ki te genyen yon ti wòb divès koulè (gad Jenèz 37.3, 4).

Men, kilès li te vin ye kounye a ? Yon esklav, yon moun yo ka achte osnon vann fasil. Reflechi a ki vitès sitiyasyon an chanje. Nan yon bat je, evènman yo evolye kont li.

Alò, Jozèf  te dekouvri yon leson ki rèd e nou tout dwe aprann li. Si n konte sou lòt moun pou di n kisa n vo vrèman, n ap soufri e n ap viv bagay difisil, paske se pa tout moun ki apresye sa nou ye a ak fason n ap aji. Nou dwe pran konsyans de pwòp valè n pandan n ap reflechi sou sa Bondye panse de nou – fason L wè nou – kidonk, se pa sou wòl n ap jwe kounye a.

`Kijan Bondye wè chak moun ? (gad Ezayi 43.1 ; Malachi 3.17 ; Jan 1.2 ; 15.15 ; Women 8.14 ; 1 Jan 3.1, 2).`

Bondye gade nou chak la nan yon loup ki fèt ak gras. Li wè tout kapasite n, bèlte n ak talan n yo (anpil fwa n pa konsyan de talan yo). Alò, Li te pare pou L mouri pou nou, pou n te kapab gen posiblite pou devni tout bagay li te kreye n pou n te devni an. Pandan lakwa ap montre n peche n ak gwo pri sa te koute pou n te kapab sove, li fè n pran konsyans de gwo valè n genyen nan je Bondye. Kèlkanswa sa n ta panse de tèt nou osnon sa lòt moun ta panse de nou, Bondye renmen n e L ap chache sove n, nonsèlman anba chay peche n, men tou, anba lanmò etènèl la.

Gwo kesyon an toujou la : Kijan n reyaji devan lanmou Bondye, jan sa parèt nan Jezi a ?

`Divès moun ak divès òganizasyon ba n konsèy pou n renmen  tèt nou jan n ye a, e pou n aksepte tèt nou, san n pa kesyone anyen. Poukisa l pa fin twò bon ? Èske valè n pa soti nan Sila ki kreye n nan e ki konnen vrè valè n ?`