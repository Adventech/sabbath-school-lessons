---
title:  Yon fanmi tèt anba
date:  01/08/2021
---

Jozèf te konnen kisa ki yon fanmi tèt anba. Sa te kòmanse ak gran gran paran l yo. Lè Sara konprann li steril, li fòse Abraham al kouche ak esklav li ki se te Agar. Annik Agar ansent, se zigzani. Ismayèl ak Izahak ki t ap viv sa a pandan y ap grandi, vin konsève tansyon pwòp fanmi yo. Izahak vin renmen Ezayou pi plis, e Jakòb fè tout lavi l ap goumen pou l jwenn lanmou ak respè nan men papa l. Annapre, Jakòb vin viktim yon kou mètdam, li oblije marye ak de (2) sè ki pa t antann yo e ki t ap fè konkirans pou kesyon fè pitit, yo menm rive fè aranjman pou esklav yo fè pitit pou Jakòb.

`Regade evènman yo detaye nan Jenèz 34. Ki konsekans santimantal ak relasyonèl yo gen sou tout fanmi an, sitou sou pi piti a ?`

Konkirans ant manman yo rive sou ti moun yo ki t ap grandi, yo toujou sou goumen. Gran frè Jozèf yo te ti jèn gason, lè yo te masakre tout gason nan vil Sichèm. Ribenn, pi gran frè a, mete l anfas papa l lè l kouche ak Bila, ki se yon esklav Rachèl e manman pitit Jakòb (gad Jenèz 35.22). Mete sou sa a, Jida, frè Jozèf, pran madanm pitit gason l ki mouri, kòm pye lejè e finalman l fè yon pè marasa ak li (Jenèz 38).

Nan tout tansyon sa nan fanmi an, Jakòb vin mete luil sou dife a lè l renmen Jozèf pi plis epi l ba l yon ti wòb tout koulè ki te gen anpil valè (gad Jenèz 37.3). Fanmi gran notab sa a te totalman tèt anba.

`Lè n konsidere relasyon konplike fanmi sa yo, dapre nou, poukisa yo site Abraham, Izahak ak Jakòb tankou modèl lafwa nan Ebre 11.17-22 ?`

Lavi chanpyon lafwa yo se te souvan yon lavi ki te chaje deksepsyon, si n ap konsidere objektif moun sa yo, e yo pa t janm nan nivo esperans Bondye. Se pa sou baz fanmi tèt anba yo te genyen an ki fè yo site yo nan Ebre 11, men, malgre difikilte sa yo. Yo te dekouvri – souvan nan soufrans – lafwa, lanmou ak konfyans nan Bondye alòs yo t ap goumen kont pwoblèm sa yo nan fanmi yo.

`Ki move bagay ou eritye nan fanmi w ? Kijan lè w lage w nan men Bondye epi suiv wout Li trase a sa kapab kontribye nan kraze chema sa a, menmsi se pa kounye a ?`