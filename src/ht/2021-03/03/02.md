---
title:  Jezi simen divizyon
date:  11/07/2021
---

Se yon ti ponyen moun ki renmen konfli. Nou swete viv an amoni ak nan lapè. Nou menm òganize seminè sou divès mwayen pou n jwenn lapè ak sou fason pou n rezoud konfli yo, konfli nan legliz nou ak lòt kote.

`Li Matye 10.34-39. Kisa Jezi vle di lè L deklare L pa vin pote lapè sou latè, men, se epe ? Kisa sa vle di lè n konsidere Jezi se « Prens lapè » a (Ezayi 9.6) ?`

Deklarasyon Jezi a nan Matye 10.34-39 la li chokan epi l fè moun sezi. Sovè a vin sou latè tankou yon ti bebe san defans, se pa tankou yon gwo wa ki plen sòlda k ap pwoteje L, Li preche lanmou an menm tan pou zanmi n ak pou lennmi n yo, men L deklare disip Li yo Li te vin pote divizyon ak goumen. Jan n ap fè sa jounen jodi a, se sèten disip Li yo t ap poze tèt yo kesyon sou sans pawòl Li yo. Kijan sa posib ?

Tèks Matye 10.35-39 la chita sou obeyisans (alejans) ak lwayote. Jezi site Miche 7.6, pou L ankouraje sila ki t ap koute L yo pou yo fè chwa k ap gen konsekans etènel. Yon ti moun dwe renmen epi onore paran l. Se sa lwa Moyiz te jwenn sou montay la mande. Sa fè pati mòd fonksyònman Bondye mande a. Men, si lanmou sa dwe pran plas angajman disip yo pou Jezi, sa lakoz desizyon difisil. Yon papa ak yon manman dwe renmen epi pran swen pitit yo. Men, si lanmou sa a dwe pran plas angajman paran yo pou Jezi, sa lakoz pou yo pran desizyon ki difisil. Se konsa, nan pasaj sa a Jezi raple n sa a.

Li montre chwa sa a nan twa fraz, nan chak fraz Li itilize mo : « merite ». Merite a pa chita sou baz moral osnon kapasite n genyen pou n gen viktwa sou peche. Vrè merit la chita sou relasyon n genyen ak Jezi. Nou merite L lè n chwazi L anvan tout bagay, tout moun, te mèt se fanmi n. Nou chwazi soufrans lakwa epi nou suiv Jezi.

« Tout sa m swete se wè jenès la genyen lespri sa a ki idantifye vrè relijyon an, sa a ap mennen jèn yo pran kwa yo epi suiv Jezi. Jèn disip Kris la, pran wout la, kite prensip Bondye yo dirije n epi mete wòb sennte ak jistis la. Sovè n nan ap pèmèt nou jwenn sitiyasyon ki pi adapte ak talan n yo e L ap mete n kote n kapab pi itil la » – Ellen G. White, Testimonies for the Church, vol. 5, chap. 6, p. 87.

`Pafwa nou gen obligasyon pou n pote yon kwa n pa chwazi, e pafwa n pote kwa n ak tout volonte n. Nenpòt jan sa ta ye, kòman n kapab pote kwa sa a pandan n ap pwouve nou fidèl a Jezi ?`