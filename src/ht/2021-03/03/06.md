---
title:  Sispann ajite
date:  15/07/2021
---

`Li Jan 14.1-6. Lè n ajite, kisa n kapab fè pou kè n pa twouble ? Ki kle n genyen pou n gen viktwa sou divizyon, egoyis, anbisyon ak ipokrizi, epi pou n jwenn repo a vrèman ?`

Jezi kapab kalme ajitasyon nou an. Li se chemen an, verite a ak lavi. Li konnen ki direksyon n ta dwe suiv lè n pèdi nan dezè mond nou an ki plen ak medya. Li menm ki se sous lwa a, Li se verite a menm, e Lespri L ap kondui n nan tout verite a (gad Jan 16.13). Lè n fristre, fatige, san fòs, malad e dekouraje, Li se lavi, e se pa nenpòt ki lavi ! Alò, Li pwomèt nou L ap ba n lavi sa an an kantite (gad Jan 10.10). Sa konsène lavi etènèl nou ak kote n ap rete pou tout tan an, men tou, lavi n sou tè sa a. Kreyatè n nan kapab ba nou lavi san mezi e menm pi plis pase tout sa n kapab imajine kounye a.

« Se pou kè n pa twouble » : Jezi envite n viv ak lespwa. Lè n santi n deprime, Li kapab ba remete n kanpe. Lè n ap goumen kont fènwa ak peche, Li se Sila ki, nonsèlman kòmanse yon bon travay nan nou, men tou L se Sila k ap fini travay sa a (Filipyen 1.6).

Sa sa fè si wout la move, sonje pwomès nou genyen nan Jezi a. L ap prepare yon « plas » pou nou, yon kote doulè n yo, ajitasyon n yo ak soufrans nou yo pral fini pou tout tan. Se lespwa n genyen nan Jezi, e L ofri l bay nou tout, kèlkanswa idantite n, kote n soti, kèlkanswa nan twou fènwa lavi n te ye osnon n ye.

Solisyon an se vin jwenn Bondye nan feblès nou, nan soufrans nou yo, nan tristès nou ak nan sitiyasyon dezespere n nan, L ap aksepte n jan n ye a. Se sa ki gras la, e se poutèt sa a n dwe kwè nou jwenn gras la e nou kapab senpman pran l atravè lafwa.

`Li Jeremi 3.22. Kisa Bondye mande n pou n fè, e ansuit kisa L ap fè pou nou ?`

`Panse a pawòl Jezi yo : « M ap retounen vin pran n pou n ak Mwen, konsa, kote Mwen menm, Mwen ye a, nou kapab la, nou menm tou » (Jan 14.3). Kisa vèsè sa a aprann nou sou gwo karaktè enpòtan pwomès retou Kris la ? Poukisa pwomès sa a gen valè konsa, sitou pou nou menm advantis ki panse lanmò se yon somèy ?`