---
title:  Egoyis
date:  12/07/2021
---

Tankou nan ka tranb lan (gad pati samdi a) ak sistèm rasin anba tè l la, egoyis fè pati yon gwo gwo sistèm kache ki rele « peche », e ki anpeche n jwenn vrè repo a nan Jezi. Nan tout fòm peche nan lavi n, se egoyis ki sanble pi popilè. Pou anpil nan nou, fè jès egoyis natirèl tankou se respire.

`Li Lik 12.13-21. Dekri pwoblèm Jezi lonje dwèt sou li nan parabòl la. Èske planifye pou demen se egoyis ak mepri anvè wayòm Bondye a ? Sinon, kont kisa Jezi ba n pinga la a ?`

Se sèlman nan levanjil Lik la n jwenn parabòl sa a, e Jezi rakonte l pou L te reponn yon kesyon yon moun te poze L. Yo poze Mèt la yon kesyon konsènan yon eritaj, Li refize jwe wòl abit ant de (2) frè. Olye sa, Li chwazi fè wè yon pwoblèm anba anba ki pi enpòtan : pwoblèm egoyis la. Li fè yon bon rale pou L fè n pran konsyans sou kantite rasin ki se baz aksyon pèsonel nou yo.

`Panse a tout okazyon kote w montre w egoyis. Nan ki nivo sa afekte relasyon w ak Bondye, mari w osnon madanm ou, fanmi w, legliz ou, vwazen w ak kòlèg ou ? Ki repons nou jwenn nan Filipyen 2.5-8 ?`

Palan de rich san non nan parabòl Jezi a, pandan l ap konsantre l sou pwòp bezwen l ak anbisyon l, li te bliye konsidere reyalite envizib ki konsène syèl la. Prensip ki fonde wayòm syèl la pa gen rapò ak kilès ki pi gran, pi bon e pi enpotan. Pòl di n yon ti bagay zuilit sou sa ki te motive Jezi tounen ranplasan n nan.

Tèks Filipyen 2.5-8 la esplike kisa sa vle di fè lòt moun pase anvan, imilite ak vrè lanmou. Si lanmou n pou Bondye ak pwochen pa gide chwa n yo e pa ede n rechwazi sa ki priyorite pou nou an, n ap kontinye konstwi plis kòfrefò pou nou sou tè a olye n envesti nan trezò syèl la (Matye 6.20).

`Poukisa n fasil gen tandans vle genyen plis richès, plis byen materyèl ? Nou tout bezwen lajan pou n viv, men, poukisa n toujou anvi gen plis pou n mete sou sa n genyen deja ?`