---
title:  Anbisyon
date:  13/07/2021
---

Etid sou dènye semèn ministè Jezi a sou latè anvan yo te krisifye L la se yon sous ankourajman ak enspirasyon. Li ofri tou yon apèsi sou fason anbisyon ak ajitasyon pouse n pafwa pou n fè e pou n di bagay ki pa gen plas yo.

`Li Lik 22.14-30 e panse ak sa Jezi te petèt santi lè L tande disip yo ki t ap fè gwo pale anpil pandan Lasèn nan, pou yo te konnen kilès nan yo ki t ap pi gran (gad Lik 22.24). Poukisa disip yo te bliye jan moman sa te enpòtan epi yo konsantre yo sou grandè lòm ?`

Li rar pou n diskite ak lòt moun nan lide pou n konnen kilès ki pi gran nan legliz nou, nan fanmi n ak kote n ap travay. Petèt nou panse sou sa anpil, men, kilès ki pale ouvètman sou sa ?

Se pa premye fwa disip Jezi yo poze kesyon sa a. Tèks Matye 18.1 a rapòte n yo te poze Jezi kesyon sa yon fason ki plis anbachal « Kidonk, kilès ki pi gran nan wayòm syèl yo ? » Jezi te reponn yo pou yo byen konprann. Li rele yon timoun, Li mete l nan mitan yo. Disip yo mande yonn lòt poukisa L fè sa. Jès Kris la te dwe gen yon eksplikasyon e, nan Matye 18.3, Mèt la di pawòl sa a : « Sètènman, M ap di n sa a, si n pa kase tèt tounen pou n vin tankou timoun yo, nou p ap janm rantre nan wayòm syèl yo. »

Konvèsyon se yon eleman ki esansyèl ki pèmèt nou jwenn vrè repo a nan Jezi. Nou tout nou rekonèt nou bezwen yon èd ki soti deyò. Rapid, nou konprann nou pa kapab konte sou tèt nou, men, nou bezwen konte sou Kris la. Lè sa a nou vin transfòme epi n adopte valè ki tou nèf. Jezi fè disip yo konprann sa a : « Fè M konfyans e konte sou Mwen, tankou timoun sa a fè a. Vrè grandè a se abandone dwa w pou aksepte valè wayòm nan. »

Malerezman, disip yo toujou pa t rive konprann Jezi, menm nan moman L t ap manje ak yo dènye fwa anvan L mouri a. Konkirans ak batay ki te gen ant yo a te gaspiye moman sa a ki ta dwe yon moman kominyon pafè, yon moman yo pa t ap janm reviv.

Poutan, apre yo fin pase plizyè lane ak Jezi, yo travay ak Li, yo tande pawòl Li e yo aprann anpil nan pale ak Li, men nan ki nivo disip yo te ye. Ala yon ekzanp ki tris sou jan kè lòm nan kowonpi ! Men tou, nou kapab wè sa ak yon lòt je, Senyè a toujou ba n gras Li, nan tout sikonstans. Alò, malgre gwo vye diskisyon sa a, Jezi pa abandone disip Li yo.

`Poukisa lè n fikse je n sou Jezi ak sou kwa a sa ta dwe yon gwo remèd kont anvi pou n toujou bay pwop tèt nou priyorite, sa ki yon gwo reflèks lakay lòm, ki se pechè pèdi ?`