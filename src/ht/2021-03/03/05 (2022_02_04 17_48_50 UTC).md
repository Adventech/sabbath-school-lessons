---
title:  « Ipokrit »
date:  14/07/2021
---

Yon ipokrit se yon moun k ap jwe yon wòl epi k ap fè sanblan se pa sa, se li se pa li. Nou jwenn tèm sa sèt (7) fwa nan Matye 23, nan yon diskou Jezi t ap fè, diksou ki fè skrib yo ak farizyen yo wont, yo se te gwo responsab relijye nan epòk la (gad Matye 23.13-15, 23, 25, 27, 29). Nan Levanjil yo, nou wè Jezi ofri padon L ak gras Li bay moun ki fè adiltè, moun k ap ranmase taks ki te raketè, pye lejè e menm moun ki touye moun, men, Li montre yon ti kras konpasyon tou piti pou ipokrit (gad divès lòt referans nan Matye 6.2, 5, 16 ; Matye 7.5 ; 15.7-9 ; 22.18).

`Li Matye 23.1-13 epi site, dapre Jezi, kat (4) bagay prensipal ki lakay yon moun ki ipokrit.`

Jezi site kat karakteristik eskrib yo ak farizyen yo. Nan relijyon juif yo (Jidayis) nan premye syèk apre Jezi, farizyen yo te reprezante yon gwoup konsèvatè a, yo pa vle okenn chanjman. Sa ki te plis enterese yo se te lwa a, ni sa k ekri ak ni sa k pa ekri, epi yo te bay seremoni (rit) pirifikasyon yo anpil enpòtans. Sadiseyen yo se te yon gwoup dirijan ki souvan gen mwayen epi yo konsidere yo kòm elit pou gwoup sakrifikatè yo, yo te gen yon lòt panse anndan jidayis la. Kilti grèk yo te enfliyanse yo anpil – yo te pale grèk epi yo te byen konnen tout lide prensipal ki nan filozofi grèk la– e yo pa t kwè nan jijman ni nan lavi apre lanmò. Nou kapab di yo se moun ki liberal. Alòs, tou de gwoup sa yo te koupab ipokrizi.

Dapre Jezi, nou fè prèv ipokrizi si n pa fè sa n ap di, si n egzijan konsènan fason lòt yo ap viv lafwa yo san n pa fè efò pou n respekte menm prensip sa yo, si n vle lòt moun kontanple jan n devwe nan kesyon relijyon epi si n ap revandike onè ak lòt fòm rekonesans ki se pou Bondye sèlman.

Menmsi Jezi te dirèk e klè, Li te toujou gen lanmou ak konpasyon, menm pou sila yo L te konsidere kòm ipokrit.

« Yon pitye ki soti nan Bondye te parèt sou figi Pitit Bondye a, alòs Li t ap gade Tanp lan ak sila yo ki t ap koute L yo pou yon dènye fwa. Ak yon vwa byen tris, Li deklare ak dlo nan je : ‘Jerizalèm, Jerizalèm, ki touye pwofèt yo e ki lapide sila Bondye voye yo, konbyen fwa mwen vle rasanble pitit ou yo, tankou yon manman poul k ap rasanble ti poul ak ti kòk li yo anba zèl li, e nou pa vle’ » – Ellen G. White, Jésus-Christ, Doral, Floride, éditions IADPA, 2018, chap. 67, p. 562.

`Poukisa l pa nesesè pou w yon chèf relijye pou w koupab ipokrizi, yon bagay Jezi kondane ak fòs ? Kijan n kapab pran konsyans sou ipokrizi n, kijan n kapab fè efò pou n chanje ?`