---
title:  Apwofondisman
date:  10/09/2021
---

« Nou pa toujou gen anvi vin jwenn Jezi ak eprèv nou yo, difikilte n yo. Pafwa n rakonte lòt moun pwoblèm nou, nou pale de lapenn nou yo ak lòt moun ki pa kapab ede n, e n pa panse pote yo bay Jezi ki kapab transfòme chemen doulè n nan, pou fè l tounen chemen ki plen kontantman ak lapè. Lè w bliye tèt ou e w sakrifye w pou lòt moun, sa onore viktwa Kris la te ranpòte a sou lakwa. Pwomès Bondye yo gen anpil valè. Nou dwe etidye pawòl Li si n vle konnen sa L vle. Lè n pran etid Pawòl la oserye epi n mete l an pratik, nou pran yon wout ki pa fasil pou n suiv, yon wout nou pa kapab mache ladan san n pa kilbite. Se pou tout pastè ak tout fidèl yo pote chay yo ak pwoblèm yo bay Jezi, ki pare pou koute yo e ki pare pou ba yo lapè ak repo ! Li p ap janm abandone sila ki konfye yo nan Li. » – Ellen G. White, The Signs of the Times, 17 Mars 1887, p. 161.

« Jèn, èske n ap tann ak kè kontan, moman kote Senyè a, Jij san defo a, ap pale de nou devan Papa a ak zanj sen yo ? Pi bon fason n kapab prepare n pou retou Kris la se gen yon lafwa solid nan sove Jezi te ofri n nan lè L te premye vin sou tè a. Kwè nan Kris la, ki se Sovè pèsonèl ou. » – Ellen G. White, Our High Calling, p. 368.

**Meditasyon**

`Nan kisa saba setyèm jou a spesyal e l anonse repo Bondye rezève pou pèp Li a nan syèl la ? An n di, kijan repo saba a kapab ba n yon avan-gou letènite ?`

`Padon se sinonim rekonsilyasyon e l pèmèt nou jwenn chemen ki mennen n jwenn Bondye a. Panse a deklarasyon enpòtan sa a ki nan Women 5.11 : « Epi se pa sa sèlman. Nou jwenn tout plezi nou nan Bondye, gremesi Jezikri, Seyè nou an, ki fè nou byen ak Bondye ankò depi koulye a » (HCV). Si yon moun mande : « Kisa sa vle di rekonsilye ak Bondye, e ki diferans rekonsilyasyon sa a fè nan lavi w ? », kisa w t ap reponn li ?`

`Kijan n kapab evite pou n konsantre n senpman sou ti bagay piti nan lavi n kòm kretyen ? Kisa ki pèmèt nou enterese n dabò a plan sove Pawòl Bondye a prezante a ?`

`Repanse ak erè e ak mank lafwa israyelit yo nan dezè a. Se vre, yo viv pwoblèm ki diferan de pa n yo (nou pa pèdi nan yon dezè), men, kisa n jwenn nan eksperyans yo ki nan pa n nan tou ? An n di, èske n kapab jwenn menm difikilte ak yo pandan n ap mache ak Kris la ? Kijan n kapab aprann apati erè yo te fè yo ?`