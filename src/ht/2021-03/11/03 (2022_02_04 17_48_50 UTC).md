---
title:  Rityèl (seremoni) ak sakrifis
date:  06/09/2021
---

Sistèm seremoni ak sakrifis nan Ansyen Testaman an, jan sa ye nan Levitik la, gen plis ekzanp pase sa n te wè yo : senbòl Ansyen Testaman an konsène verite nan Nouvo Testaman an. Jodi a, sila yo k ap li Bib la pa pran twòp tan sou seremoni sa yo. Poutan, yo gen anpil verite spirityèl ki enpòtan e ki plen leson pou sila k ap etidye yo a.

`Li rekòmandasyon yo ki nan Levitik 4.32-35 la konsènan ofrann pou peche israyelit yo. Kisa n kapab aprann sou rityèl sa a, menmsi n pa ofri sakrifis pou peche n yo sou lòtèl yon tabènak osnon yon tanp ? Fè yon rapò ant seremoni sa a ak sa ki di nan Jan 1.29 ak 1 Pyè 1.18-21.`

Yon rityèl se yon bon mwayen pou transmèt/pataje valè ak enfòmasyon enpòtan, e fòk yo pran rityèl la nan kontèks li. Pou l gen sans, li dwe fèt nan yon moman spesyal, yon kote spesyal, e tout aksyon anndan rityèl la dwe gen yon objektif. Lè n ap li enstriksyon Ansyen Testaman yo konsènan sakrifis yo, nou konstate Bondye bay detay klè sou sa moun kapab sakrifye, ki lè, ki kote, dapre ki rityèl ak ki fason.

Sètènman koule san epi voye san an se te nannan yon pakèt rityèl. Li pa t bèl, men, Bondye te dakò l, paske peche a se bagay ki pi lèd nan linivè.

Ki wòl ekzat san an te jwe, e poukisa yo te dwe mete l sou kòn lòtèl la ? Ansyen Testaman an presize ki fason seremoni ki gen rapò ak tabènak la te dwe dewoule. Men, yo pa t gen tout eksplikasyon. Petèt israyelit yo te konprann tout sa sa vle di. Se sèten, yo te konn kisa san an vle di (gad Levitik 17.11).

Toutfwa, ekzanp ki nan Levitik 4.32-35 lan gen yon eksplikasyon n jwenn nan vèsè 35 lan : « prèt la va fè ofrann bèt pou wete peche moun lan te fè san l pa t konnen an, epi Bondye va padonnen l sa » (HCV). Konsa, san an se te poto mitan seremoni an. Se gras ak mwayen sa a, nou menm ki se pechè, nou kapab rekonsilye ak Bondye nou an ki sen. Se konsa, sakrifis yo se yon tip, yon reprezantasyon lanmò Kris la ak ministè L an favè nou.

`Paske se Jezi, ki [se] Bondye, yo te dwe sakrifye pou peche n kapab jwenn padon, sa di n anpil bagay sou jan peche a grav. Kisa sa aprann nou sou rezon ki fè n dwe konte sèlman sou gras la, e se pa sou zèv nou yo ? Bon, kisa n ta kapab mete sou sa Kris deja fè pou nou an ?`