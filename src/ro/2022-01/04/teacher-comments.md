---
title:  Material Pentru Instructori
date:  21/01/2022
---

**Texte-cheie** : Leviticul 25:-25-27; Evrei 2:14-16; 11:24-26; 1 Corinteni 15:50; Evrei 5:8,9; 12:1-4.

### I. Privire generală

**Temele studiului**

Comparația dintre Evrei 1 și Evrei 2 prezintă un tablou al contrastelor. În Evrei 1, Isus este mai presus de îngeri (Evrei 1:6), pe când în Evrei 2, El este mai prejos decât îngerii, cel puțin pentru o vreme (Evrei 2:9). În Evrei 1, Hristos Se află aproape de Dumnezeu, la dreapta Lui (Evrei 1:13); în Evrei 2, El este aproape de noi și nu-I este rușine cu noi, frații Lui (Evrei 2:11). Punând în contrast natura Domnului Isus înainte de întrupare cu natura umană, cartea Evrei ne spune că Hristos S-a făcut părtaș sângelui și cărnii ca să fie ca noi (Evrei 2:14). Și Hristos a murit așa cum noi, oamenii, murim (Evrei 2:14). Dar marea diferență dintre moartea noastră și a Lui este că moartea Lui a realizat ceea ce moartea noastră nu ar fi putut realiza niciodată. Moartea Sa ne-a eliberat pe noi „care, prin frica morții, [eram] supuși robiei toată viața [noastră]” (Evrei 2:15). Hristos este asemenea nouă, și totuși diferit de noi. El a fost pe deplin om, dar fără păcat (Evrei 4:15). Asemenea lui Moise care a ales rușinea în locul gloriei (Evrei 11:25), Isus a disprețuit rușinea de a deveni om și de a muri pe cruce. El a devenit ca noi pentru ca noi să putem deveni ca El. Pentru ca noi să fim ca El, trebuie ca Lui să nu-i fie niciodată rușine de noi (Evrei 2:11), chiar și în cazul în care L-am da „să fie batjocorit” (Evrei 6:6). Oamenii trec prin încercări și teste care aduc cu sine răbdarea și, în cele din urmă, maturizarea caracterului. Pavel Îl descrie pe Isus într-o manieră asemănătoare. El „a învățat să asculte prin lucrurile pe care le-a suferit” și „a fost făcut desăvârșit” (Evrei 5:8,9). Cum a învățat Isus să asculte? A fost El, la un moment dat, neascultător? Acest lucru ar contrazice ceea ce spune Evrei 4:15, și anume că Isus a fost încercat în toate lucrurile așa cum suntem și noi, și totuși a rămas fără păcat.

### II. Comentariu

**„A fost făcut desăvârșit”**

Evrei 5:7-9 prezintă mai multe dificultăți. Pasajul spune: „El este Acela care, în zilele vieții Sale pământești, aducând rugăciuni și cereri cu strigăte mari și cu lacrimi către Cel ce putea să-L izbăvească de la moarte și fiind ascultat din pricina evlaviei Lui, măcar că era Fiu, a învățat să asculte prin lucrurile pe care le-a suferit. Și, după ce a fost făcut desăvârșit, S-a făcut pentru toți cei ce-L ascultă urzitorul unei mântuiri veșnice” (Evrei 5:7-9).

Sunt cel puțin trei întrebări pe care acest pasaj le ridică și care merită niște răspunsuri. În primul rând, Pavel ne spune că Hristos a înălțat rugăciuni către Dumnezeu, care putea să-L izbăvească de la moarte, și a fost ascultat. Ce înseamnă că Isus a fost ascultat și salvat de la moarte? În al doilea rând, Isus a învățat să asculte. Cum a învățat El să asculte? Oare pentru că, la un moment dat, a fost un Fiu neascultător? În al treilea rând, Isus a fost făcut desăvârșit. Nu a fost El dintotdeauna desăvârșit, fără păcat? Vom aborda fiecare dintre aceste întrebări pe rând.

A fost Isus ascultat și salvat de la moarte? Evrei 5:7 începe astfel: „El este Acela care, în zilele vieții Sale pământești...”, aceasta fiind o trimitere clară la existența umană a lui Isus. Evangheliile ne spun că, atunci când a trecut prin experiențele de dinainte și de după Ghetsimani, Isus a fost tulburat. În Matei 26:38, El a zis: „Sufletul Meu este cuprins de o întristare de moarte.” În Marcu 14:33,34 și în Ioan 12:27, Isus spune: „Acum, sufletul Meu este tulburat.” Dar în niciuna dintre aceste relatări nu este menționat că El S-a rugat „cu strigăte mari și cu lacrimi” (Evrei 5:7). Detaliul acesta din cartea Evrei aduce o contribuție la relatarea despre ce s-a întâmplat în Ghetsimani. Rugăciunile și cererile lui Isus au fost adresate „către Cel ce putea să-L izbăvească de la moarte” (Evrei 5:7). Dar acestea nu au fost înălțate pentru ca El să poată fi salvat de la moarte cu orice preț. Atunci, în ce fel L-a ascultat Dumnezeu pe Isus? Isus nu S-a rugat ca să fie izbăvit de moarte, ci ca voia lui Dumnezeu să se facă (Matei 26:39). Tatăl nu L-a cruțat pe Isus de la răstignire, ci, înviindu-L, L-a eliberat de puterea morții pe care răstignirea o pricinuia. Astfel, rugăciunile lui Isus au fost ascultate și El fost readus la viață, fiindcă voia lui Dumnezeu s-a împlinit. Pavel ne mai spune și de ce rugăciunea lui Isus a fost auzită, și anume „din pricina evlaviei Lui” (Evrei 5:7). Deoarece Isus a manifestat un respect deosebit față de voia lui Dumnezeu și a ascultat de ea, rugăciunea Lui a fost ascultată și El a fost înviat.

Cum a învățat Isus să asculte? Întrebarea oare presupune că El ar fi fost neascultător? Această posibilitate este clar respinsă de textul din Evrei 4:15, care susține că Isus a fost ascultător de-a lungul întregii Sale vieți. Domnul Hristos a învățat să asculte prin supunere (Evrei 5:7) și prin suferință (Evrei 5:8). În versetul 8, textul grecesc utilizează un joc de cuvinte, emathen/epathen, a învățat/a suferit, similar cumva cu zicala românească „nu pierzi, nu câștigi”. Dintr-o anumită perspectivă, Isus a învățat să asculte prin faptul că S-a supus în totalitate voinței lui Dumnezeu în Ghetsimani. Cu toate acestea, pentru că a fost și om, nu doar Dumnezeu, El a trebuit să învețe supunerea în rolul Său de Mântuitor. În calitate de Dumnezeu, Isus a fost sfânt și nu putea fi ispitit să facă rău (Iacov 1:13), dar ca om El a trebuit să învețe ascultarea și supunerea față de voia lui Dumnezeu, la fel cum noi, oamenii, trebuie să le învățăm. În calitate de Dumnezeu, Isus nu a trebuit niciodată să învețe să Se supună, dar în Ghetsimani El a trebuit să învingă îmbrăcat în limitările naturii umane. El a tremurat în fața perspectivei de a fi pentru totdeauna despărțit de Tatăl Său: „Dacă este cu putință, depărtează de la Mine paharul acesta!” (Matei 26:39); totuși, S-a supus voinței lui Dumnezeu. Astfel, Isus a învățat să asculte și să se supună. Pavel afirmă în Filipeni 2:8: „S-a făcut ascultător până la moarte, și încă moarte de cruce.”

Prin comparație, aflăm că o caracteristică a generației de oameni care au ieșit din Egipt a fost că s-au răzvrătit împotriva lui Dumnezeu și L-au ispitit (Evrei 3:8), că și-au împietrit inimile (Evrei 3:8) și că nu au avut o înțelegere a căilor lui Dumnezeu (Evrei 3:10). Cartea Evrei sintetizează aceste trăsături ca fiind lipsă de credincioșie, păcat (Evrei 3:12,13,17,19) și neascultare (Evrei 3:18). Răzvrătirea, neascultarea, păcatul și lipsa credinței merg mână-n mână. Prin contrast, autorul Epistolei către evrei folosește o serie de termeni diferiți în dreptul lui Hristos. El a fost „fără păcat” (Evrei 4:15) și credincios (Evrei 2:17; 3:2,6), în ciuda faptului că a fost ispitit așa cum suntem noi, ceea ce Îl îndreptățește să ne ajute atunci când suntem ispitiți (Evrei 2:18). Trebuie să înțelegem ascultarea lui Hristos din Evrei 5:8 în lumina acestor trăsături opuse, de care au dat dovadă cei care au ieșit din Egipt (Evrei 3:8-11,15-19). Astfel, ne va fi ușor să identificăm ascultarea lui Isus ca un mijloc de a învăța, fiind parte integrantă a credinței și a încrederii noastre în Dumnezeu (compară Romani 1:5; 16:26). După cum Domnul Isus a învățat să asculte din postura de om, supunându-Se și încrezându-Se în voia lui Dumnezeu ca fiind mai presus de voința Sa, tot astfel trebuie să facem și noi (Apocalipsa 14:12).

Și acum ajungem la întrebarea finală: De ce Evrei 5:9 afirmă că Hristos „a fost făcut desăvârșit”? La urma urmei, nu era El deja desăvârșit? Versetul precedent ne oferă contextul pentru a răspunde la întrebarea noastră: „Măcar că era Fiu, a învățat să asculte prin lucrurile pe care le-a suferit” (Evrei 5:8). Astfel, Pavel conchide: „Și, după ce a fost făcut desăvârșit, S-a făcut pentru toți cei ce-L ascultă urzitorul unei mântuiri veșnice” (Evrei 5:9). Deci, desăvârșirea lui Isus a fost rezultatul ascultării pe care El a învățat-o prin suferință și care L-a ajutat să devină Marele nostru Preot ceresc.

În concluzie, putem spune că rugăciunea lui Isus către Cel care putea să-L salveze de la moarte a fost ascultată, pentru că El S-a rugat ca voia lui Dumnezeu să fie împlinită. Drept urmare, în cele din urmă El a fost readus la viață. El a învățat să asculte supunându-Se și încrezându-Se în voia lui Dumnezeu. În final, Domnul Hristos a fost făcut Marele nostru Preot desăvârșit prin faptul că a ascultat de Dumnezeu, ca să poată deveni „urzitorul unei mântuiri veșnice”, „pentru toți cei ce-L ascultă”, adică pentru noi (Evrei 5:9).

1. Dacă Domnul Hristos a trebuit să asculte și a învățat ascultarea în expe­riența Sa ca om, cât de importantă este aceasta pentru noi?

2. Cum aș putea umbla prin Grădina Edenului pe Noul Pământ dacă nu am cunoscut niciodată experiența umblării prin Grădina Ghetsimani, adică experiența împlinirii voinței lui Dumnezeu aici și acum? De ce aceste două experiențe sunt inseparabile?

3. De ce crezi că noi, oamenii, avem un fel de „reacție alergică” la ascultarea față de aproape orice autoritate? Care crezi că este „leacul” împotriva unei asemenea reacții negative la supunerea față de autoritatea divină?

4. De ce ar exista în inima omului o tensiune între iubirea de Dumnezeu și ascultarea de El? Cum ne-ar putea ajuta textul din Ioan 14:15 să rezolvăm această problemă?

**Hristos asemenea nouă, și totuși diferit de noi**

După cum am văzut, Isus este portretizat ca fiind mult mai presus de îngeri. De fapt, El este descris ca fiind întipărirea Ființei lui Dumnezeu (Evrei 1:3). Prin urmare, El este vrednic de închinare (Evrei 1:6), potrivit primului capitol din Evrei. Ulterior, în al doilea capitol, El este prezentat ca fiind făcut mai prejos de îngeri pentru puțină vreme. Isus nu doar că S-a făcut cu puțin mai prejos decât îngerii, ci, prin faptul că S-a făcut părtaș „sângelui și cărnii” și suferinței pe care această experiență a adus-o cu sine, El a împărtășit în totalitate destinul fraților Săi de pe pământ (Evrei 2:14). Isus a fost făcut „mai prejos decât îngerii” nu doar pentru că S-a întrupat, ci și pentru că a suferit moartea (Evrei 2:9). Ca Fiul cel veșnic al lui Dumnezeu, El a pășit în sfera umană până acolo că a acceptat natura muritoare a omului, în contrast cu îngerii care nu se confruntă cu moartea.

Ceea ce Hristos a realizat I-a permis să devină „un Mare-Preot milos și vrednic de încredere, ca să facă ispășire pentru păcatele norodului” (Evrei 2:17).

La momentul scrierii acestui comentariu, oamenilor din întreaga lume le este frică să nu se infecteze cu coronavirusul și să moară din cauza lui. Cum ne ajută faptul că Isus a luat natura noastră umană, devenind părtaș sângelui și cărnii, și că a împărtășit soarta noastră atunci când ne confruntăm cu asemenea amenințări sumbre și cu boli fatale?

### III. Aplicație

Să analizăm următoarea afirmație a lui Ellen G. White despre natura umană a Domnului Hristos: „Mulţi spun că ar fi fost cu neputinţă ca Hristos să fie biruit de ispită. În cazul acesta, nu putea să fie aşezat în locul lui Adam şi n-ar fi putut să câştige biruinţa pierdută de Adam. Dacă noi am avea de dus o luptă mai grea decât a avut de dus Hristos, El n-ar mai fi în stare să ne ajute. Dar Mântuitorul nostru a luat corpul omenesc cu toate slăbiciunile lui. El a luat natura omului cu posibilitatea căderii în ispită. Tot ce avem noi de suportat a fost suportat şi de El.” – Hristos, Lumina lumii/Viața lui Iisus, p. 117.

Ce speranță și ce mângâiere derivă din cunoașterea faptului că Isus a suportat tot ceea ce noi suntem chemați să suportăm?