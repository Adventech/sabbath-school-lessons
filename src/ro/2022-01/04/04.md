---
title:  Om ca noi, părtaş sângelui şi cărnii
date:  18/01/2022
---

Cartea Evrei ne spune că Isus a luat asupra Sa natura umană ca să poată fi reprezentantul nostru şi să moară pentru noi (Evrei 2:9; 14-16; 10:5-10). Aceasta este temelia planului de mântuire şi singura noastră speranţă pentru viaţa veşnică.

`5. La ce slăbiciuni ale naturii umane se referă expresia „carnea şi sângele” din pasajele următoare? Matei 16:17; 1 Corinteni 15:50; Efeseni 6:12`

Expresia „carne şi sânge” subliniază fragilitatea naturii umane, slăbiciunea ei, incapacitatea de a înţelege (Matei 16:17) şi faptul că este supusă morţii (1 Corinteni 15:50). Epistola către evrei ne spune că Isus a fost făcut asemenea fraţilor Lui „în toate lucrurile” (Evrei 2:17), ceea ce înseamnă că El a devenit om pe deplin. Isus nu doar „a arătat” ca un om sau „a părut” să fie om, ci a fost cu adevărat om, cu adevărat unul de-ai noştri. El a luat asupra Lui toate limitările specific umane şi a fost supus legilor eredităţii.

Dar tot epistola mai spune şi că Isus a fost diferit de noi în ce priveşte păcatul. În primul rând, El nu a comis niciun păcat (Evrei 4:15). El a fost sfânt, nevinovat, fără pată, despărţit de păcătoşi (Evrei 7:26). Toţi am păcătuit şi avem înclinaţii rele. Robia păcatului începe chiar din străfundul naturii noastre. Noi suntem pământeşti, vânduţi robi păcatului (Romani 7:14; vezi şi Romani 7:15-20). De multe ori, mândria şi alte motivaţii păcătoase pătează până şi cele mai bune fapte ale noastre. Dar natura umană a Domnului Hristos nu a fost afectată de păcat. Ea rămâne pentru noi o taină. Nu o putem compara cu a niciunui alt om, deoarece Biblia spune că Isus a fost unic, monogenes, „Singurul de acest fel” (vezi Ioan 1:18). Trebuia să fie aşa. Dacă Isus ar fi fost „pământesc, vândut rob păcatului” ca noi, şi El ar fi avut nevoie de un Mântuitor. În schimb, El a venit ca Mântuitor şi S-a dat pe Sine ca „jertfă fără pată lui Dumnezeu” pentru noi (Evrei 7:26-28; 9:14).

Apoi, Isus a nimicit puterea Diavolului murind ca jertfă fără păcat pentru păcatele noastre şi făcând astfel posibile iertarea şi împăcarea noastră cu Dumnezeu (Evrei 2:14-17). De asemenea, Isus a frânt puterea păcatului oferindu-ne puterea de a trăi o viaţă curată în virtutea împlinirii promisiunii Sale de a scrie Legea în inimile noastre (Evrei 8:10).

`Dacă avem făgăduinţa biruinţei prin Isus, de ce atât de mulţi dintre noi încă ne luptăm cu păcatul? Unde greşim şi, mai important, cum putem să trăim potrivit cu înalta chemare pe care o avem în Hristos?`