---
title:  Fratele nostru, ca Model
date:  20/01/2022
---

Un alt motiv pentru care Isus a luat asupra Sa natura umană şi a trăit printre noi a fost ca El să poată fi Modelul nostru, singurul care putea să ne arate prin exemplul Său cum să trăim curat înaintea lui Dumnezeu.

`7. Potrivit apostolului, cum ar trebui să se desfăşoare alergarea noastră în cursa care se numeşte „viaţa creştină”? Evrei 12:1-4`

În pasajul de mai sus, Isus reprezintă punctul culminant al unei lungi liste de personaje pe care apostolul le oferă ca exemple de credinţă. Aici, Isus este numit „Căpetenia şi Desăvârşirea credinţei noastre”. Noua traducere a Bibliei în limba română (NTR) şi numeroase alte versiuni (KJV, NKJV) traduc acest verset astfel: „Cel Care iniţiază şi desăvârşeşte credinţa”. Termenul grecesc archegos, care în versiunea Cornilescu este tradus „Căpetenia”, înseamnă, literal: „Autorul”, „Întemeietorul”, „Deschizătorul de drumuri”. De fapt, în Evrei 6:20 Isus este numit „înainte-mergător”. Cuvântul tradus în versiunea Cornilescu „Desăvârşirea” înseamnă, de fapt, „Cel care duce la desăvârşire”, transmiţând ideea că Isus începe şi desăvârşeşte în noi credinţa. Aşadar, credinţa noastră nu trebuie să rămână la nivelul de început, ci trebuie să crească spre desăvârşire. Mai mult decât atât, Isus a manifestat credinţa în Dumnezeu în forma ei cea mai pură. Astfel, El pune viaţa Lui de ascultare desăvârşită în dreptul ascultării noastre imperfecte; pune credinţa Lui perfectă în dreptul credinţei noastre imperfecte.

În Evrei 2:13 se spune: „Şi iarăşi: «Îmi voi pune încrederea în El». Şi în alt loc: «Iată-Mă, Eu şi copiii pe care Mi i-a dat Dumnezeu!»”. Practic, aici se spune că Isus Şi-a pus încrederea în Dumnezeu. Referinţa aceasta face aluzie la Isaia 8:17,18. Isaia a rostit aceste cuvinte pe fondul unei teribile ameninţări a invaziei din Israelul de Nord şi din Siria (Isaia 7:1,2). Credinţa lui a fost în contrast cu lipsa de credinţă a împăratului Ahaz (2 Împăraţi 16:5-18). Dumnezeu îl îndemnase pe Ahaz să se încreadă în El şi să ceară un semn că îl va elibera (Isaia 7:1-11). El îi promisese deja lui Ahaz, ca fiu al lui David, că îl va ocroti ca pe fiul Lui. Acum, Dumnezeu S-a oferit să îi confirme promisiunea cu un semn. Dar Ahaz a refuzat să ceară un semn; în schimb, a trimis mesageri la Tiglat-Pileser, împăratul Asiriei, cu mesajul: „Eu sunt robul tău” (2 Împărţi 16:7). Ce trist! Ahaz a preferat să fie „fiul” lui Tiglat-Pileser decât să fie fiul lui Dumnezeu.

Pe de altă parte, Isus Şi-a pus încrederea în promisiunea lui Dumnezeu că îi va pune pe vrăjmaşii Săi sub picioare (Evrei 1:13; 10:12,13). Dumnezeu ne-a promis acelaşi lucru şi noi trebuie să credem în El, cum a făcut Isus (Romani 16:20).