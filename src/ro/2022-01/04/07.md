---
title:  Un gând de încheiere
date:  21/01/2022
---

Evrei 2:13 conţine cuvintele lui Isus pe care I le adresează Tatălui în legătură cu fraţii Săi: „Iată-Mă, Eu şi copiii pe care Mi i-a dat Dumnezeu!” Patrick Gray sugerează că Isus este descris aici ca fiind protectorul fraţilor Săi. Sistemul roman de tutela impuberum (tutela copiilor) stabilea că, la moartea tatălui copiilor, „un tutore, adesea un frate mai mare, prelua responsabilitatea de a avea grijă de copiii minori şi de moştenirea lor până ce aceştia ajungeau la vârsta maturităţii, accentuând astfel datoria firească a fratelui mai mare de a avea grijă de fraţii mai mici.” – Godly Fear: The Epistle to the Hebrews and Greco-Roman Critiques of Superstition p. 126. Acest lucru explică de ce cartea Evrei se referă la noi ca fiind atât fraţii lui Isus, cât şi copiii Lui. Ca Frate al nostru mai mare, Isus este tutorele şi apărătorul nostru.

„În viaţa şi învăţăturile Sale, Hristos a dat o pildă desăvârşită de slujire neegoistă, care îşi are originea în Dumnezeu. Cel Preaînalt nu trăieşte pentru Sine. Prin faptul că a creat lumea şi că menţine toate lucrurile, El slujeşte fără încetare altora. «El face să răsară soarele Său peste cei răi şi peste cei buni şi dă ploaie peste cei drepţi şi peste cei nedrepţi» (Matei 5:45). Dumnezeu a încredinţat Fiului Său acest ideal al slujirii. Lui Isus I s-a dat să stea în fruntea omenirii, pentru ca, prin pilda Sa, să-i înveţe pe alţii ce înseamnă să slujească.” – Ellen G. White, Hristos, Lumina lumii/Viaţa lui Iisus, p. 649.

STUDIU LA RÂND – BIBLIA ŞI CARTEA EVANGHELIZARE

**Biblia: Apocalipsa 18 – Geneza 2**

`1. Cine au fost aruncaţi de vii în iazul de foc?`

`2. Asupra cui a doua moarte nu are nicio putere?`

`3. Cine ocupă primele trei poziţii în lista celor nemântuiţi din Apocalipsa 21?`

`4. Cum a numit Dumnezeu lumina?`

Evanghelizare, Secţiunea 17, subcapitolul „Lucrarea pentru catolici”

`5. Care este calea cea mai bună pentru a demasca ideile false?`