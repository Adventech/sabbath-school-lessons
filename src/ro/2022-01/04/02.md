---
title:  Fratele, ca Răscumpărător
date:  16/01/2022
---

`1. Cine putea să-l răscumpere pe cel care îşi pierdea proprietatea sau libertatea din cauza sărăciei? Leviticul 25:25-27,47-49`

Atunci când un om era atât de sărac încât să fie nevoit să-şi vândă moşia – sau chiar pe sine – ca să supravieţuiască, legea lui Moise prevedea ca el să îşi primească proprietatea sau libertatea înapoi la fiecare cincizeci de ani, în anul jubiliar. Anul jubiliar era un an sabatic „mare”, în care datoriile erau iertate, proprietăţile erau revendicate şi eliberarea era proclamată în dreptul celor care ajunseseră robi.

Totuşi, cincizeci de ani constituiau un timp lung de aşteptare. De aceea, legea lui Moise mai prevedea şi că ruda cea mai apropiată putea să plătească partea datorată de cel sărac şi să-l răscumpere mai devreme.

Ruda cea mai apropiată era şi persoana care garanta că se va face dreptate în cazul unei crime. Ea era răzbunătorul sângelui care avea să-l urmărească pe ucigaşul celui din aceeaşi familie şi să-l pedepsească (Numeri 35:9-15).

`2. Cum ne descrie pasajul următor pe noi şi pe Isus? Evrei 2:14-16`

Pasajul acesta ne descrie ca fiind robii Diavolului, dar Isus este Răscumpărătorul nostru. Când Adam a păcătuit, oamenii au ajuns sub puterea lui Satana. Drept urmare, nu am mai avut putere să rezistăm păcatului (Romani 7:14-24). Mai rău, exista o pedeapsă cu moartea pe care păcatul o impunea şi pe care noi nu o puteam achita (Romani 6:23). Aşadar, situaţia noastră părea deznădăjduită.

Dar Isus a luat asupra Lui natura umană şi a devenit om în carne şi oase, ca noi. El S-a făcut ruda noastră cea mai apropiată şi ne-a răscumpărat. Nu I-a fost ruşine să ne numească „fraţi” (Evrei 2:11).

În mod paradoxal, prin faptul că a luat asupra Sa natura noastră şi ne-a răscumpărat, Isus ne-a descoperit şi natura Lui divină. În Vechiul Testament, adevăratul răscumpărător al lui Israel, ruda cea mai apropiată, este Iehova (de exemplu, Psalmii 19:14; Isaia 41:14; 43:14; 44:22; Ieremia 31:11; Osea 13:14).

`Care sunt acele căi prin care poţi experimenta şi mai profund faptul că Isus îţi este aproape? De ce experienţa aceasta este importantă pentru credinţa ta?`