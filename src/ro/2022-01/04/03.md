---
title:  Nu I-a fost ruşine să ne numească fraţii Lui
date:  17/01/2022
---

Cartea Evrei ne spune că lui Isus nu I-a fost ruşine să ne numească fraţi (Evrei 2:11). Deşi este una cu Dumnezeu, Isus ne-a acceptat ca parte din familia Sa. Această solidaritate contrastează cu ruşinea publică pe care destinatarii epistolei lui Pavel au suferit-o în comunităţile lor (Evrei 10:33).

`3. În ce fel deciziile lui Moise exemplifică ce a făcut Isus pentru noi? Evrei 11:24-26`

Ţi-ai imaginat ce a însemnat pentru Moise să fie numit „fiul fiicei lui Faraon”? El era o figură puternică în cel mai puternic imperiu al vremii. A avut parte de cea mai înaltă pregătire civilă şi militară şi a devenit un personaj remarcabil. Ştefan a spus că Moise era „puternic în cuvinte şi în fapte” (Faptele 7:22). Şi Ellen G. White a spus despre el că „a câştigat favoarea oştirii Egiptului” şi că Faraonul „luase hotărârea să facă din nepotul adoptiv urmaşul său la tron” (vezi Patriarhi şi profeţi, p. 245). Cu toate acestea, Moise a renunţat la toate aceste privilegii când a ales să se identifice cu israeliţii, un popor de sclavi fără educaţie şi fără putere.

`4. Ce cere Dumnezeu de la noi? Matei 10:32,33; 2 Timotei 1:8,12; Evrei 13:12-15`

O parte a problemei pe care credincioşii evrei o aveau era că mulţi începuseră să se ruşineze de Isus, după ce au fost persecutaţi şi repudiaţi. Prin acţiunile lor, unii erau în pericolul de a-L da pe Isus „să fie batjocorit”, în loc să-L onoreze (Evrei 6:6). Astfel, Pavel îi îndeamnă constant pe evreii cărora le-a scris să rămână „tari în mărturisirea” credinţei lor (Evrei 4:14; 10:23).

Dumnezeu vrea ca noi să-L recunoaştem pe Isus ca Dumnezeu şi ca Frate. Ca Mântuitor al nostru, Isus ne-a plătit datoria; ca Frate al nostru, Isus ne-a arătat cum trebuie să trăim ca să fim „asemenea chipului Fiului Său, pentru ca El să fie Cel Întâi Născut dintre mai mulţi fraţi” (Romani 8:29).

`Gândeşte-te la hotărârea pe care Isus a trebuit să o ia ca să ne accepte ca „fraţi”. De ce gestul Lui a însemnat o coborâre mai mare decât ce a făcut Moise şi ce ne învaţă aceasta despre dragostea lui Dumnezeu pentru noi?`