---
title:  A fost făcut desăvârşit prin suferinţă
date:  19/01/2022
---

`6. Ce rol a avut suferinţa în viaţa lui Isus?; Evrei 2:10,17,18; Evrei 5:8,9`

Apostolul ne spune că Isus a fost făcut desăvârşit prin suferinţă. Gândul acesta este surprinzător. Pavel afirmă că Isus este „strălucirea Slavei Sale şi întipărirea naturii Lui” (Evrei 1:3, NTR) şi că este fără păcat, fără pată, fără prihană şi sfânt (Evrei 4:15; 7:26-28; 9:14; 10:5-10). Isus nu a trebuit să biruiască niciun fel de imperfecţiune morală. El a fost desăvârşit din punct de vedere moral, etic. Dar în Evrei ni se spune că Isus a trecut printr-un proces de „desăvârşire” care L-a înzestrat cu mijloacele necesare ca să fie Mântuitorul nostru.

1. Isus a fost făcut „desăvârşit” prin suferinţă ca să devină Căpetenia mântuirii noastre (Evrei 2:10). El a trebuit să moară pe cruce ca jertfă pentru ca Tatăl să dispună de mijloacele legale pentru a ne mântui. Isus a fost jertfa desăvârşită, singura jertfă perfectă. În calitate de Dumnezeu, Isus putea să ne judece, dar, datorită sacrificiului Său, El ne poate şi mântui.

2. Isus a învăţat ascultarea prin suferinţă (Evrei 5:8). Ascultarea a fost necesară din două motive. În primul rând, ea a făcut ca jertfa Lui să fie acceptată (Evrei 9:14; 10:5-10). În al doilea rând, suferinţele Sale I-au permis să devină modelul nostru (Evrei 5:9). Isus „a învăţat” să se supună pentru că nu a mai experimentat acest lucru niciodată înainte. În calitate de Dumnezeu, cui trebuia El să Se supună? Ca Fiu veşnic al lui Dumnezeu şi una cu Dumnezeu, I se dădea ascultare pentru că era conducătorul universului. Prin urmare, Isus nu a progresat de la neascultare la ascultare, ci de la suveranitate şi conducere la supunere şi ascultare. Fiul cel înălţat al lui Dumnezeu a devenit Fiul omului, cel supus.

3. Faptul că Isus a îndurat ispita şi a ieşit biruitor I-a dat posibilitatea să fie un Mare-Preot milos şi vrednic de încredere (Evrei 2:17,18). Suferinţele nu L-au făcut pe Isus mai milos. Dimpotrivă, datorită milei Sale a murit de bunăvoie pe cruce pentru a ne salva, ca să începem cu începutul (Evrei 10:5-10; compară cu Romani 5:7,8). Totuşi, realitatea dragostei frăţeşti a lui Isus a fost realmente manifestată şi descoperită.

`Dacă Isus cel fără păcat a suferit, cu siguranţă şi noi, păcătoşii, vom suferi. Cum putem învăţa să suportăm tragediile vieţii şi, în acelaşi timp, să primim speranţă şi asigurare din partea Domnului, care ne-a arătat dragostea Lui prin nenumărate manifestări pline de putere?`