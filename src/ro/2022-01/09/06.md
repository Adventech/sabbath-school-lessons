---
title:  Judecata și caracterul lui Dumnezeu
date:  25/11/2021
---

**5. Ce ne descoperă despre Dumnezeu actul răscumpărării de la cruce, prin care avem iertare?**

`Romani 3:21-26`

`Romani 1:16,17`

`Romani 5:8`

În lucrarea de mijlocire a lui Isus din cele două încăperi ale sanctuarului ceresc, iertarea păcatelor are loc în două faze. În prima fază, Isus a îndepărtat păcatele noastre și le-a purtat în trupul Lui pe cruce ca să ofere iertare oricărui om care crede în El (Faptele 2:38; 5:31). Pe cruce, El a câștigat dreptul de a-i ierta pe toți cei care cred în El pentru că le-a purtat păcatul. De asemenea, El a inaugurat un legământ nou, care Îi permite să pună Legea lui Dumnezeu în inima credincioșilor prin Duhul sfânt (Evrei 8:10-12; Ezechiel 36:25-27).

A doua fază din lucrarea de mijlocire constă în judecata preadventă, care încă trebuia să se întâmple în viitor, din perspectiva cărții Evrei (Evrei 2:1-4; 6:2; 9:27,28; 10:25). Judecata începe cu poporul lui Dumnezeu și este descrisă în Daniel 7:9-27, în Matei 22:1-14 și în Apocalipsa 14:7. Scopul ei este acela de a arăta că Dumnezeu este drept atunci când Își iartă poporul. În cadrul judecății, rapoartele vieților copiilor lui Dumnezeu vor fi deschise, pentru ca universul întreg să le poată vedea. Dumnezeu va arăta ce s-a întâmplat în inima credincioșilor și cum L-au acceptat pe Isus ca Mântuitor personal și cum L-au primit pe Duhul Sfânt în viața lor.

În legătură cu judecata aceasta, Ellen G. White a scris: „Omul nu poate să răspundă singur la aceste acuzații. El stă înaintea lui Dumnezeu cu hainele murdare de păcat, mărturisindu-şi vinovăţia. Dar Isus, Avocatul nostru, prezintă o apărare eficientă în favoarea tuturor celor care, prin pocăinţă şi prin credinţă, I-au încredinţat Lui paza sufletului lor. El pledează pentru cauza lor şi îl învinge pe acuzatorul lor prin argumentele puternice ale Golgotei. Ascultarea Sa desăvârșită de Legea lui Dumnezeu, chiar până la moartea pe cruce, I-a dat toată puterea în cer şi pe pământ şi El cere de la Tatăl Său milă şi împăcare pentru omul vinovat [...]. Doar Hristos poate să pledeze în favoarea noastră în mod eficient. El este în stare să-l aducă la tăcere pe acuzator cu argumente care se bazează nu pe meritele noastre, ci pe meritele Sale.” – Mărturii pentru biserică, vol. 5, pp. 471, 472.

`De ce crucea și lucrarea lui Isus în favoarea noastră ne spun că ar trebui să privim spre judecată cu încredere, dar și cu smerenie și cu pocăință?`