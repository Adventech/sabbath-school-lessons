---
title: 'Material Pentru Instructori'
date: 25/02/2022
---

**Texte-cheie:** Evrei 9:15; Geneza 15:6-21; Ieremia 34:8-22; Efeseni 3:14-19; Evrei 7:27; 10:10; 9:22-28.

### I. Privire generală

**Temele studiului:**

Cartea Evrei lămurește că moartea înlocuitoare a lui Isus este necesară pentru mântuirea noastră, fiindcă, „fără vărsare de sânge, nu este iertare” (Evrei 9:22). Sângele reprezintă viața. Cerința ca păcătosul să moară a fost împlinită de Isus, care a murit o dată pentru totdeauna ca o jertfă veșnică pentru întreaga omenire.

Vechiul Testament descrie mai multe tipuri de jertfe. Cartea Leviticul enumeră arderile-de-tot pentru ispășire, jertfele de mâncare ca recunoștință față de grija lui Dumnezeu, jertfele de mulțumire care constau din mese comune cu familia și cu prietenii, jertfele pentru ispășirea păcatului, în cazul păcatelor fără voie, și jertfele de vină, în cazurile care prevedeau despăgubirea (vezi Leviticul 1–6). Dar, așa cum subliniază Pavel, aceste sacrificii și cele aduse în Ziua Ispășirii erau, în ultimă instanță, ineficiente, pentru că ele niciodată nu puteau să îndepărteze păcatul (Evrei 10:1-4). Doar „sângele scump al lui Hristos”, spre care toate aceste jertfe arătau, putea face acest lucru (Evrei 9:14; 1 Petru 1:19).

### II. Comentariu

După cum am văzut în studiul anterior, Evrei 7 vorbește despre Melhisedec, care a fost mai mare decât neamul de preoți din seminția lui Aaron. În consecință, Domnul Hristos este mai mare decât preoția leviților fiindcă El este preot după rânduiala lui Melhisedec. Evrei 8 vorbește despre superioritatea celui de-al doilea legământ, a cărui eficacitate este analizată mai departe în Evrei 9:15. Legământul dintâi, care a fost încheiat cu leviții, a fost nedesăvârșit și nu putea să îndepărteze păcatele (Evrei 7:11; 9:9). El a avut un rol didactic, fiind umbra lucrurilor viitoare și arătând către adevărata Jertfă și către adevăratul Preot.

Și în Evrei 9 Pavel vorbește despre superioritatea sacrificiului lui Isus. De ce este acesta mai bun? În primul rând, jertfa Lui nu a fost adusă în sanctuarul pământesc, ci în cel ceresc (Evrei 9:23,24). În al doilea rând, sângele pe care El l-a vărsat nu provine de la animale, ci este însuși sângele Său (Evrei 9:25,26). În final, jertfa lui Isus este unică pentru că a avut loc o singură dată (Evrei 9:12,28, „o dată pentru totdeauna”) și este eficientă (Evrei 9:14, „va curăți cugetul vostru”; Evrei 10:14, „a făcut desăvârșiți pentru totdeauna”) în contrast cu jertfele de animale (Evrei 10:1,4).

**Dilema prezenței altarului tămâierii în Locul Preasfânt**

Evrei 9 prezintă ceea ce pare a fi o discrepanță. În versetele 3 și 4 se spune: „După perdeaua a doua se afla partea cortului care se chema «Locul Preasfânt». El avea un altar de aur pentru tămâie și chivotul legământului, ferecat peste tot cu aur.” Textul acesta pare a fi în contradicție cu cel din Exodul 30:6: „Să așezi altarul în fața perdelei dinăuntru”, ceea ce denotă că altarul tămâierii nu se afla în Locul Preasfânt, ci în Locul Sfânt, împreună cu sfeșnicul și cu pâinile sfințite. Pe acest altar, Aaron trebuia să ardă tămâie „în fiecare dimineață” (Exodul 30:7). În mod asemănător, alte pasaje din Pentateuh așază altarul tămâierii în Locul Sfânt (Exodul 40:5,26). Așadar, de ce Pavel așază altarul de aur al tămâierii în Locul Preasfânt?

Cum se justifică o asemenea diferență?

Pavel trebuie să fi gândit astfel: „Deși a fost situat în prima încăpere (adică în Locul Sfânt), altarul tămâierii (compară cu Exodul 30:1-10; 1 Cronici 28:18) «aparținea de debhir [încăperea cea mai din spate]». Se pare că ritualul de ardere a tămâii care se săvârșea pe acest altar avea un efect direct asupra Locului Preasfânt, unde Dumnezeu Își manifesta prezența între heruvimi. În definitiv, cel mai probabil, fumul de tămâie se răspândea în încăperea cea mai tainică. Acest lucru poate explica motivul pentru care cartea Evrei situează altarul tămâierii în Locul Preasfânt (Evrei 9:4).” – The Seventh-day Adventist International Bible Commentary, articol despre Evrei 9:4.

De asemenea, este important să reținem că, în original, în limba greacă, autorul Epistolei către evrei nu afirmă că altarul tămâierii era așezat în cea de-a doua încăpere, ci doar că Locul Preasfânt „avea” un altar. Termenul tradus cu verbul „avea” ar putea fi redat cu termenul „conținea”, dar aceasta nu este singura semnificație.

„Legătura dintre altar și Locul Preasfânt care este menționat aici poate fi aceea că funcția altarului era legată, într-adevăr, de Locul Preasfânt. Fumul de la tămâia care se ardea zilnic pe acest altar se îndrepta spre capacul ispășirii din Sfânta Sfintelor. Acolo, Dumnezeu Își manifesta prezența între heruvimi și, în timp ce fumul de tămâie se ridica împreună cu rugăciunile închinătorilor, umplea atât Locul Preasfânt, cât și Locul Sfânt. Perdeaua care despărțea cele două încăperi nu ajungea până la tavan, ci doar parțial. Astfel, tămâia putea fi arsă în Locul Sfânt – singurul loc unde preoții obișnuiți puteau să intre –, și totuși fumul ei să ajungă și în a doua încăpere, adică în locul spre care era îndreptat.” – The SDA Bible Commentary, vol. 7, p. 449.

În al doilea rând, termenul thymiatērion pe care Pavel îl folosește pentru „altar” a ajuns să fie utilizat în traducerea greacă a Vechiului Testament cu referire la cădelnița însăși (2 Cronici 26:19; Ezechiel 8:11). Marele-preot ducea cu sine această cădelniță în Locul Preasfânt, în Ziua Ispășirii (Leviticul 16:12), deși nici aceasta nu rămânea acolo.

În orice caz, Pavel nu pare să se concentreze prea mult asupra încăperilor și asupra mobilierului, deoarece versetul 5 spune: „Nu este vremea să vorbim acum cu de-amănuntul despre aceste lucruri.” Versetul acesta vrea să spună că mai importantă decât mobilierul și decât așezarea lui este ideea pe care Pavel o subliniază prin menționarea lor, și anume superioritatea jertfei lui Isus.

„Tămâia care se înălța cu rugăciunile lui Israel reprezintă meritele și mijlocirea Domnului Hristos, perfecta Lui neprihănire, care, prin credință, este atribuită poporului Său, singura care face ca închinarea ființelor păcătoase să fie primită înaintea lui Dumnezeu. Înaintea perdelei Locului Preasfânt era un altar al continuei mijlociri, iar înaintea Locului Sfânt era un altar al continuei ispășiri. Prin sânge și prin tămâie trebuia să se facă apropierea de Dumnezeu – simboluri care arătau spre Marele Mijlocitor prin care păcătoșii se pot apropia de Dumnezeu și Singurul prin care harul și mântuirea pot fi acordate celui ce se pocăiește și crede.” – Ellen G. White, Patriarhi și profeți, p. 353.

**Moartea înlocuitoare a Domnului Hristos**

Substituirea și satisfacerea dreptății divine în contextul păcatului sunt niște termeni care au stârnit multă critică. De ce ar avea nevoie Dumnezeu ca să plătească cineva pedeapsa pentru păcatele omenirii? Ce înseamnă substituirea? În contextul de față, substituirea reprezintă actul prin care cineva ia locul altcuiva ca să suporte pedeapsa lui, cu scopul de a-l salva.

În ce privește cel de-al doilea termen, satisfacerea, trebuie să ne întrebăm: Ce trebuia să fie satisfăcut? Susține Biblia conceptul de moarte înlocuitoare? Substituirea apare mai întâi în cazul lui Avraam. Când se afla pe muntele Moria ca să-l aducă jertfă pe fiul lui, Isaac, „Avraam s-a dus de a luat berbecul și l-a adus ca ardere-de-tot **în locul**  fiului său” (Geneza 22:13, subliniere adăugată). În relatarea despre Paște, viața oamenilor a fost cruțată datorită înlocuirii. Dar singurii întâi-născuți de parte bărbătească cruțați au fost cei ale căror familii au jertfit un miel și au mânjit ușorii casei cu sângele lui (Exodul 12:7,13). Întregul sistem de jertfe se baza pe procesul de înlocuire. Fiindcă plata păcatului este moartea, animalul înlocuitor era omorât și, astfel, viața păcătosului era cruțată (Leviticul 17:11).

Întorcându-ne la Noul Testament, descoperim că Ioan Botezătorul Îl identifică pe Isus cu „Mielul lui Dumnezeu, care **ridică**  păcatul lumii!” (Ioan 1:29, subliniere adăugată). Pavel a declarat: „Căci Hristos, Paștele noastre, a fost jertfit” (1 Corinteni 5:7). Tot Pavel, în Epistola către efeseni, spune fără echivoc: „Hristos ne-a iubit și **S-a dat pe Sine pentru noi**  «ca un prinos și ca o jertfă de bun miros lui Dumnezeu»” (Efeseni 5:2, subliniere adăugată). În Romani, Pavel afirmă: „Pe când eram noi încă păcătoși, **Hristos a murit pentru noi** ” (Romani 5:8, subliniere adăugată). Biblia este impregnată de limbajul substituirii și al purtării păcatului (pentru mai multe exemple, vezi Isaia 53:12, Marcu 10:45; 2 Corinteni 5:14; 1 Timotei 2:6; Evrei 9:28; 1 Petru 2:24). Cartea Evrei încununează această temă cu afirmația de necontestat, deși adesea ignorată: „fără vărsare de sânge, nu este iertare” (Evrei 9:22). Care sânge? Nu poate fi sângele animalelor, pentru că „este cu neputință ca sângele taurilor și al țapilor să șteargă păcatele” (Evrei 10:4). Prin urmare, trebuie să fie sângele, viața, lui Isus.

Isus a purtat păcatele noastre și a murit pentru noi, deci nu trebuie să-L vedem doar ca pe o treia parte, separată și de Dumnezeu, și de omenire. O asemenea perspectivă ar distorsiona grav înțelegerea despre ispășire. Altfel, Isus ar fi descris doar ca Cineva care Îl îmbunează pe Tatăl. Dumnezeu, la rândul Său, ar fi înfățișat ca pedepsindu-L pe nevinovatul Isus doar pentru ca noi, oamenii vinovați, să putem supraviețui. Unitatea distrusă dintre Tatăl și Fiul se manifestă pe deplin în marea declarație a lui Pavel despre împăcare, în care Tatăl acționează prin Fiul: „Și toate lucrurile acestea [o făptură nouă în Hristos] sunt de la Dumnezeu, care ne-a împăcat cu El prin Isus Hristos” (2 Corinteni 5:18).

Înlocuitorul nostru nu a fost doar Hristos, nici doar Dumnezeu, ci Dumnezeu în Hristos, care a fost și Dumnezeu, și Om. Dumnezeu, în Hristos, S-a făcut Înlocuitorul nostru. Astfel, obiecțiile față de ispășirea substitutivă dispar. Nu este nimic împotriva Legii aici fiindcă Înlocuitorul celor care calcă Legea este Dătătorul Legii, Singurul care poate face ispășire pentru păcat. Crucea nu este un târg negociat cu Diavolul. Dar în calitate de Dumnezeu, Hristos ne-a împăcat cu Sine ca să „[împlinească] cerințele Legii călcate şi astfel aşază o punte peste prăpastia pe care a făcut-o păcatul.” – Ellen G. White, Solii alese, cartea 1, p. 341.

### III. Aplicație

1. În contextul morții înlocuitoare a Domnului Isus, gândește-te la imnul 77, „Iubit-ai, Doamne, întreaga omenire”. Ce înseamnă pentru tine, personal, că Dumnezeu L-a dat jertfă pe Fiul Lui în locul tău?

2. De ce conceptul de substituire este atât de important în planul de mântuire? Ce ne spune acest lucru despre cât de rău este păcatul dacă a fost nevoie de sacrificiul de Sine al lui „Dumnezeu în Hristos” ca să rezolve problema păcatului și să ne ofere speranța vieții veșnice?