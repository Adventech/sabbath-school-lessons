---
title: 'Material Pentru Instructori'
date: 18/03/2022
---

**Texte-cheie:** Evrei 12:18-29; Exodul 32:32; Daniel 7:9,10,13-22; Hagai 2:6-9; Psalmii 15:5; 16:8; Evrei 13:15,16.

### I. Privire generală

**Temele studiului**

Studiul din săptămâna aceasta tratează în principal pasajul din Evrei 12:18-29. Aici, Isus este portretizat ca fiind Mijlocitorul legământului nou și Dumnezeu este descris ca fiind Judecătorul tuturor. Pasajul face aluzie la contextul istoric din Exodul 19, cel al adunării poporului Israel la muntele Sinai cu ocazia dării Legii. Evenimentul acesta este în contrast cu experiența destinatarilor epistolei lui Pavel, care nu au ajuns la muntele Sinai, un loc de care poporul lui Dumnezeu nu avea voie să se atingă, ci la muntele Sionului, cetatea Dumnezeului celui viu, Ierusalimul ceresc. Muntele Sionului nu este un loc al terorii, ci unul al adunării de sărbătoare, căci acolo credincioșii au acces la Dumnezeu. Motivul încrederii lor pline de bucurie este Isus, Mijlocitorul noului legământ. Muntele Sionului mai este și locul unde are loc ceremonia întronării lui Isus ca Împărat (Psalmii 2:6,7; vezi Evrei 1:5).

Dumnezeu este descris ca fiind Judecătorul tuturor (Evrei 12:23). Când Domnul a coborât pe muntele Sinai, pământul s-a cutremurat (Exodul 19:18). Imaginea cutremurului reprezintă un limbaj figurativ pentru judecata lui Dumnezeu. La sfârșitul timpului pământul se va cutremura din nou, dar nu doar el, ci și cerul (Evrei 12:26). Doar lucrurile care nu se clatină vor rămâne, și anume, cei neprihăniți, cei drepți și toți aceia care se încred în Dumnezeu. Ca răspuns la această avertizare, cei neprihăniți vor aduce daruri Domnului. Acestea constau în laudele lor la adresa Numelui lui Dumnezeu, în a face fapte bune și în a împărți cu alții din ce au spre binecuvântarea lor (Evrei 13:15,16).

### II. Comentariu

În studiul 10 am definit identitatea „[duhurilor] celor neprihăniți, făcuți desăvârșiți” (Evrei 12:23).

**Judecata preadventă și cartea Evrei**

De data aceasta, întrebările la care vrem să dăm un răspuns sunt următoarele: Ce spune cartea Evrei despre sanctuarul din ceruri? Care este fundamentul biblic al judecății preadvente?

Epistola către evrei oferă cele mai clare declarații cu privire la existența sanctuarului ceresc. Pavel afirmă răspicat următoarele: „Punctul cel mai însemnat al celor spuse este că avem un Mare-Preot care S-a așezat la dreapta scaunului de domnie al Măririi, în ceruri, ca slujitor al Locului Preasfânt și al adevăratului cort, care a fost ridicat nu de un om, ci de Domnul” (Evrei 8:1,2). În acest pasaj, apostolul declară, fără umbră de îndoială, care este punctul central al predicii lui: Domnul Hristos este Marele nostru Preot din sanctuarul ceresc, și nu din cel pământesc. Dacă El slujește în sanctuarul ceresc, atunci trebuie să existe un sanctuar ceresc.

În capitolul următor se spune din nou că Isus îndeplinește lucrarea de Mare-Preot în cer: „Și a intrat, o dată pentru totdeauna, în Locul Preasfânt nu cu sânge de țapi și de viței, ci cu însuși sângele Său, după ce a căpătat o răscumpărare veșnică” (Evrei 9:12). Iarăși se afirmă că Isus slujește într-un cort mai bun decât cel făcut de mâini omenești. Într-o declarație și mai puternică, Pavel susține: „Căci Hristos n-a intrat într-un locaș de închinare făcut de mână omenească, după chipul adevăratului locaș de închinare, ci a intrat chiar în cer, ca să Se înfățișeze acum, pentru noi, înaintea lui Dumnezeu” (Evrei 9:24). Astfel, studiind doar cartea Evrei, reiese indiscutabil faptul că există un sanctuar în ceruri în care Isus slujește. Nu se spune exact cum arată acest locaș de închinare. Ultimul verset citat mai sus subliniază că el este diferit de sanctuarul pământesc. Prin urmare, ar trebui să fim prudenți în definirea dimensiunilor lui. Ce putem spune cu o puternică încredințare este că Epistola către evrei susține fără echivoc existența unui sanctuar ceresc în care Isus slujește ca Mare-Preot al nostru.

Există o afirmație a lui Pavel care îi nedumirește pe unii cititori: „Trebuia ca înseși lucrurile cerești să fie curățite cu jertfe mai bune decât acestea” (Evrei 9:23). De ce lucrurile cerești ar avea nevoie de o curățire prin jertfe? La urma urmei, cerul este curat și sfânt, nu-i așa? Mulți teologi au încercat să deslușească enigma despre lucrurile cerești care au nevoie să fie curățite susținând că, de fapt, cugetul este cel care are nevoie de curățire (Evrei 9:9,14). Alții spun că procesul curățirii reprezintă inaugurarea sanctuarului. Ambele sugestii par să nu corespundă cu tema dezvoltată în Evrei 8:1-10:18, care se axează pe pângărire, pe curățire și pe lucrarea lui Isus din cer.

Ca adventiști de ziua a șaptea avem avantajul înțelegerii acestor pasaje în relație cu Daniel 7 și 8. Înțelegem că cerul și pământul sunt legate între ele. Atenția acordată serviciului de la sanctuar din Vechiul Testament ne-a oferit o perspectivă despre modul cum funcționează. Împreună cu textul din Daniel 8:14, care spune: „Și el mi-a zis: «Până vor trece două mii trei sute de seri și dimineți; apoi Sfântul Locaș va fi curățit!»”, semnificația afirmației din Evrei 9:23 devine clară. În același timp, trebuie să recunoaștem că Evrei 9:23 nu vorbește despre timpul când are loc curățirea din cer. Despre aceasta învățăm din cartea Daniel. Pe scurt, putem spune că existența locașului sfânt din cer este un fapt incontestabil în cartea Evrei. Mai mult, chiar și curățirea lucrurilor cerești cu jertfe mai bune este incontestabilă. Ceea ce cartea Evrei nu ne spune totuși este momentul când are loc această curățire. Nu ar trebui să forțăm nota și să spunem mai mult decât spune textul.

Să revenim acum la întrebarea de la început: Care este fundamentul biblic al judecății preadvente? Aici avem nevoie de cartea Daniel. (Pentru un studiu mai aprofundat despre judecata preadventă ar trebui consultată și Apocalipsa lui Ioan.) Pasajul-cheie despre judecata preadventă este Daniel 7. Acest capitol prezintă o succesiune de împărății, simbolizate de o serie de fiare, și anume: un leu, un urs, un leopard și un animal înfricoșător, cumplit și extrem de puternic. O comparație între Daniel 2 și Daniel 7 lămurește că cele două capitole tratează despre același subiect general: profeții care privesc ridicarea și prăbușirea a patru dintre cele mai mari puteri din lumea mediteraneeană. Aceste puteri ale lumii pot fi ușor identificate ca fiind Babilonul, Medo-Persia, Grecia și Roma. După ce Daniel vede fiara cea înspăimântătoare, cumplită și extrem de puternică, cu cele zece coarne ale ei, un „corn mic” iese dintre ele. Dintr-odată, vedenia se mută de pe pământ în cer și apare un scaun de domnie strălucitor (Evrei 7:9-14). Scena se desfășoară în trei faze: (1) o sală de judecată în care au fost așezate niște scaune de domnie (Daniel 7:9,10); (2) rezultatul judecății în urma căruia fiara este ucisă (Daniel 7:11,12); (3) transferul împărăției în mâinile Fiului omului (Daniel 7:13,14). Evenimentele cronologice din capitolul 7 prezintă Babilonul, Medo-Persia (vezi Daniel 8:20), Grecia, Roma, cornul cel mic, judecata și sfinții care primesc împărăția.

În a doua jumătate a capitolului 7 din Daniel, curiozitatea profetului este atrasă de activitatea celei de-a patra fiare, precum și de cornul cel mic care „vorbea cu trufie” (Daniel 7:19,20). El face război cu sfinții, „până când a venit Cel Îmbătrânit de zile și a făcut dreptate sfinților Celui Preaînalt” (Daniel 7:22) și, în cele din urmă, „sfinții au luat în stăpânire împărăția (Daniel 7:22). Pentru a doua oară, succesiunea după cea de-a patra fiară este: cornul cel mic, judecata și luarea în stăpânire a împărăției de către sfinți. Succesiunea aceasta se repetă a treia oară în Daniel 7 pur și simplu ca să ne asigurăm că nu ne scapă. Cornul cel mic „va rosti vorbe de hulă împotriva Celui Preaînalt, va asupri pe sfinții Celui Preaînalt și se va încumeta să schimbe vremurile și legea” (Daniel 7:25). Lucrarea aceasta este urmată de asigurarea că „apoi va veni judecata” (Daniel 7:26) și, în final, „domnia, stăpânirea [...] se vor da poporului sfinților Celui Preaînalt” (Daniel 7:27).

Atunci când analizăm Daniel 7, cronologia este evidentă. Babilonul este urmat de Medo-Persia, apoi de Grecia și de Roma. Cea de-a doua parte a capitolului 7 din Daniel se ocupă de lucrarea cornului celui mic, de judecată și de trecerea împărăției fie în mâinile Fiului omului, fie în mâinile sfinților. Împărăția lui Isus este împărăția lor. Această judecată care are loc în cer include cărți, care evident sunt deschise cu scopul de a aduce dovezi. Cărțile arată că judecata din cer este o judecată de cercetare, înainte ca Dumnezeu să treacă la acțiune împotriva cornului celui mic și în favoarea sfinților (Daniel 7:21,22,27). Ultimele trei evenimente din Daniel 7 se repetă de trei ori. Prin aceasta ar trebui să fie destul de clar că judecata are loc între lucrarea cornului celui mic și a doua venire a lui Isus (Adventul). De aceea este numită judecata preadventă.

### III. Aplicație

Conceptul de judecată de cercetare nu este străin de Biblie. Înainte ca Dumnezeu să pronunțe un verdict, El investighează fiecare caz. Acest lucru se vede clar cu ocazia căderii lui Adam și a Evei, în Geneza 3. Înainte ca să pronunțe blestemul asupra șarpelui și asupra pământului, Dumnezeu cercetează situația lui Adam și a Evei, precum și comportamentul lor.

În cazul Sodomei și al Gomorei, Dumnezeu este descris ca venind jos, pe pământ, „să văd dacă în adevăr au lucrat în totul după zvonul venit până la Mine” (Geneza 18:21). Abia după ce Dumnezeu analizează situația, după ce îi dezvăluie lui Avraam planurile Sale și după ce îl avertizează și chiar îi scoate pe Lot și pe familia lui din Sodoma, Domnul face să plouă pucioasă și foc din cer peste Sodoma și peste Gomora (Geneza 19:24). Atât narațiunea despre căderea în păcat, cât și cea despre Sodoma și Gomora constituie un precedent biblic pentru o evaluare investigativă care precedă hotărârea executivă. Același tipar predomină și în cazul judecății de cercetare sau preadvente.

1. De ce multor oameni le este teamă de judecata de cercetare? Cum arătăm noi cât mai clar că Evanghelia ocupă un loc central în cadrul judecății?

2. De ce este bine pentru noi ca judecata să aibă loc? Dacă este un lucru bun, de ce nu ar trebui să ne îngrijorăm cu privire la ea?