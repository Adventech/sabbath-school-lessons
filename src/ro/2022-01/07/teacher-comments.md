---
title: 'Material Pentru Instructori'
date: 11/02/2022
---

**Texte-cheie:** Evrei 6:4-6; Matei 16:24; Romani 6:6; Evrei 10:26-29; 6:9-13; 6:17-20.

### I. Privire generală

**Temele studiului**

Evrei 5 se termină într-o notă oarecum tristă, cu Pavel care își mustră cititorii pentru că nu au progresat în călătoria lor spirituală. Totuși, apostolul intenționează să meargă mai departe în predica sa, către perspective teologice profunde, în ciuda faptului că cititorii săi sunt „greoi la pricepere” (vezi Evrei 5:11). Doar dacă timpul îi va permite, va vorbi iarăși despre învățăturile de bază precum pocăința de „faptele moarte”, „credința în Dumnezeu”, „învățătura despre botezuri”, „punerea mâinilor”, „învierea morților” și „judecata veșnică” (Evrei 6:1,2).

În plus, la un moment dat în trecut, destinatarii săi au experimentat o serie de binecuvântări din partea lui Dumnezeu. Binecuvântările acestea sunt enumerate în Evrei 6:4,5. Ei au fost „luminați”, „au gustat Cuvântul cel bun al lui Dumnezeu și puterile veacului viitor”. Aceste expresii sunt echivalente cu experimentarea convertirii, a harului lui Dumnezeu, a Duhului Sfânt prin semne și minuni, a adevărului Evangheliei și a mântuirii.

Cu toate acestea, unii dintre ei par să se fi lepădat de credință. Pavel le spune: „Este cu neputință să fie înnoiți iarăși” (Evrei 6:6) aceia care săvârșesc apostazie. O judecată zdrobitoare asemănătoare este adresată în Evrei 10:26-29 împotriva acelora care persistă în mod voit în păcat după ce au primit cunoștința adevărului. Comportamentul apostatului este descris prin metafore care echivalează cu respingerea lui Isus, a jertfei Sale și a Duhului Sfânt.

### II. Comentariu

**Neputința de a fi înnoiți iarăși**

Pasajul din Evrei 6:4-6 și cel din Evrei 10:26-29 vorbesc despre imposibilitatea pocăinței în dreptul celor care au căzut de la credință? Înseamnă aceasta că dacă un creștin se răzvrătește nu se mai poate pocăi? Ideea că pocăința nu mai poate fi reînnoită a constituit înțelegerea predominantă a pasajului din Evrei 6:4-6, așa cum au susținut creștinii de-a lungul istoriei bisericii, determinându-i pe unii să amâne botezul până când s-au aflat pe patul de moarte. Cum sună aceste avertismente atunci când analizăm experiența lui Petru de după episodul din Ghetsimani (Matei 26:69-75)? În studiul care urmează vrem să înțelegem pasajul din Evrei 6:4-6 și să-l armonizăm cu experiența lui Petru, precum și cu întreaga Scriptură.

În primul rând, ne propunem să înțelegem prin ce au trecut cei cărora le-a scris Pavel. Unii dintre ei fuseseră luminați, gustaseră darul ceresc, se făcuseră părtași Duhului, gustaseră Cuvântul cel bun al lui Dumnezeu și, după aceea, se rătăciseră. Prima metaforă utilizată pentru a-i descrie pe credincioși este că ei au fost „luminați”, un termen care apare în Evrei 10:32, unde se spune: „Aduceți-vă aminte de zilele de la început, când, după ce ați fost luminați, ați dus o mare luptă de suferințe.” Metafora aceasta pare să descrie experiența pe care destinatarii epistolei au avut-o la începutul vieții de credință. Prin Duhul lui Dumnezeu, ei au trecut de la „faptele moarte” la „[credința] în Dumnezeu” (Evrei 6:1) și la „cunoștința adevărului” (Evrei 10:26).

A doua metaforă, „au gustat darul ceresc” (Evrei 6:4), arată că credincioșii au avut parte de experiența spirituală a darului generos al mântuirii din partea lui Dumnezeu. Verbul „a gusta” apare în Evrei 2:9, unde se spune despre Domnul Hristos care a trebuit să „guste moartea pentru toți”. Ca om, când a gustat moartea, Isus a experimentat ceva cu totul străin de El. Destinatarii epistolei au gustat darul ceresc, o realitate pe care nu o cunoscuseră înainte, și anume „o mântuire așa de mare” (Evrei 2:3).

Strâns asociată cu gustarea darului ceresc este și a treia metaforă. Creștinii „s-au făcut părtași Duhului Sfânt” (Evrei 6:4), ceea ce evocă limbajul participării. Acesta ne reamintește de Evrei 3:1 și de Evrei 3:14, unde credincioșii sunt descriși ca fiind „frați sfinți, care [au] parte de chemarea cerească” și „părtași ai lui Hristos”. Revărsarea Duhului Sfânt și a darurilor Sale a fost o experiență pe care ei au trăit-o cu însuflețire în prima fază a convertirii lor (Evrei 2:4).

Șirul de metafore continuă cu o repetare a imaginilor din domeniul hranei și al gustării. Faptul de a fi gustat „Cuvântul cel bun al lui Dumnezeu” (Evrei 6:5) se referă la auzirea Evangheliei, pe care ascultătorii au primit-o atunci când au acceptat vestea bună a mântuirii (Evrei 2:3). Uneori, Biblia ebraică aseamănă Cuvântul lui Dumnezeu cu hrana (vezi Deuteronomul 8:3). Cei cărora Pavel le scrie nu sunt doar destinatarii Cuvântului celui bun al lui Dumnezeu, ci și cei care experimentează „puterile veacului viitor” (Evrei 6:5), care cuprind „semne, puteri și felurite minuni” (Evrei 2:4).

După patru metafore lungi, pozitive, are loc o schimbare foarte bruscă. Ultima metaforă transmite ideea de apostazie: „și care totuși au căzut” (Evrei 6:6). Verbul „a cădea” sau „a săvârși apostazie” poate să însemne „a păcătui” într-un sens general. Dar, datorită expresiei care urmează, și anume „ei răstignesc din nou, pentru ei, pe Fiul lui Dumnezeu” (Evrei 6:6), păcatul trebuie înțeles ca având sensul mai radical de separare de fiecare experiență a mântuirii care a fost descrisă până acum în versetele 4 și 5. Mai simplu spus, credincioșii despre care Pavel a scris au trăit experiența convertirii, a mântuirii, a Duhului Sfânt prin semne și minuni și a Cuvântului celui bun al lui Dumnezeu, și apoi au căzut de la credință.

Acum, că înțelegem ce au experimentat destinatarii epistolei, să analizăm noțiunea imposibilității de a se pocăi cineva care a avut lumina și a părăsit-o, din Evrei 6:4-6. În sensul acesta, trebuie să analizăm și unele detalii tehnice. Toate cele cinci metafore menționate mai sus sunt adjective verbale (participii), în greacă. Toate sunt la timpul trecut (aorist), un timp care descrie o acțiune din trecut care s-a încheiat. Seria de participii descrie același grup de oameni. Astfel, în trecut, oamenii din acest grup, din rândul destinatarilor epistolei, au trecut de la experiența de a fi „luminați” la cea a căderii de la credință, trecând prin toată paleta de experiențe religioase.

Ultima parte a textului din Evrei 6:6 întrebuințează un al doilea grup de verbe („răstignesc din nou” și „[Îl] dau să fie batjocorit”). De data aceasta, Pavel folosește verbele la timpul prezent. El trece dintr-odată de la timpul trecut (aorist) la timpul prezent, care descrie acțiunea ca fiind în curs de desfășurare în momentul vorbirii. Ce denotă acest lucru? Ambele verbe la prezent descriu apostazia din timpul prezent. Așadar, acțiunea este văzută ca o nelegiuire care nu permite reînnoirea pocăinței, fiindcă îl transformă pe cel răzvrătit într-un dușman al lui Hristos. El Îl răstignește din nou pe Fiul lui Dumnezeu și Îl dă să fie batjocorit constant. Ce sugerează aceasta? A-L da pe Hristos să fie batjocorit din nou înseamnă a reactualiza răstignirea. Repetarea acestui act arată ce impact devastator și permanent are apostazia asupra acelora care au fost cândva luminați. Ei nu pot fi aduși la pocăință din cauza atitudinii pe care continuă să o manifeste față de Domnul Isus. Acțiunile lor descriu atât cauza apostaziei lor, cât și atitudinea lor din prezent. Fiindcă Îl respinge pe Hristos, cel răzvrătit se așază în imposibilitatea de a se pocăi.

Dar ce putem spune despre cineva care nu are o asemenea atitudine? Mai are vreo șansă? Bineînțeles! Aici, exemplul lui Petru ne este de folos. După ce L-a tăgăduit pe Isus de trei ori, dintr-odată Petru și-a adus aminte ce îi spusese Domnul mai dinainte, „și a ieșit afară și a plâns cu amar” (Matei 26:75). Regretul acesta este o atitudine complet diferită de atitudinea acelora care au apostat, din Evrei 6, care Îl răstignesc pe Fiul lui Dumnezeu și Îl dau să fie batjocorit. Mai mult, în 1 Ioan 2:1 se spune: „Copilașilor, vă scriu aceste lucruri ca să nu păcătuiți. Dar, dacă cineva a păcătuit, avem la Tatăl un Mijlocitor, pe Isus Hristos, Cel neprihănit.” Mijlocitorul, sau avocatul, poate fi de ajutor doar dacă este acceptat, și nu dat să fie batjocorit sau răstignit.

În concluzie, Evrei 6:4-6 lămurește că destinatarii epistolei au trecut prin toată paleta de experiențe religioase, de la convertire la apostazie. Atitudinea unora de a-L batjocori pe Isus și, astfel, de a-L da să fie iarăși răstignit a făcut imposibilă reînnoirea pocăinței în viața lor. În esență, atitudinea aceasta echivalează cu a-L declara pe Hristos vrăjmașul lor. Dar, având o atitudine de căință plină de smerenie, așa cum a avut Petru, iertarea este întotdeauna posibilă. Avocatul Isus Hristos este dispus să ne aducă iarăși la pocăință.

Același lucru este valabil și pentru pasajul din Evrei 10:26-29. Acesta începe cu păcatul voit, arogant și deliberat. „Căci, dacă păcătuim cu voia, după ce am primit cunoștința adevărului, nu mai rămâne nicio jertfă pentru păcate” (Evrei 10:26). Din nou este descrisă aici o stăruință continuă și deliberată în păcat, care îl privează pe om de iertare. Unii „[au călcat] în picioare pe Fiul lui Dumnezeu, [au pângărit] sângele legământului cu care [au fost sfințiți] și [au batjocorit] pe Duhul harului” (Evrei 10:29). Acțiunile lor Îl zugrăvesc pe Isus ca pe un dușman și sângele Lui este jefuit de puterea salvatoare. Acești oameni batjocoresc și nesocotesc cu trufie darul harului lui Dumnezeu. Astfel de oameni nici măcar nu vor să se pocăiască. Ei dau pe față o atitudine de sfidare a lui Isus și a lucrării Sale. Prin urmare, pentru ei, pocăința este imposibilă.

**De la voi așteptăm lucruri mai bune**

După o mustrare atât de aspră, Pavel li se adresează din nou destinatarilor săi cu un alt ton și cu cuvinte de încurajare. „Măcar că vorbim astfel, preaiubiților, totuși de la voi așteptăm lucruri mai bune și care însoțesc mântuirea” (Evrei 6:9). Acești credincioși sunt precum pământul cel bun menționat în versetul 7, care aduce o recoltă îmbelșugată. Ei au o experiență frumoasă în slujirea creștină. Dumnezeu este drept și nu uită aceste lucruri (Evrei 6:10). Prin faptul că li se adresează cu „preaiubiților”, Pavel afirmă implicit că mai este speranță pentru cititorii săi.

### III. Aplicație

Nu este un fenomen neobișnuit în Biserica Adventistă de Ziua a Șaptea ca adolescenții să se boteze. Oricât de sinceră și de autentică a fost experiența lor cu Hristos, atunci când cresc și merg la facultate credința lor poate să slăbească. Unii părăsesc biserica la nouăsprezece ani, rătăcind prin viață până când, pe la treizeci de ani și după multe crize trăite, mulți dintre ei își găsesc drumul înapoi în biserică. În acest context, care este modalitatea cea mai eficientă de a-i trata pe acești foști membri care se întorc în biserică?

1. Cum i-ai răspunde unei persoane care citește Evrei 6:4-6 și crede că pocăința nu mai este posibilă?

2. Ce putem face în mod individual, dar și la nivel colectiv, pentru a evita ca apostazia să se întâmple în familiile noastre și în biserica noastră?