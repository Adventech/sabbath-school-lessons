---
title:  Material Pentru Instructori
date:  04/03/2022
---

**Texte-cheie:** Evrei 9:24; Exodul 19:3,4; Evrei 12:18-21; Leviticul 16:1,2; Evrei 10:19-24; Coloseni 3:1.

### I. Privire generală

**Temele studiului**

În Evrei, înălțarea lui Isus marchează începutul domniei Sale și al lucrării Sale ca Mare-Preot în ceruri. Când S-a înălțat la cer, Isus S-a înfățișat în prezența Tatălui pentru noi (Evrei 9:24). În timpurile Vechiului Testament, fiecare bărbat trebuia să se înfățișeze înaintea lui Dumnezeu de trei ori pe an. Sărbătorile de pelerinaj erau Paștele (sau Sărbătoarea Azimelor), Sărbătoarea Săptămânilor (sau Sărbătoarea Secerișului) și Sărbătorea Strângerii Roadelor (sau Sărbătoarea Corturilor) (Exodul 23:14-17). Scopul lor era ca oamenii să se prezinte înaintea lui Dumnezeu (Psalmii 42:2).

Hristos S-a înfățișat în ceruri în prezența lui Dumnezeu pentru noi. În conformitate cu Vechiul Testament, Isus a murit cu ocazia Paștelui. Apoi, după ce a înviat, S-a înălțat mai întâi la Tatăl, în momentul în care preoții legănau snopul (vezi Ioan 20:17; Efeseni 4:8). Domnul Isus S-a înălțat iarăși, pentru ultima dată, după patruzeci de zile, ca să șadă la dreapta lui Dumnezeu. După ce Isus Și-a început lucrarea de Mare-Preot în cer, Duhul Sfânt a fost turnat peste urmașii Lui de pe pământ în ziua Cincizecimii.

Când Dumnezeu li S-a arătat israeliților pe muntele Sinai, ei s-au temut foarte mult de prezența Sa. Moise a devenit mijlocitorul lor. În istoria lui Israel, preoții au fost intermediarii între Dumnezeu și popor. Dar până și lor le era interzis să meargă în Locul Preasfânt din sanctuar. Perdelele serveau atât ca limite, cât și ca protecție pentru preoți atunci când ei slujeau în cort. Cartea Evrei îi invită pe cititori și, implicit, pe noi, să ne apropiem de locașul lui Dumnezeu prin perdeaua dinăuntru, adică prin trupul lui Isus (Evrei 10:20).

### II. Comentariu

**„... de duhurile celor neprihăniți, făcuți desăvârșiți”**

În Evrei 12:22,23, Pavel li se adresează credincioșilor cu următoarele cuvinte: „Ci v-ați apropiat de muntele Sionului, de cetatea Dumnezeului celui viu, Ierusalimul ceresc, de zecile de mii, de adunarea în sărbătoare a îngerilor, de Biserica celor întâi născuți, care sunt scriși în ceruri, de Dumnezeu, Judecătorul tuturor, de duhurile celor neprihăniți, făcuți desăvârșiți.” Întrebarea referitoare la acest pasaj este următoarea: Cine sunt „duhurile celor neprihăniți, făcuți desăvârșiți”? Cu alte cuvine, ce fel de ființe sunt ele?

Pentru a răspunde la această întrebare, să analizăm contextul pasajului din Evrei 12:22,23, și anume Evrei 11. În Evrei 11, Pavel îi elogiază pe eroii credinței; apoi, la începutul capitolului 12, urmează un puternic îndemn de a ne aținti privirile asupra lui Isus, „Căpetenia și Desăvârșirea credinței noastre, [...] care, pentru bucuria care-I era pusă înainte, a suferit crucea, a disprețuit rușinea și șade la dreapta scaunului de domnie al lui Dumnezeu” (Evrei 12:2). Apoi, secțiunea care urmează în Evrei 12 vorbește despre disciplina pe care o aplică Dumnezeu în viața creștinilor. Faptul că oamenii neprihăniți suferă nu este un semn al nemulțumirii lui Dumnezeu, ci al afecțiunii Sale de Tată. Din acest motiv, Pavel afirmă: „Căci Domnul pedepsește pe cine-l iubește și bate cu nuiaua pe orice fiu pe care-l primește” (Evrei 12:6).

După aceea urmează un dublu îndemn la pace și la sfințire: „Urmăriți pacea cu toți și sfințirea, fără care nimeni nu va vedea pe Domnul” (Evrei 12:14). Pentru a întări avertizarea, Pavel aduce exemplul lui Esau, care este descris ca fiind „curvar sau lumesc” – exact opusul a ceea ce reprezintă modelul de credință din Evrei 11 – care și-a negociat dreptul de întâi născut pentru satisfacerea imediată a poftei după o mâncare (Evrei 12:16). În final, Pavel compară generația celor care au ieșit din Egipt cu cei cărora le scrie epistola. Generația aceea de oameni a avut parte de o teofanie pe muntele Sinai. Moise a evocat scena și a declarat: „Sunt îngrozit și tremur!” (Evrei 12:21). Prin contrast, destinatarii epistolei nu au ajuns la acest munte înfricoșător, ci în locașul ceresc al lui Dumnezeu, „Ierusalimul ceresc” (Evrei 12:22). Ei au acces la „Dumnezeu, Judecătorul tuturor”, în „Biserica celor întâi născuți, care sunt scriși în ceruri” și la „duhurile celor neprihăniți, făcuți desăvârșiți” (Evrei 12:23).

Cine sunt „duhurile celor neprihăniți, făcuți desăvârșiți”? Majoritatea spe­cialiștilor în cartea Evrei recurg la literatura iudaică apocaliptică (de ex., Cartea Jubileelor 23:30,31; 1 Enoh 22:9; 102:4; 103:3,4; 2 Apocalipsa; Baruh 30:2) pentru a înțelege expresia „duhurile celor neprihăniți, făcuți neprihăniți”. Pe baza acestora, ei conchid că aceste duhuri nu pot fi decât niște suflete imateriale, lipsite de trup, care locuiesc în cer. O astfel de concluzie trebuie să fie contestată chiar pe baza informațiilor din cartea Evrei. În scopul acesta, vom analiza substantivul „duhuri”, adjectivul „neprihăniți” și sintagma verbală „făcuți desăvârșiți”.

Substantivul „duhuri” este folosit în trei moduri diferite în Epistola către evrei. În primul rând, termenul este utilizat pentru a face referire la îngerii, care sunt duhuri slujitoare (Evrei 1:7,14). În al doilea rând, el este folosit cu referire la Duhul Sfânt, care împarte daruri, care vorbește despre legământul cel nou și pe care îl adeverește (Evrei 2:4; 3:7; 6:4; 9:8; 10:15). Uneori, Duhul Sfânt pare să fie descris ca fiind „Duhul harului” (Evrei 10:29) sau „Duhul cel veșnic” (Evrei 9:14). În al treilea rând, termenul „duhuri” se referă la ființele umane care sunt vii și sunt supuse lucrării pătrunzătoare a Cuvântul viu al lui Dumnezeu (Evrei 4:12). În mod asemănător, când vorbește despre modul în care Dumnezeu Își disciplinează copiii, Pavel afirmă: „Și apoi, dacă părinții noștri trupești ne-au pedepsit și tot le-am dat cinstea cuvenită, nu trebuie oare cu atât mai mult să ne supunem Tatălui duhurilor și să trăim?” (Evrei 12:9). Așadar, putem concluziona că „duhurile” din expresia „duhurile celor neprihăniți făcuți desăvârșiți” (Evrei 12:23) nu sunt îngeri, și nici Duhul Sfânt, ci ființe umane care, prin credință, s-au apropiat de muntele Sionului, de cetatea Dumnezeului celui viu, de Ierusalimul ceresc (Evrei 12:22).

În cartea Evrei, adjectivul „neprihăniți” apare doar de două ori în afara pasajului pe care îl analizăm. Prima dată când apare este folosit în contextul credinței: „Și cel neprihănit va trăi prin credință” (Evrei 10:38). Dumnezeu nu are plăcere de cei care dau înapoi din cauza îndoielii sau a necredinței. A doua oară, adjectivul este folosit în contextul jertfei mai bune pe care Abel a adus-o spre deosebire de darul lui Cain. Datorită acelei jertfe mai bune a primit Abel mărturia că este „neprihănit” (Evrei 11:4). Ambele exemple se referă la persoane care erau în viață, și nu care au trecut în neființă sau care erau fără trup. Deci, aceștia nu sunt descriși ca fiind suflete imateriale și putem concluziona că cei „neprihăniți” sunt acei oameni care trăiesc prin credință și care își exprimă credința prin sacrificiile pe care le fac.

Sintagma „făcuți desăvârșiți” apare de multe ori în Evrei, fiind utilizată în trei moduri diferite. În primul rând, Isus a fost făcut desăvârșit prin suferințe și a devenit urzitorul unei mântuiri veșnice (Evrei 2:10; 5:9; 7:28). În al doilea rând, Legea nu poate curăți cu desăvârșire cugetul închinătorului (Evrei 7:19; 9:9: 10:1). În al treilea rând, ființele umane sunt făcute desăvârșite. În Evrei 10:14, Pavel afirmă: „Căci printr-o singură jertfă El a făcut desăvârșiți pentru totdeauna pe cei ce sunt sfințiți.” Și în Evrei 12:23, „duhurile celor neprihăniți” sunt făcute desăvârșite. Prin urmare, cei care trec prin procesul de desăvârșire sunt Hristos și ființele umane, nu ființele fără trup dintr-o sferă metafizică.

În final, expresia „Biserica celor întâi născuți” pare să fie parte dintr-un paralelism, sinonimă cu expresia care urmează: „care sunt scriși în ceruri” (Evrei 12:23). Imaginea celor neprihăniți care sunt scriși în cărțile din ceruri este comună în Scriptură (Exodul 32:32; Psalmii 69:28; Daniel 12:1; Luca 10:20; Apocalipsa 13:8; 17:8, compară cu Filipeni 3:20). Moise I-a cerut stăruitor lui Dumnezeu să ierte păcatul poporului; dacă nu, să șteargă numele lui din cartea vieții. În consecință, expresia „duhurile celor neprihăniți, care sunt făcuți desăvârșiți” ar trebui să fie interpretată ca referindu-se la ființele umane, nicidecum la sufletele imateriale ale unor oameni care au murit.

În concluzie, dovezile din text arată spre faptul că substantivul „duhurile” este folosit în dreptul îngerilor, al Duhului Sfânt și al oamenilor. Adjectivul „neprihăniți” este folosit în dreptul oamenilor credincioși precum Abel și destinatarii epistolei lui Pavel. Expresia „făcuți desăvârșiți” este utilizată pentru a-L descrie pe Isus care a fost făcut desăvârșit, pentru a descrie neputința Legii de a face pe cineva desăvârșit și pentru a-i descrie pe oamenii care au fost făcuți desăvârșiți prin jertfa lui Isus. Așadar, putem conchide fără nicio problemă că „duhurile celor neprihăniți, care sunt făcuți desăvârșiți”, nu sunt suflete imateriale, lipsite de trup, care locuiesc în ceruri după călătoria lor de pe pământ și după moartea care a survenit, și care acum se bucură de pacea cerului. Mai degrabă, acestea sunt ființe umane ale căror nume sunt înregistrate în ceruri. Prin credință, destinatarii epistolei lui Pavel se pot apropia de Dumnezeu, de Isus, Mijlocitorul unui legământ nou, de Ierusalimul ceresc, de nenumărații îngeri și de ființele umane care au fost făcute desăvârșite prin credință și ale căror nume sunt scrise în ceruri. Pasajul acesta ar trebui să fie văzut ca un îndemn adresat credincioșilor, asemănător cu îndemnul autorului către publicul său, când spune: „Să ne apropiem dar cu deplină încredere de scaunul harului” (Evrei 4:16).

### III. Aplicație

Ca adventiști de ziua a șaptea avem multe învățături în comun cu alte confesiuni creștine, precum rugăciunea, neprihănirea prin credință, sfințirea, Trinitatea, zecimea etc. Pe lângă doctrinele specific adventiste precum cea legată de sanctuar și înțelegerea pe care o avem despre noi ca fiind rămășița din timpul sfârșitului, despre care se vorbește în Apocalipsa, în creștinism există unele biserici care împărtășesc convingerile noastre despre Sabat, despre a doua venire a lui Isus, despre darul profeției și despre starea morților. Pe parcursul acestui studiu am analizat starea celor morți prin prisma pasajului din Evrei 12:22,23. Ca adventiști de ziua a șaptea ne deosebim de celelalte grupări creștine, deși nu în mod exclusiv, prin credința că sufletul nu este nemuritor. Noi credem că Dumnezeu l-a creat pe Adam „din țărâna pământului, i-a suflat în nări suflare de viață, și omul s-a făcut astfel un suflet viu” (Geneza 2:7). Ca urmare a influenței filozofiei grecești, cei mai mulți creștini, de-a lungul istoriei, au crezut că oamenii s-au născut nemuritori și că, atunci când cineva moare, spiritul acelei persoane se duce în cer sau în iad, ca să trăiască lângă Dumnezeu sau să ardă veșnic.

1. Ce pericole ne pândesc atunci când punem presupozițiile noastre mai presus de textul biblic, în loc să lăsăm Biblia să se explice singură?

2. Putem fi noi cu adevărat total obiectivi și liberi de presupoziții? De ce da? De ce nu?