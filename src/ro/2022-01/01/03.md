---
title:  Lupta
date:  27/12/2021
---

Când şi-au mărturisit credinţa în Hristos şi s-au alăturat bisericii, credincioşii au stabilit anumite graniţe care i-au făcut să fie deosebiţi de restul societăţii. Din nefericire, acest lucru a ajuns să constituie o sursă de conflict, pentru că, implicit, comunitatea şi valorile lor au fost judecate în mod negativ.

`2. Care a fost experienţa evreilor după convertirea lor? Evrei 10:32-34; 13:3`

Este foarte probabil ca destinatarii epistolei lui Pavel să fi suferit atacuri verbale şi fizice din partea mulţimii aţâţate de împotrivitori (Faptele 16:19-22; 17:1-9). De asemenea, ei au fost închişi şi este posibil să fi fost şi bătuţi, pentru că autorităţile aveau puterea de a aplica pedeapsa şi întemniţarea în timp ce adunau dovezi, de multe ori fără să urmeze normele judiciare corespunzătoare (Faptele 16:22,23).

`3. Cum ne ajută experienţele lui Moise şi ale destinatarilor Primei epistole a lui Petru să înţelegem de ce credincioşii creştini au fost persecutaţi? Evrei 11:24-26; 1 Petru 4:14,16`

„A suferi ocara lui Hristos” înseamnă pur şi simplu a ne identifica cu Hristos şi a îndura ruşinea şi abuzul pe care această asociere cu El le implică. Ostilitatea publică împotriva creştinilor a fost urmarea comportamentului lor specific religios. Oamenii se pot simţi ofensaţi de practicile religioase pe care nu le înţeleg sau de oamenii al căror stil de viaţă şi conduită morală i-ar putea face pe ceilalţi să se simtă vinovaţi sau ruşinaţi. Cam pe la jumătatea primului secolul d.Hr., Tacit i-a considerat pe creştini ca fiind vinovaţi de „ură împotriva umanităţii”. – Alfred J. Church şi William J. Brodribb, trad., The Complete Works of Tacitus, Annals, 15.44.1). Oricare a fost motivul exact al acestei acuzaţii, cu siguranţă falsă, mulţi dintre primii creştini, precum cei cărora Pavel le-a scris epistola, au suferit pentru credinţa lor.

`Orice om suferă, fie ca este creştin sau nu. Dar ce înseamnă să suferi pentru Hristos? Cât din suferinţa cu care ne confruntăm este de dragul lui Hristos şi cât reprezintă urmarea alegerilor noastre?`