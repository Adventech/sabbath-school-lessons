---
title:  Să fie uniţi
date:  29/12/2021
---

Ce i-a sfătuit apostolul pe destinatarii epistolei lui să facă, având în vedere situaţia în care se aflau? Ce putem învăţa din cartea Evrei, care să ne fie de folos? În continuare vom analiza modul în care Dumnezeu l-a ajutat pe Ilie să-şi revină din descurajarea lui.

`6. Ce a făcut Dumnezeu ca să-i restaureze credinţa lui Ilie, slujitorul Său? 1 Împăraţi 19:5-18`

Modul în care Dumnezeu a relaţionat cu Ilie după evenimentul de la Carmel este impresionant, pentru că arată grija duioasă şi înţelepciunea cu care El Se ocupă de cei care sunt în strâmtorare şi care se luptă să-şi recapete credinţa. Dumnezeu a făcut multe lucruri pentru Ilie. În primul rând S-a îngrijit de nevoile lui fizice. I-a oferit hrană şi l-a lăsat să se odihnească. Apoi, în peşteră, l-a dojenit cu bunătate – „Ce faci tu aici, Ilie”? – şi l-a ajutat să înţeleagă mai în profunzime modul în care El lucrează şi Îşi aduce la îndeplinire planurile. Dumnezeu nu era în vânt, în cutremur sau în foc, ci într-un susur blând şi subţire. După aceea, Dumnezeu i-a încredinţat lui Ilie o lucrare de făcut şi l-a asigurat din nou de ajutorul Său.

`7. Ce i-a îndemnat Pavel pe creştini? Evrei 2:1; Evrei 3:12-14; Evrei 5:11-6:3; Evrei 10:19-25`

În cartea Evrei găsim numeroase îndrumări pe care apostolul li le-a dat cititorilor ca să-i ajute să-şi recapete puterea şi credinţa pe care le avuseseră la început. Apostolul le sugerează să practice ospitalitatea şi să-i viziteze pe cei din închisoare, ceea ce presupunea şi împlinirea nevoilor acestora. Pavel îi îndeamnă să fie generoşi şi să nu uite că Dumnezeu nu îi va abandona (Evrei 13:1-6). De asemenea, el îi mustră şi îi încurajează; îi avertizează să nu se îndepărteze de lucrurile pe care le-au auzit (Evrei 2:1) şi „să nu aibă o inimă rea şi necredincioasă” (Evrei 3:12); şi îi îndeamnă să crească în înţelegerea credinţei lor (Evrei 5:11-6:3). Pe lângă acestea, el le atrage atenţia asupra importanţei participării constante la serviciile din cadrul bisericii (Evrei 10:25). Pe scurt, apostolul îi sfătuieşte să fie uniţi, să se încurajeze unii pe alţii şi să se îndemne la dragoste şi la fapte bune; totodată, el Îl înalţă pe Isus şi lucrarea Sa din sanctuarul ceresc în favoarea lor (Evrei 8:1,2; 12:1-4).