---
title:  Epistola către evrei şi către noi
date:  25/12/2021
---

> <p>Textul de memorat</p>
> „Căci aveţi nevoie de răbdare, ca, după ce aţi împlinit voia lui Dumnezeu, să puteţi căpăta ce v-a fost făgăduit.” (Evrei 10:36)

Ţi-ai imaginat vreodată cum ar fi să-L auzi pe Isus sau pe unul dintre apostoli predicând? Deţinem fragmente şi rezumate ale câtorva dintre predicile lor, dar acestea oferă doar o imagine limitată despre ce ar fi însemnat să-i ascultăm. Totuşi, Dumnezeu a păstrat pentru noi în Scripturi cel puţin o predică completă: Epistola lui Pavel către evrei.

Pavel s-a referit la propria epistolă ca la un „cuvânt de sfătuire” (Evrei 13:22). Expresia aceasta era utilizată pentru a face referire la predică atât în sinagogă (Faptele 13:15), cât şi în închinarea creştină (1 Timotei 4:13). Astfel, se spune că Epistola către evrei este cea mai timpurie „predică creştină completă” pe care o avem. Epistola le-a fost adresată credincioşilor care L-au acceptat pe Isus şi apoi s-au confruntat cu dificultăţi. Unii au fost făcuţi de ocară în public şi au fost persecutaţi (Evrei 10:32-34). Alţii s-au confruntat cu probleme financiare (Evrei 13:5,6). Mulţi obosiseră şi începuseră să se întrebe cu privire la credinţa lor (Evrei 3:12,13). Se regăseşte aici vreunul dintre noi, astăzi?

Totuşi, printr-un cuvânt mişcător, apostolul i-a îndemnat pe destinatarii epistolei (şi, prin extensie, ne îndeamnă şi pe noi) să îşi păstreze credinţa în Isus şi să îşi aţintească privirea asupra Mântuitorului, care, în prezent, se află în sanctuarul ceresc.