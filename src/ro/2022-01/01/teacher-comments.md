---
title:  Material Pentru Instructori
date:  31/12/2021
---

**Texte-cheie:** Evrei 2:3,4; 1 Petru 4:14,16; Evrei 13:1-9,13; 1 Împărați 19:1-18; Evrei 3:12-14; Numeri 13.

### I. Privire generală

**Introducere**

La început, cartea Evrei a fost citită și primită de către biserica creștină timpurie ca o scrisoare din partea apostolului Pavel. Paternitatea literară a lui Pavel este atestată de faptul că Epistola către evrei a fost inclusă între epistolele pauline din manuscrisele grecești. În cele mai vechi manuscrise existente, care datează din jurul anului 200 d.Hr., Epistola către evrei este așezată imediat după Epistola către romani. În prezent, o găsim chiar înainte de celelalte epistole din Noul Testament: Iacov, 1 și 2 Petru, 1, 2 și 3 Ioan și Iuda.

Cartea Evrei nu începe în modul obișnuit în care se scrie o scrisoare, cu protocolul standard (vezi Evrei 1:1-3). Într-adevăr, din carte lipsește numele lui Pavel, lipsesc destinatarii specifici, saluturile, precum și mulțumirile (compară cu Filipeni 1:1-11). Totuși, epistola se termină așa cum se scriu scrisorile. În ea, autorul, pe care Ellen G. White îl atestă ca fiind Pavel, oferă îndemnuri pertinente cititorilor săi: „Vă rog, fraților, să primiți bine acest cuvânt de sfătuire” (Evrei 13:22). De asemenea, el adresează salutări bisericii, precum și liderilor ei: „Spuneți sănătate tuturor mai-marilor voștri și tuturor sfinților” (Evrei 13:24). În concluzie, apostolul adaugă la final urări de rămas-bun: „Harul să fie cu voi cu toți!” (Evrei 13:25). Așadar, în lumina diferențelor pe care le-am observat, putem spune că, într-o anumită măsură, Evrei este o epistolă neobișnuită.

**Temele studiului:**

Studiul din săptămâna aceasta evidențiază trei lucruri: „genul” epistolei, publicul căruia i se adresează și „sfârșitul acestor zile” în care cititorii trăiesc.

### II. Comentariu

**Genul literar al cărții Evrei**

Stilul scrierii cărții Evrei a fost identificat ca fiind cel al unei omilii sau predici creștine. Care sunt argumentele textuale pe baza cărora epistola este considerată o predică?

În primul rând, Pavel își caracterizează lucrarea ca fiind un „cuvânt de sfătuire” (Evrei 13:22), care este cel mai bine înțeles ca un discurs oral. În mod similar, în timpul primei lor călătorii misionare, Pavel și Barnaba au mers în Sabat la sinagogă în Antiohia din Pisidia. Liderii sinagogii i-au întrebat dacă „[au] un cuvânt de îndemn pentru norod” (Faptele 13:15). Atunci, Pavel s-a ridicat și a ținut în sinagogă predica misionară care este consemnată în Faptele 13:16-41.

În al doilea rând, cartea Evrei folosește pronumele personal la persoana întâi plural (noi/nouă/al nostru) într-un mod specific. Acest lucru îi permite vorbitorului să se identifice cu publicul său și, în același timp, să își afirme autoritatea.

În al treilea rând, aici sunt mult mai multe referiri la vorbire și la auzire, spre deosebire de cele la scriere și la citire care caracterizează compozițiile lui Pavel în alte locuri. Să analizăm următorul exemplu: „... despre care **vorbim** ” (Evrei 2:5); „Asupra celor de mai sus, avem multe de **zis**  și lucruri grele de tâlcuit, fiindcă v-ați făcut greoi la **pricepere** ” (Evrei 5:11); „Măcar că **vorbim**  astfel...” (Evrei 6:9); „Punctul cel mai însemnat al celor **spuse**  este...” (Evrei 8:1); „Și ce voi mai **zice** ?” (Evrei 11:32) (subliniere adăugată).

În al patrulea rând, o alternare iscusită între expunere sau **explicație**  și îndemn străbate întreaga epistolă. Un orator din perioada greco-romană folosea acest tipar pentru a-și transmite mesajul fără a pierde atenția ascultătorilor săi. Acest artificiu oratoric ne ajută să identificăm rapid tiparele de alternare din cartea Evrei. Astfel, observăm că expunerea din Evrei 1 duce direct la îndemnul din Evrei 2:1-4. Subiectul din Evrei 2:5-18 se schimbă imediat într-o aplicație în Evrei 3:1. Dezbaterea din Evrei 3:2-6 este încheiată prin locuțiunea adverbială „de aceea”, care, la rândul ei, trece mai departe în îndemnul din Evrei 3:7-13. Apoi, explicația din Evrei 3:14-19 este aplicată în Evrei 4:1, în timp ce expunerea din Evrei 4:2-10 continuă în expunerea din Evrei 4:11-16 etc. (Pentru mai multe informații despre alternarea expunere-îndemn din Evrei, vezi Donald A. Hagner, Encountering the Book of Hebrews: An Exposition, Encoutering Biblical Studies p. 28.)

În al cincilea rând, modul în care Pavel introduce subiectele vorbește în favoarea unei forme orale a discursului prin care el creează un efect cumulativ. Ulterior, aceste teme sunt dezvoltate în întregime. De exemplu, faptul că Isus S-a făcut părtaș cu oamenii, despre care se vorbește în Evrei 2:14-18, devine tema pasajului din Evrei 5:1-10. Credința Lui, descrisă în Evrei 3:1-6, este lămurită mai bine în Evrei 12:1-3. Rolul Său de Mare-Preot (Evrei 4:14; 5:1-10) este descris mai amănunțit în Evrei 7:1-9:28.

Pe scurt, dacă este să considerăm Epistola către evrei „un cuvânt de sfătuire”, atunci concluzia inevitabilă este următoarea: ea a fost concepută ca o predică, cel puțin la început. Elementele din epistolă care întăresc această concluzie sunt: (1) utilizarea specifică a pronumelui la persoana întâi plural, (2) referirile la aspectele ce țin de auzire și vorbire, (3) alternarea între expunere și îndemn, precum și (4) modul în care Pavel introduce subtil temele, iar mai târziu le elaborează.

**Publicul căruia Epistola către evrei i se adresează**

Identitatea destinatarilor cărții Evrei nu este clar dezvăluită deoarece lipsește introducerea-standard a unei scrisori, în care destinatarii ei ar fi fost numiți. Ceea ce putem spune cu certitudine pe baza textului biblic este că destinatarii sunt creștini. Această concluzie pare să fie clară din apelul pe care Pavel li-l adresează, ca ei să țină la mărturisirea lor: „Astfel, fiindcă avem un Mare-Preot însemnat, care a străbătut cerurile, pe Isus, Fiul lui Dumnezeu, să rămânem tari în mărturisirea noastră” (Evrei 4:14; vezi și Evrei 10:23). Un aspect foarte dezbătut este dacă destinatarii au fost evrei creștini, creștini dintre neamuri sau un public mixt. Epistola nu pomenește niciodată de evrei sau de creștini, și nici de tăierea împrejur sau de templu (a nu se confunda nici cu „Locul preasfânt/Locul sfânt”, nici cu „cortul” la care se face referire adesea). Mai mult, epistola se abține de la aluzii dezbinătoare la adresa evreilor sau a neamurilor. Aceste dovezi vorbesc în favoarea unui public mixt. Astfel, titlul „către evrei” este o presupunere antică în legătură cu destinatarii epistolei. Indiferent cine ar putea fi acești „evrei”, grupul important de care ei trebuie să aparțină este cel al „[poporului] lui Dumnezeu” (Evrei 4:9).

Epistola a fost adresată unei comunități de creștini care, în mod evident, au trecut printr-o experiență în trei faze.

Prima fază a fost cea a evanghelizării, care a fost realizată de martorii oculari ai lui Isus și de cei care L-au auzit (Evrei 2:3). Faza aceasta a fost însoțită de semne de la Dumnezeu, de minuni și de revărsarea Duhului Sfânt (Evrei 2:4). Aceia care au devenit creștini în această etapă au fost „luminați” și „au gustat darul ceresc și s-au făcut părtași Duhului Sfânt” (Evrei 6:4,5). În virtutea unei asemenea experiențe, comunitatea și-a dezvoltat identitatea de grup și s-a deosebit de lumea de afară.

A doua fază a fost caracterizată de persecuția care a venit din afara comunității, în timp ce membrii comunității au manifestat solidaritate între ei (Evrei 10:32,33). Prigoana a devenit îngrozitor de aprigă. Cu toate acestea, Pavel le-a reamintit destinatarilor că ei au „primit cu bucurie răpirea averilor” lor (Evrei 10:34). O asemenea persecuție feroce care se întinde pe o perioadă lungă de timp poate duce la istovire, la îndoială și la pierderea puterilor.

Situația aceasta pare să fie problema din cea de-a treia fază. Din acest motiv, Pavel le ține o predică înflăcărată. El dorește să îi încurajeze, să îi îndemne și să îi avertizeze pe destinatarii săi. Îi avertizează să nu se îndepărteze de lucrurile pe care le-au auzit (Evrei 2:1), fiindcă nu dorește ca vreunul dintre ei „să [se] despartă de Dumnezeul cel viu” (Evrei 3:12); el vrea „ca nimeni să nu cadă în aceeași pildă de neascultare” (Evrei 4:11). Pavel își încurajează publicul să progreseze, nu să regreseze. Cu toate acestea, își dă seama că cei cărora le scrie au nevoie „de lapte, nu de hrană tare” (Evrei 5:12). Mai mult, destinatarii epistolei părăsesc „adunarea ..., cum au unii obicei” (Evrei 10:25). Pavel îi îndeamnă să nu își piardă încrederea, deoarece „o așteaptă o mare răsplătire!” (Evrei 10:35).

În concluzie, putem spune că cei cărora le-a fost adresată epistola erau creștini care trecuseră prin etapa unei convertiri pline de entuziasm și apoi printr-o prigoană feroce; în cele din urmă, ajungând atât de istoviți și de descurajați, Pavel se temea pentru mântuirea lor veșnică. Epuizarea și descurajarea pe care destinatarii epistolei le trăiseră în viața spirituală constituie motivul pentru care Pavel își prezintă predica plină de putere.

**„La sfârșitul acestor zile”**

Mesajul final și decisiv pe care Dumnezeu l-a adresat omenirii a fost transmis prin Isus, Fiul, „la sfârșitul acestor zile” (Evrei 1:1,2). Aceste „zile” încep de la întruparea lui Isus și se încheie la a doua Sa venire, atunci când vrăjmașii Lui vor fi făcuți „așternut” al picioarelor Sale (Evrei 1:13). „La sfârșitul acestor zile”, Dumnezeu a vorbit nu doar prin cuvintele lui Isus, ci și prin acțiunile Sale, mai ales prin moartea, învierea și înălțarea Sa. Din acest motiv, atât destinatarii epistolei lui Pavel, cât și noi „cu atât mai mult trebuie să ne ținem de lucrurile pe care le-am auzit, ca să nu fim depărtați de ele” (Evrei 2:1).

### III. Aplicație

Când avea 5 ani, Beethoven a cântat la vioară sub îndrumarea tatălui său. La 13 ani, era un organist de concert. Pe la 20 de ani, el a studiat cu muzicieni de renume, precum Haydn și Mozart. Pe măsură ce își dezvolta abilitățile, Beethoven a devenit un compozitor prolific. Entuziasmul său pentru muzică a adus ca roade numeroase simfonii magnifice, câteva concerte pentru pian și multe piese de muzică de cameră. Dragostea lui pentru muzică l-a făcut să meargă tot mereu înainte cu realizările sale muzicale. Cu toate acestea, Beethoven nu a fost străin de dificultăți. Pe când avea vreo 20 de ani, el a început să-și piardă auzul. Când a ajuns pe la 50 de ani, era complet surd. Imaginează-ți ce a însemnat acest lucru pentru el, ca muzician!

Pune-te în pielea destinatarilor epistolei lui Pavel. Tocmai la apogeul entuziasmului tău în viața de credință, te lovește un necaz neprevăzut. Cum ai răspunde la predica din Evrei?