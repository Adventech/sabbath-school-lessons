---
title:  La sfârşitul acestor zile
date:  30/12/2021
---

`8. Ce idee subliniază Pavel în versetele următoare, în mod deosebit cu privire la timp? Evrei 1:2; Evrei 9:26-28; Evrei 10:25; 36-38; Evrei 12:25-28`

Un element foarte important pe care apostolul îl subliniază şi care adaugă o notă de urgenţă îndemnului său este acela că cititorii epistolei trăiesc chiar „la sfârşitul acestor zile” (Evrei 1:2) şi că făgăduinţele sunt pe punctul de a se împlini (Evrei 10:36-38). Un aspect interesant pe care îl vom observa este că, pe parcursul epistolei, Pavel compară publicul căruia i se adresează cu generaţia din pustie, care s-a aflat chiar la hotarul Canaanului, gata să intre în Ţara Promisă. El le reaminteşte credincioşilor: „Încă puţină, foarte puţină vreme, şi Cel ce vine va veni şi nu va zăbovi” (Evrei 10:37), iar apoi îi încurajează: „Noi însă nu suntem din aceia care dau înapoi ca să se piardă, ci din aceia care au credinţă pentru mântuirea sufletului” (Evrei 10:39). Acest ultim îndemn le reamintea cititorilor de atunci, şi ne reaminteşte şi nouă, despre pericolele pe care poporul lui Dumnezeu le-a avut de înfruntat de-a lungul istoriei, chiar înainte de împlinirea făgăduinţelor Domnului.

Cartea Numeri vorbeşte exact despre acest lucru. Raportul biblic spune că de două ori a suferit poporul Israel înfrângeri semnificative, chiar înainte să intre în Ţara Promisă. Prima dată s-a întâmplat când mai mulţi lideri au răspândit îndoieli în tabără şi au făcut ca poporul să-şi piardă credinţa. Drept urmare, adunarea a decis să numească un nou conducător şi să se întoarcă în Egipt, chiar când erau pe punctul de a intra în Canaan (Numeri 13 şi 14).

A doua oară, israeliţii au fost prinşi în senzualitate şi în închinarea falsă, la Baal-Peor (Numeri 24, 25). Când Balaam nu a reuşit să aducă blestemul asupra copiilor lui Israel, Satana a folosit ispita de natură sexuală pentru a-i târî în închinarea falsă şi în păcat şi a aduce dezaprobarea lui Dumnezeu asupra lor.

Pavel îi avertizează pe cititorii epistolei sale cu privire la ambele pericole. În primul rând, îi îndeamnă să rămână tari în mărturisirea credinţei lor şi să-şi aţintească privirea asupra lui Isus (Evrei 4:14; 10:23; 12:1-4). În al doilea rând, îi avertizează cu privire la imoralitate şi la poftă (Evrei 13:4-6). În final, îi îndeamnă să-i respecte şi să-i asculte pe liderii lor (Evrei 13:7,17).