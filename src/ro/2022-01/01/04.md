---
title:  O stare dificilă
date:  28/12/2021
---

Cititorii epistolei lui Pavel au ţinut cu succes la credinţa şi la angajamentul lor faţă de Hristos, în ciuda respingerii şi a persecuţiei. Totuşi, conflictul a făcut ravagii pe termen lung. Creştinii au luptat lupta cea bună şi au ieşit victorioşi, dar şi istoviţi.

`4. Care au fost o parte dintre provocările cu care s-au confruntat credincioşii? Evrei 2:18; Evrei 3:12,13; Evrei 4:15; 10:25; Evrei 12:3,12,13; Evrei 13:1-9,13`

Epistola ne spune că evreii au continuat să treacă prin greutăţi. Atacurile verbale şi, poate, şi de altă natură împotriva onoarei lor au continuat (Evrei 13:13). Unii credincioşi se aflau încă în închisoare (Evrei 13:3) – o situaţie care poate că a secătuit biserica din punct de vedere financiar şi psihologic. Ei erau obosiţi (Evrei 12:12,13) şi puteau foarte uşor să-şi „[piardă] inima” (Evrei 12:3).

Este un lucru obişnuit în rândul persoanelor şi al colectivităţilor ca, după ce entuziasmul victoriei trece, mecanismele psihologice de apărare şi de altă natură să se relaxeze şi oamenii să devină mai vulnerabili în faţa unui contraatac din partea duşmanilor.

`5. Ce i s-a întâmplat lui Mie? 1 Împăraţi 19:1-4`

„Dar o reacţie care urmează adesea după o credinţă tare şi un succes strălucit s-a declanşat în fiinţa lui Ilie. El se temea că reforma începută pe Carmel nu va dura mult şi l-a cuprins descurajarea. Atunci fusese înălţat pe vârful Pisga; acum se afla în vale. Când fusese sub inspiraţia Celui Atotputernic făcuse faţă celor mai aspre încercări ale credinţei, dar în acest timp de descurajare, cu ameninţarea Izabelei sunându-i în urechi, văzându-l pe Satana luptând încă pentru biruinţă prin complotul acestei femei nelegiuite, el şi-a pierdut încrederea în Dumnezeu. El fusese înălţat peste măsură de mult şi reacţia a fost înspăimântătoare. Uitându-L pe Dumnezeu, Ilie fugea tot mai departe, până când s-a găsit singur, într-o pustie întristătoare.” – Ellen G. White, Profeţi şi regi, pp. 161, 162.

`Gândeşte-te la ocaziile în care ai căzut în viaţa ta de credinţă şi încearcă să înţelegi circumstanţele şi factorii care au contribuit la această prăbuşire. Cum ai fi putut proceda altfel?`