---
title:  Un început glorios
date:  26/12/2021
---

Ca să înţelegem predica şi să-i aplicăm mesajul la viaţa noastră avem nevoie să cunoaştem istoria comunităţii de credincioşi şi situaţia lor la momentul când au primit epistola din partea apostolului.

`1. Care a fost experienţa evreilor cărora Pavel le-a adresat epistola, atunci când s-au convertit? Evrei 2:3,4`

Pasajul acesta lasă să se înţeleagă că evreii nu Îl auziseră pe Isus în persoană predicând. În schimb, ei primiseră Evanghelia de la alţi predicatori care le aduseseră vestea „mântuirii”.

Pavel mai spune că predicatorii „adeveriseră” mesajul lor şi că Dumnezeu întărise „mărturia lor cu semne, puteri şi felurite minuni”. Aceasta înseamnă că Dumnezeu le dăduse o dovadă experimentală a Evangheliei, bazată pe semne şi pe alte manifestări impresionante – între care şi „darurile Duhului Sfânt”. Noul Testament relatează faptul că semne precum vindecările miraculoase, alungarea demonilor şi revărsarea darurilor spirituale au însoţit adesea predicarea Evangheliei în locuri noi.

La începuturile bisericii creştine, Dumnezeu a turnat Duhul Său peste apostoli, în Ierusalim, ca ei să poată vesti Evanghelia în limbi pe care anterior nu le cunoşteau şi să poată face minuni (Faptele 2, 3). Filip a făcut minuni asemănătoare în Samaria (Faptele 8), Petru, în Iope şi în Cezareea (Faptele 9, 10), iar Pavel, în lucrarea lui din Asia Mică şi din Europa (Faptele 13-28). Aceste fapte pline de putere au fost dovezi palpabile care au adeverit solia „mântuirii” – instaurarea Împărăţiei lui Dumnezeu, izbăvirea de sub condamnare şi eliberarea de puterile răului (Evrei 12:25-29).

Duhul Sfânt le-a dat primilor creştini convingerea că păcatele le fuseseră iertate; drept urmare, nu le era teamă de judecată, rugăciunile lor erau înălţate cu îndrăzneală şi încredere, iar experienţa lor era plină de bucurie (Faptele 2:37-47). De asemenea, Duhul Sfânt îi elibera pe cei care erau robi forţelor răului, aceasta fiind o dovadă convingătoare a superiorităţii puterii lui Dumnezeu şi a faptului că Împărăţia Lui se întemeiase în viaţa lor.

`Care este istoria convertirii tale? Cum ţi-a fost întărită credinţa în Isus Hristos ca Domn şi Mântuitor personal? De ce este bine ca, din când în când, să îţi aduci aminte de modul în care Dumnezeu a lucrat în viaţa ta la început, ca să te aducă la El?`