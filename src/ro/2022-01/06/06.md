---
title:  Un preot fără păcat
date:  03/02/2022
---

`6. Care sunt cele cinci trăsături ale lui Isus din pasajul următor? Evrei 7:26`

Isus a fost „sfânt”. Aceasta înseamnă că El a fost fără cusur în relaţia cu Dumnezeu (Evrei 2:18; 4:15; 5:7,8). În traducerea Vechiului Testament în greaca veche s-a folosit acelaşi termen grecesc pentru a-i numi pe aceia care îşi menţin relaţia de legământ cu Dumnezeu şi cu alţii.

Isus a fost „fără pată”. El rămâne pur şi neatins de rău, în ciuda faptului că a fost ispitit „în toate lucrurile” (Evrei 4:15; 2:18). Natura desăvârşită, fără păcat, a lui Isus reprezintă un aspect important al preoţiei Sale. Vechiul legământ prevedea că animalele pentru jertfă trebuiau să fie „fără cusur” pentru a fi acceptate de Dumnezeu (Leviticul 1:3,10 etc.). Ascultarea desăvârşită a lui Isus în timpul vieţii Sale pe pământ a făcut posibil ca El să Se ofere ca o jertfă plăcută lui Dumnezeu (Evrei 9:14).

Isus a fost „despărţit de păcătoşi” atunci când S-a înălţat la cer. Timpul verbal din greacă sugerează că aceasta este starea actuală a lui Isus, care a început la un anumit moment în timp. Cât a trăit pe pământ, Isus a suferit împotrivire din partea păcătoşilor, dar a ieşit biruitor şi apoi a şezut la dreapta lui Dumnezeu (Evrei 12:2,3). Isus mai este „despărţit de păcătoşi” şi pentru că El este în mod desăvârşit fără păcat (Evrei 4:15).

Isus a fost „înălţat mai presus de ceruri”. Aceasta înseamnă că El a fost înălţat deasupra a tot ce există şi, deci, este una cu Dumnezeu. În psalmi, Dumnezeu este Cel înălţat „peste ceruri” (Psalmii 57:5,11; 108:5).

Isus a fost pe deplin om, dar nu a fost un om păcătos, aşa cum suntem noi (Evrei 2:14-16; 4:15). Isus este perfect nu doar pentru că nu a păcătuit niciodată, ci şi pentru că nu a fost degradat de păcat, aşa cum suntem noi.

Totuşi, fiindcă El a fost şi om pe deplin, este şi Exemplul nostru. Ne arată cum să ne comportăm în alergarea vieţii (Evrei 12:1-4). El este pilda pe care trebuie s-o urmăm (1 Petru 2:21-23). Fiindcă este „sfânt, nevinovat, fără pată, despărţit de păcătoşi” (Evrei 7:26), El este Mântuitorul nostru, şi noi, la rândul nostru, putem reflecta caracterul Său.

`Deşi a fost un om ca şi noi, Isus nu a păcătuit niciodată. Cum putem cuprinde cu mintea noastră acest gând minunat? De ce făgăduinţa că sfinţenia Sa ne va fi atribuită prin credinţă trebuie să ne dea siguranţa mântuirii?`