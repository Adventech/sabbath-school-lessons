---
title:  Un preot veşnic
date:  02/02/2022
---

`4. Citeşte Evrei 7:16. Pe ce bază a devenit Isus preot?`

Isus a primit preoţia „prin puterea unei vieţi nepieritoare”. Implicaţiile acestor aspecte sunt uimitoare. Acest lucru înseamnă că lucrarea lui Isus nu va fi niciodată întrecută de o alta. Isus mântuieşte în mod complet, veşnic, „în chip desăvârşit” (Evrei 7:25). Mântuirea pe care o oferă El este totală şi supremă. Ea atinge cele mai lăuntrice aspecte ale naturii umane (Evrei 4:12; 9:14; 10:1-4). Mijlocirea lui Isus înaintea lui Dumnezeu cuprinde toate binecuvântările care ne sunt acordate în cadrul noului legământ.

De asemenea, mijlocirea Sa include mult mai mult decât iertarea păcatelor. Ea implică scrierea legii în inima noastră, faptul de a deveni făpturi noi în El şi de a ajunge să ducem Evanghelia în lume (Evrei 8:10-12). Fiind una cu Tatăl şi cu oamenii, Isus ne reprezintă în faţa Tatălui. Fiind Cel care Şi-a dat viaţa ca jertfă, Isus are necurmat trecere înaintea lui Dumnezeu.

`5. Citeşte Evrei 7:22. Cine este Isus în cadrul noului legământ?`

Isus este chezaşul legământului celui nou pentru că Dumnezeu a jurat că El va fi preot „în veac” (Evrei 7:21). Este posibil să nu reuşim să înţelegem pe deplin importanţa acestui jurământ. Pavel făcuse deja referire la jurămintele pe care Dumnezeu le-a făcut generaţiei din pustie şi lui Avraam (Evrei 3:7-11; 6:13-15). Diferenţa dintre acestea şi jurământul pe care El l-a făcut Fiului este că ele le-au fost făcute muritorilor. Jurămintele rămân în vigoare atât timp cât beneficiarii lor trăiesc. Jurământul lui Dumnezeu faţă de generaţia de oameni din pustie şi faţă de Avraam a fost respectat atât timp cât a existat o generaţie de oameni din pustie şi descendenţi ai lui Avraam (vezi Galateni 3:29).

Totuşi, în cazul Fiului, a cărui viaţă este „nepieritoare”, legământul pe care Dumnezeu l-a făcut cu El va rămâne pentru totdeauna. Cel care se punea chezaş sau garant pentru altcineva era pasibil de aceleaşi penalităţi ca persoana pentru care garanta, incluzând chiar moartea. Totuşi, Tatăl L-a făcut pe Isus garanţia noastră că nu Îşi va încălca promisiunile. Iată cât de siguri putem fi de mântuirea care ne-a fost oferită în Isus!