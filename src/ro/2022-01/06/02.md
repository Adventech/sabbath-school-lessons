---
title:  Un preot în favoarea fiinţelor umane
date:  30/01/2022
---

`1. Care este rolul preoţiei şi, potrivit pasajului următor, cum împlineşte Isus rolul acesta? Evrei 5:1-10`

Scopul preoţiei leviţilor a fost acela de mediere între oamenii păcătoşi şi Dumnezeu. Preoţii erau numiţi de Dumnezeu ca să slujească în numele oamenilor, deci ei trebuiau să aibă milă şi înţelegere faţă de slăbiciunile umane.

În Evrei 5:5-10, Pavel arată că Isus împlineşte în mod desăvârşit aceste scopuri: Dumnezeu L-a numit în slujba de Mare-Preot (Evrei 5:5,6) şi, de asemenea, Isus ne înţelege pentru că şi El a suferit (Evrei 5:7,8).

Există totuşi câteva diferenţe importante. Isus nu a fost „luat din mijlocul oamenilor” (Evrei 5:1), ci El, care era Dumnezeu, a luat de bunăvoie natura umană pentru ca, printre altele, să îndeplinească slujba de preot în favoarea noastră. Isus nu a adus jertfe pentru propriile păcate (Evrei 5:3), ci doar pentru păcatele noastre, pentru că El este fără păcat (Evrei 4:15; 7:26-28).

În Evrei se spune că Isus a adus „rugăciuni şi cereri […] către Cel ce putea să-L izbăvească de la moarte […] fiind ascultat” (Evrei 5:7). Aici, Pavel se referea la moartea a doua, din care Dumnezeu L-a salvat pe Isus atunci când L-a înviat (Evrei 13:20). Epistola mai spune şi că Isus „a învăţat să asculte prin lucrurile pe care le-a suferit” (Evrei 5:8). Ascultarea era ceva nou pentru Isus nu pentru că El fusese până atunci neascultător, ci pentru că era Dumnezeu. Ca suveran al universului, Isus nu a fost supus nimănui, ci toţi I se supuneau.

Suferinţele şi moartea lui Isus pe cruce reprezintă o parte esenţială a lucrării Sale de preot. Suferinţele nu L-au făcut desăvârşit în sensul că El a devenit mai bun din punct de vedere moral sau etic. Suferinţa nu L-a făcut să fie milos. Dimpotrivă, Isus a venit pe acest pământ pentru că a fost dintotdeauna milos, şi tocmai de aceea a avut milă de noi (Evrei 2:17). Cartea Evrei vrea să spună că realitatea dragostei frăţeşti a lui Isus, autenticitatea naturii Sale umane şi profunzimea supunerii Sale faţă de Tatăl, în calitate de Reprezentant al rasei umane, au fost cu adevărat manifestate şi descoperite prin suferinţă. El a fost făcut „desăvârşit” în sensul că suferinţele Lui L-au calificat să fie Marele nostru Preot. Viaţa Lui de ascultare desăvârşită şi, ulterior, moartea Lui pe cruce constituie jertfa pe care El a prezentat-o înaintea Tatălui în calitate de Mare-Preot al nostru.

`În 1 Petru 2:9 se spune că noi suntem „o preoţie împărătească”. Cum îţi arată viaţa lui Isus că ar trebui să fie relaţia ta cu ceilalţi oameni tocmai pentru că îndeplineşti acest rol sacru?`