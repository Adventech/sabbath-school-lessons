---
title:  Material Pentru Instructori
date:  04/02/2022
---

**Texte-cheie:** Evrei 5:1-10; Geneza 14:18-20; 1 Petru 2:9; Evrei 7:1-3; 7:11-16,22,26.

### I. Privire generală

**Temele studiului:**

Păcatul ne-a despărțit de Dumnezeu, dar Domnul Hristos a venit ca să acopere prăpastia aceasta. Și, pentru a realiza acest lucru, El a devenit Marele nostru Preot. Rolul Său se aseamănă cu cel al preoților de pe pământ, dar se și deosebește de acesta. El este chemat să fie preot „după rânduiala lui Melhisedec” (Evrei 7:15). Acest Melhisedec, împărat și preot, a fost contemporan cu Avraam. Când o coaliție de împărați a atacat Sodoma și Gomora, aceasta nu doar că a cucerit cetățile, dar l-a și luat pe Lot, nepotul lui Avraam, prizonier. Ca răspuns, Avraam a lansat un contraatac și l-a salvat pe Lot și pe ceilalți cetățeni capturați din celelalte cetăți, împreună cu bunurile prădate. După ce s-au întors de la luptă, Melhisedec, împăratul și preotul Salemului, l-a binecuvântat pe Avraam, iar Avraam, drept răsplată, i-a dat a zecea parte din prada de luptă (Geneza 14). Melhisedec nu a fost Hristos întrupat, și nici o ființă cerească. El a fost doar un împărat și preot omenesc, un exemplu util pe care Pavel l-a folosit. Ca tip al lui Hristos, Melhisedec se încadrează în raționamentul lui Pavel. Deși nu făcea parte din seminția lui Levi – seminția preoțească a Israelului din vechime –, Domnul Hristos a fost un preot mai bun fiindcă preoția lui a fost după rânduiala lui Melhisedec, împăratul-preot al Salemului. De remarcat că Melhisedec a primit zecime de la Avraam, ceea ce face ca preoția lui să fie superioară preoției lui Levi. Așadar, preoția lui Melhisedec este un prototip potrivit pentru preoția împărătească a lui Isus.

### II. Comentariu

**Caracteristicile marelui-preot**

Evrei 5:1-4 începe cu un catalog general al caracteristicilor marelui-preot. „În adevăr, orice mare-preot luat din mijlocul oamenilor este pus pentru oameni în lucrurile privitoare la Dumnezeu, ca să aducă daruri și jertfe pentru păcate. El poate fi îngăduitor cu cei neștiutori și rătăciți, fiindcă și el este cuprins de slăbiciune. Și, din pricina acestei slăbiciuni, trebuie să aducă jertfe atât pentru păcatele lui, cât și pentru ale norodului. Nimeni nu-și ia cinstea aceasta singur, ci o ia dacă este chemat de Dumnezeu, cum a fost Aaron” (Evrei 5:1-4).

În total, în Evrei 5:1-4 sunt enumerate douăsprezece calități ale marelui-preot. În primul rând, fișa postului: fiecare mare-preot este (1) „luat din mijlocul oamenilor”, (2) ales „pentru oameni”, (3) „în lucrurile privitoare la Dumnezeu” și (4) este numit să „aducă daruri și jertfe” (5) „pentru păcate”. Apoi, vin trăsăturile personale: (6) „el poate fi îngăduitor cu cei neștiutori și rătăciți” și (7) „este cuprins de slăbiciune”. Mai mult, (8) el „trebuie să aducă jertfe atât pentru păcatele lui, (9) „cât și pentru ale norodului”. În final, urmează partea legată de vocație: (10) „nimeni nu-și ia cinstea aceasta singur”, (11) „ci o ia dacă este chemat de Dumnezeu”, (12) „așa cum a fost Aaron”.

Patru caracteristici ale marelui-preot ies în evidență, și anume: identificarea lui cu oamenii (calitățile 1–3), abilitatea de a-și stăpâni propriile emoții (calitatea 6), faptul că este supus slăbiciunii (calitatea 7) și, în final, chemarea de a fi preot (calitatea 12). Ne vom ocupa de fiecare dintre aceste patru caracteristici înainte de a ne îndrepta atenția asupra calităților lui Isus pentru această slujbă.

În primul rând, marele-preot era ales din mijlocul poporului său. El trebuia să fie un israelit (Exodul 29:9,44; Numeri 18:1-7), din seminția lui Levi. Aaron a fost chemat pentru prima oară de Dumnezeu Însuși (Exodul 28:1). Când unii bărbați, cum au fost Core și tovarășii lui, au avut îndrăzneala să se pună pe ei înșiși și pe alții în funcția de mare-preot, Dumnezeu a fost nevoit să îi nimicească (Numeri 16:15-40). Preoția și prerogativele ei nu constituiau o chestiune neînsemnată: împăratul Ozia a trăit pe pielea lui nesocotirea acestui lucru, fiind lovit cu lepră când a intrat în templu să ardă tămâie pe altar (2 Cronici 26:16-21).

Interesant, în perioada celui de-al doilea templu sau în perioada intertestamentară, la sfârșitul Regatului Hașmonean, Salome Alexandra a urcat pe tron ca regină (76–67 î.Hr.), dar nu și ca preoteasă. Din cauză că era femeie, nu putea să ocupe funcția de mare-preot, așa că l-a numit pe fiul ei cel mai mare, Hyrcanus al II-lea, în această funcție. Fratele mai mic al acestuia, Aristobul al II-lea, nu a fost de acord cu numirea fratelui său și a rivalizat cu el pentru poziția aceasta.

Deci, vedem că marele-preot pământesc a fost întotdeauna de sex masculin și a fost ales din mijlocul poporului din care făcea parte. De asemenea, el trebuia să se identifice cu poporul său. După cum am amintit deja, el era un israelit, un descendent al lui Aaron, din seminția lui Levi. Lucrarea lui era aceea de a-i reprezenta pe frații săi înaintea lui Dumnezeu și de a aduce daruri și jertfe pentru el și pentru ei. Tema legăturii lui Hristos cu noi, oamenii, apare în Evrei 2:17,18, reapare în Evrei 4:14-16 și va fi dezvoltată mai departe, în Evrei 5.

În al doilea rând, potrivit descrierii cărții Evrei, marele-preot era o persoană care putea să se stăpânească, adică să-și țină în frâu emoțiile față de cei care erau neștiutori sau se rătăceau. „El poate fi îngăduitor cu cei neștiutori și rătăciți” (Evrei 5:2). Marele-preot ideal nu era nici prea aspru, dar nici indiferent față de păcat. Marele-preot de pe pământ împărțea cu alții responsabilitățile generale din timpul anului liturgic (Exodul 29:38-46), dar numai el aducea jertfe în Ziua Ispășirii (Leviticul 16:1-25) și purta pieptarul judecății Urim și Tumim (Exodul 28:30). El trebuia să facă toate aceste lucruri cu multă stăpânire de sine.

În al treilea rând, deși uneori marele-preot era indignat din cauza păcatelor comise de poporul său (să ne gândim numai la marele-preot Eli, când a greșit acuzând-o pe Ana că era beată [1 Samuel 1:13,14]), el însuși era supus slăbiciunilor. Evrei 5:2 spune la propriu că marele-preot era „îmbrăcat cu”, „purta” sau era „cuprins de” slăbiciune sub îmbrăcămintea lui exterioară elaborată (Exodul 28). Această specificare este importantă, fiindcă slăbiciunea lui îi permitea să îi trateze cu blândețe pe cei greșiți. În calitate de mare-preot, el manifesta înțelegere față de poporul lui, își stăpânea emoțiile atunci când era cuprins de indignare, fiind conștient că și el era supus păcatului. Acest lucru îl ajuta să fie o persoană accesibilă.

În al patrulea rând, cineva nu se putea înscrie sau concura pentru funcția de mare-preot. Primul care a fost numit în acest post, Aaron, a fost ales de Dumnezeu și nimănui nu-i era îngăduit să-și acorde singur această onoare. Cineva accepta acest lucru doar atunci când era chemat de Dumnezeu.

În concluzie, un mare-preot se identifica cu poporul său, își controla emoțiile, era conștient de propriile slăbiciuni și ocupa această poziție doar când era chemat de Dumnezeu.

Atunci când biserica aplică o pedeapsă în scop disciplinar în dreptul unei persoane care greșește, de ce este important ca aceia cărora li s-a încredințat această sarcină să fie solidari între ei, să-și controleze emoțiile și să fie conștienți de propria slăbiciune?

**Caracteristicile Domnului Hristos**

De la Evrei 5:5,6, Pavel îndreaptă discuția spre Isus. El vorbește despre Hristos în contextul a două dintre însușirile marelui-preot descrise în secțiunea anterioară, și anume, numirea Sa de către Dumnezeu și identificarea Sa cu oamenii.

În primul rând, Hristos nu Și-a luat singur cinstea de a fi Mare-Preot, ci Dumnezeu L-a numit în funcția aceasta. Cum demonstrează Pavel acest lucru? Prin îmbinarea a doi psalmi. Ambii psalmi au fost folosiți în cartea Evrei, mai precis în Evrei 1:5 și în Evrei 1:14, la începutul și la sfârșitul unui șir de citări, în Evrei 1:5-14. Prima dată se citează din Psalmii 2:7. A doua oară se citează din Psalmii 110:4, unde se spune că Mesia este chemat de Dumnezeu să fie Preot. A fost deja menționat în Evrei 1:3 ce a realizat El în calitate de Mare-Preot: „A făcut curățirea păcatelor și a șezut la dreapta Măririi.” Aici, Pavel îmbină motivul calității lui Isus de Fiu cu cel al calității Lui de Mare-Preot. Isus este numit Fiul Lui Dumnezeu și Marele-Preot desăvârșit al oamenilor, „după rânduiala lui Melhisedec” (Evrei 5:6) sau, după cum afirmă Evrei 7:15, „după asemănarea lui Melhisedec”. Asemenea lui Melhisedec, Isus este Împărat și Preot. În comparație cu marii-preoți omenești din seminția lui Levi, Isus este mai bun decât ei, fiindcă El poate să îi trateze cu blândețe pe cei neștiutori și rătăciți. În același fel, El poate să „aibă milă de slăbiciunile noastre” (Evrei 4:15) și să „vină în ajutorul celor ce sunt ispitiți” (Evrei 2:18). El „poate să mântuiască în chip desăvârșit” (Evrei 7:25) și să-i facă desăvârșiți „pentru totdeauna pe cei ce sunt sfințiți” (Evrei 10:14).

Cea de-a doua calitate a lui Isus, și anume faptul că Se identifică cu oamenii, este dovedită de suferința Lui, de faptul că „a învățat să asculte” și că „a fost făcut desăvârșit” (Evrei 5:7-10).

Citește Evrei 7:23-25. De ce a fost necesar să avem un mare-preot mai bun decât preoții din seminția lui Levi?

### III. Aplicație

Până aici, Pavel Îl descrie pe Isus ca fiind mai presus de îngeri în calitatea Sa de Fiu întronat al lui Dumnezeu (Evrei 1). Totuși, pentru o vreme, Isus a fost făcut mai prejos decât îngerii, ca Unul care, prin moartea Sa, a nimicit puterea morții, care era a lui Satana (Evrei 2). Isus mai este descris ca neputând să ofere odihnă generației de oameni care a ieșit din Egipt din cauza necredinței lor (Evrei 3), dar capabil să ofere odihnă poporului lui Dumnezeu din epoca post-mesianică (Evrei 4). Isus, ca Preot, se aseamănă cu preoții din seminția leviților, dar este și diferit de ei (Evrei 5). În lumina acestor cunoștințe, care este următoarea etapă spre care Pavel vrea să îi ducă pe destinatarii epistolei?

Pavel vrea ca toți cititorii lui să înțeleagă mai bine lucrarea lui Isus ca Mare-Preot, văzând asemănarea Lui cu marele-preot Melhisedec. Dar există niște obstacole. Acestea constau în faptul că cititorii săi sunt greoi la priceperea Cuvântului, au nevoie de lapte, în loc de hrană tare, pentru că sunt creștini imaturi și pentru că nu sunt obișnuiți („nepricepuți”, ESV) cu „cuvântul despre neprihănire” (Evrei 5:11-14). Deși Pavel vorbește în termeni duri, el își echilibrează mustrarea plină de îndemnuri cu o declarație pozitivă despre starea lor spirituală, spunând: „Măcar că vorbim astfel, preaiubiților, totuși de la voi așteptăm lucruri mai bune și care însoțesc mântuirea” (Evrei 6:9).

1. Există vreun moment în călătoria noastră spirituală în care trebuie să dăm socoteală unei alte persoane, pe lângă Dumnezeu, pentru progresul sau pentru regresul nostru?

2. Există vreo autoritate spirituală care să ne tragă la răspundere la nivel colectiv, așa cum Pavel îi trage la răspundere pe cititorii săi? De ce da? De ce nu?

3. Există conceptul de creștini pasivi sau este o contradicție de termeni?