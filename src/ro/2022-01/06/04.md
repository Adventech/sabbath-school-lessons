---
title:  Un preot mai bun
date:  01/02/2022
---

„Dacă dar desăvârşirea ar fi fost cu putinţă prin preoţia leviţilor – căci sub preoţia aceasta a primit poporul Legea – ce nevoie mai era să se ridice un alt preot «după rânduiala lui Melhisedec», şi nu după rânduiala lui Aaron?” (Evrei 7:11).

Preoţii sunt mediatori între Dumnezeu şi oameni. Totuşi, în Evrei se spune că preoţia leviţilor nu putea oferi un acces total, plin de încredere, la Dumnezeu pentru că ei nu puteau asigura desăvârşirea (Evrei 7:11,18,19). La urma urmei, ei înşişi nu erau perfecţi, deci cum ar fi putut să-i facă pe alţii să fie perfecţi?

Şi nici jertfele animalelor nu puteau curăţa conştiinţa păcătosului. Scopul lor era să arate înainte spre lucrarea lui Isus şi spre sacrificiul Său, singurul care putea să facă adevărata curăţire de păcat (Evrei 9:14; 10:1-3,10-14). Rolul preoţilor din seminţia lui Levi şi al jertfelor lor a fost temporar şi ilustrativ. Prin lucrarea lor, Dumnezeu voia să determine poporul să-şi pună încrederea în lucrarea lui Isus din viitor, „Mielul lui Dumnezeu, care ridică păcatul lumii!” (Ioan 1:29).

`3. Citeşte evrei 7:11-16. De ce a fost nevoie de o schimbare a Legii?`

Evrei 7:12 explică faptul că schimbarea preoţiei a făcut necesară schimbarea Legii. De ce? Deoarece exista o lege foarte strictă care îi interzicea unui om care nu era din seminţia lui Levi, prin Aaron, să slujească în calitate de preot (Numeri 3:10; 16:39,40). Evrei 7:13,14 lămureşte că Isus era din linia genealogică a lui Iuda şi, deci, această lege Îl oprea să fie un preot dintre leviţi. Aşadar, Pavel susţine că numirea lui Isus ca preot a însemnat că Dumnezeu a schimbat legea preoţiei.

Venirea lui Isus a implicat şi o schimbare a legii privitoare la jertfe. Păcătoşilor li se cerea să aducă diferite tipuri de jertfe, ca să obţină ispăşirea (Leviticul 1-7), dar acum, că Isus a venit şi a adus o jertfă desăvârşită, legea cu privire la jertfe a fost şi ea înlăturată (Evrei 10:17,18), ca urmare a noului legământ şi a revelaţiei mai bogate despre planul de mântuire.

`Gândeşte-te la numărul nesfârşit de jertfe animale care au fost aduse în Antichitate, toate arătând spre Isus; şi totuşi, nici măcar una nu a putut plăti pentru păcatele noastre. De ce doar moartea lui Isus a putut să plătească pentru ele?`