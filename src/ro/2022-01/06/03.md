---
title:  După rânduiala lui Melhisedec
date:  31/01/2022
---

`2. Cine a fost Melhisedec şi cum L-a prefigurat pe Isus? Geneza 14:18-20; Evrei 7:1-3`

Melhisedec a fost atât împărat, cât şi preot si, de asemenea, i-a fost superior lui Avraam, deoarece Avraam i-a dat zeciuială. În acelaşi fel, Isus este împărat şi preot (Evrei 1:3), dar, spre deosebire de Melhisedec, a fost fără păcat (Evrei 7:26-28).

Evrei 7:15 lămureşte că Isus este preot „după asemănarea lui Melhisedec”, care este totuna cu expresia folosită anterior în Evrei 5:6: „după rânduiala lui Melhisedec”. Isus nu a fost un succesor al lui Melhisedec, dar preoţia Lui a fost asemănătoare cu cea a lui Melhisedec.

De pildă, Pavel spune că Melhisedec nu a avut tată, mamă, genealogie, naştere şi moarte. Unii au sugerat că Melhisedec a fost o întrupare a lui Isus pe vremea lui Avraam. Dar această idee este contrazisă clar de argumentul din cartea Evrei. Melhisedec „a fost asemănat” cu Isus, ceea ce înseamnă că a fost diferit de Isus (Evrei 7:3).

De asemenea, s-a mai sugerat şi că Melhisedec a fost o fiinţă cerească, dar acest lucru ar demola argumentul din Evrei. Dacă Melhisedec ar fi fără tată, fără mamă, fără început sau fără sfârşit, atunci ar fi Dumnezeu Însuşi. Ori acest lucru constituie o problemă. Preoţia absolut divină a lui Melhisedec ar fi precedat lucrarea lui Isus. Dacă aşa ar sta lucrurile, „ce nevoie mai era să se ridice un alt preot” (Evrei 7:11)?

În schimb, cartea Evrei foloseşte tăcerea Scripturii cu privire la naşterea, moartea şi genealogia lui Melhisedec pentru a construi o tipologie, un simbol al lucrării de preot a lui Isus (Geneza 14:18-20), şi dezvăluie faptul că Isus Însuşi este veşnic. Pe scurt, Melhisedec a fost un împărat-preot canaanit care a servit drept prototip al lui Isus.

„Domnul Hristos a fost Acela care a vorbit prin Melhisedec, care era preot al Dumnezeului Celui Preaînalt. Melhisedec nu a fost Hristos, dar el a fost vocea lui Dumnezeu în lume, reprezentantul Tatălui. Hristos a fost Acela care a vorbit de-a lungul tuturor generaţiilor din trecut, Acela care Şi-a condus poporul şi a fost Lumina lumii.” – Ellen G. White, Solii alese, cartea 1, p. 409.

`Ce ne învaţă revelaţia despre Melhisedec cu privire la modul în care lucrează Dumnezeu printre oamenii cărora misionarii nu au ajuns niciodată să le predice?`