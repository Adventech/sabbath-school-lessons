---
title:  Material Pentru Instructori
date:  14/01/2022
---

**Texte-cheie:** Isaia 2:2,3; Evrei 4:1-4; Exodul 24:16,17; Isaia 44:24; Evrei 1:10; Luca 1:31; Evrei 1:5.

### I. Privire generală

**Temele studiului**

De-a lungul istoriei, oamenii au privit înainte spre Răscumpărătorul care avea să vină. După căderea în păcat, primii noștri părinți, Adam și Eva, au crezut că întâiul lor născut, Cain, avea să fie eliberatorul promis. Lui Avraam i s-a dat făgăduința că prin fiul lui, Isaac, toate neamurile pământului aveau să fie binecuvântate. Lui David i s-a promis un fiu a cărui domnie urma să dureze veșnic, dacă avea să fie credincios lui Dumnezeu. Totuși, niciunul dintre acești oameni nu s-a gândit că Dumnezeu Însuși va fi Răscumpărătorul promis.

Uneori, profeții din Vechiul Testament au făcut unele preziceri criptice despre Mesia, folosind sintagma „în vremurile care vor urma” (vezi Numeri 24:14-17), care este diferită de expresiile folosite în alte profeții din Vechiul Testament, precum cea din Daniel 8:17,19: „vremea sfârșitului”. Odată cu venirea lui Hristos au sosit și „zilele din urmă”. După o lungă perioadă, care mai este numită și „perioada intertestamentară”, Dumnezeu a vorbit din nou. De data aceasta totuși El a vorbit cel mai clar și, din punct de vedere calitativ, la modul superlativ, prin Isus Hristos. Isus este egal cu Dumnezeu pentru că El este „întipărirea Ființei Lui [Dumnezeu]” (Evrei 1:3) și, fiind Dumnezeu, Isus este și Creatorul, precum și Susținătorul universului.

Cineva s-ar putea întreba: Dacă Isus este egal cu Dumnezeu, cum de Pavel, vorbind în Numele Tatălui, poate să scrie despre Isus: „Tu ești Fiul Meu, astăzi Te-am născut”? Înseamnă aceasta că Isus a fost născut și că nu este veșnic? Cum explicăm?

### II. Comentariu

**Natura lui Hristos**

Întrebarea de la sfârșitul secțiunii de mai sus a dat naștere la o varietate de interpretări. Pasajul menționat anterior (Evrei 1:1-3) s-a ocupat să dovedească superioritatea lui Isus față de profeți. În pasajul care urmează (Evrei 1:4-14), Pavel este interesat să dovedească superioritatea lui Isus față de îngeri. Motivul pentru care apostolul subliniază că Isus este mai presus de îngeri ar putea fi un interes deosebit pe care destinatarii epistolei sale îl aveau pentru îngeri sau chiar pentru venerarea îngerilor, asemănător cu ceea ce vedem că se întâmplă în biserica din Colose (Coloseni 2:18).

În sprijinul argumentului său că Hristos este mai presus de îngeri, Pavel citează în Evrei 1:5 două versete din Vechiul Testament. Psalmii 2:7 este primul. În contextul original, Psalmul 2 vorbește despre împărații și domnitorii pământului care conspiră împotriva lui Dumnezeu. Dar Domnul râde de ei și îi îngrozește. În cele din urmă, Dumnezeu Îl va întrona pe Împăratul Său divin pe muntele Sion (Psalmii 2:6), declarând: „Tu ești Fiul Meu! Astăzi Te-am născut.” În predica sa din Antiohia Pisidiei, Pavel aplică acest text la învierea lui Isus (Faptele 13:33). În creștinism, textul acesta a fost interpretat ca referindu-se la Hristos. Interpretarea aceasta presupune că Dumnezeu L-a „născut” pe Isus când L-a înviat? Aceasta este aceeași întrebare care se regăsește la sfârșitul secțiunii „Introducere”.

Nicidecum. Pur și simplu, Dumnezeu Îl cheamă afară din mormânt pe Fiul Lui prin intermediul îngerului Gabriel, cel mai „tare înger din oștirea Domnului, cel care ocupă poziția din care a căzut Satana” (HLL/VI p. 882), căruia Îi spune să dea la o parte piatra de la mormântul lui Isus ca și când aceasta ar fi fost o pietricică. Soldații care păzesc mormântul îl „aud cum strigă: «Fiul lui Dumnezeu, vino afară; Tatăl Tău Te cheamă.»” – Ellen G. White, Hristos, Lumina lumii/Viața lui Iisus, p. 780. Deci Tatăl Își strigă Fiul. În mod similar, în 1 Corinteni 4:15, Pavel le spune corintenilor: „Eu v-am născut în Hristos Isus, prin Evanghelie.” Actul acesta presupune că Pavel a dat naștere bisericii? Bineînțeles că nu. Pavel i-a adus la viață din punct de vedere spiritual; el i-a zămislit în sensul spiritual (același termen este folosit și în dreptul lui Onisim [Filimon 10] și pentru cei care sunt creștini, în 1 Ioan 2:29; 3:9 etc.).

Al doilea text pe care Pavel îl citează pentru a arăta că Hristos este mai presus de îngeri se găsește în 2 Samuel 7:14. Aici, contextul este despre planurile lui David de a construi templul. Dar Natan îl înștiințează pe împărat că fiul lui, Solomon, va zidi casa lui Dumnezeu. De asemenea, Domnul mai promite: „Eu îi voi fi Tată și el Îmi va fi fiu (2 Samuel 7:14). În contextul original, acest verset pe care Pavel îl citează nu se poate referi la Hristos în virtutea a ceea ce se spune în continuare: „Îl voi pedepsi cu o nuia omenească și cu lovituri omenești” (2 Samuel 7:14). Din motive evidente, versetul acesta trebuie să se refere mai degrabă la un Solomon păcătos decât la un Hristos fără păcat.

Psalmii 2:7 și 2 Samuel 7:14 au totuși un lucru în comun. Ambele pasaje subliniază faptul că împăratul lui Israel (în general) și Solomon (în particular, în 2 Samuel) sunt fiii lui Dumnezeu: „Tu ești Fiul Meu! Astăzi Te-am născut” și „el Îmi va fi fiu”. Accentul nu cade pe nașterea în sine, ci pe faptul că Dumnezeu îl adoptă pe împăratul din dinastia lui David și pe regalitatea moștenită de acesta, regalitate și adopție care, mai târziu, în Evrei, sunt transferate asupra lui Hristos. Expresia introductivă din Evrei 1:5 este o întrebare: „Căci căruia dintre îngeri a zis El vreodată: «Tu ești Fiul Meu, astăzi Te-am născut»?”. Răspunsul evident este că niciunuia dintre îngeri. Doar Isus a ajuns „cu atât mai presus de îngeri, cu cât a moștenit un Nume mult mai minunat decât al lor” (Evrei 1:4). Acel Nume este „Fiul Meu”, un titlu care nu a fost niciodată atribuit vreunui înger. Niciunuia dintre ei nu i-a zis Dumnezeu: „Șezi la dreapta Mea până voi pune pe vrăjmașii Tăi așternut al picioarelor Tale” (Evrei 1:13).

Totuși, cineva ar putea obiecta împotriva ideii de naștere cu sensul de adopție din acest context apelând la textul din Evrei 1:6: „Și, când duce iarăși în lume pe cel întâi născut [...]”. Ar putea spune: Nu cumva acest verset vorbește despre Hristos ca fiind „cel întâi-născut”? Este o întrebare bună. În pasaje precum Geneza 25:13; 27:19 și 35:23, sintagma „întâi născut” are sensul de primogenit. Dar, în Vechiul Testament, „întâiul născut” este și Israel (Exodul 4:22,23), care este în contrast cu întâiul născut al Egiptului. În Psalmii 89:27, David este numit „întâiul născut” al lui Dumnezeu, deși el a fost cel mai mic dintre cei opt frați ai lui, și nicidecum primul născut. În Noul Testament, Isus este fiul „cel întâi născut” al Mariei (Luca 2:7), „cel întâi născut” dintre mai mulți frați (Romani 8:29), „Cel Întâi Născut” din toată zidirea (Coloseni 1:15) și „cel întâi născut” dintre cei morți (Coloseni 1:18; Apocalipsa 1:5). Textele acestea arată că titlul de „cel întâi născut” se referă la supremația lui Hristos asupra credincioșilor bisericii, asupra creației, asupra universului și asupra celor înviați. Legătura textului din Evrei 1:5 cu versetul 6 arată că Isus este acest împărat din dinastia lui David pe care Dumnezeu Îl prezintă lumii odată cu apelul: „Toți îngerii lui Dumnezeu să I se închine!” (Evrei 1:6). Totuși, în restul capitolului 1 sunt preluate aceste dovezi din Scriptură și sunt formulate patru afirmații: (1) o singură Persoană este numită „Fiu” de către Dumnezeu (Evrei 1:5), iar acea Persoană este Hristos. (2) Îngerii I se închină acestui Fiu (Evrei 1:6). (3) Fiul este Monarhul care nu Se schimbă, cel drept și cel uns, care a creat cerurile și pământul (Evrei 1:8-10). (4) Fiul domnește la dreapta lui Dumnezeu, în timp ce îngerii, prin contrast, sunt duhuri slujitoare pentru cei care vor fi mântuiți (Evrei 1:11-14).

În concluzie, putem spune că Domnul Hristos nu a fost născut de Tatăl în sens fizic, ci, întrucât prin întrupare a devenit Fiul lui Dumnezeu, neamul omenesc a fost „înfiat” „în Preaiubitul Lui” (Efeseni 1:6). Așadar, lui Isus I se atribuie titlul de „Întâi Născut”. Ca atare, statutul Său este cu mult mai presus de cel al îngerilor și merită închinarea lor. Atunci când sfătuiește biserica în legătură cu modalitatea cea mai bună de a ajunge la ceilalți creștini, Ellen G. White afirmă următoarele, despre preexistența Domnului Isus: „Nu accentuaţi acele laturi ale mesajului care condamnă obiceiurile şi practicile oamenilor, până când aceştia nu au ocazia să afle că noi credem în Hristos, în divinitatea şi în preexistenţa Lui.” – Mărturii pentru biserică, vol. 6, p. 58. Ellen G. White a ajutat Biserica Adventistă de curând întemeiată să găsească un echilibru biblic cu privire la preexistența lui Hristos. În contextul învierii lui Lazăr, ea a scris următoarele despre natura Domnului Isus: „În Hristos este viaţa originară, neîmprumutată, nederivată.” – Hristos, Lumina lumii/Viața lui Iisus, p. 530.

**La sfârșitul acestor zile și la vremea sfârșitului**

Primii scriitori creștini au crezut că zilele din urmă sosiseră și că ele aveau să culmineze cu a doua venire a lui Isus. Din acest motiv, Pavel a putut spune: „La sfârșitul acestor zile [în contrast cu vremurile prorocilor], ne-a vorbit prin Fiul” (Evrei 1:2). În mod similar, atunci când Petru și ceilalți ucenici au fost acuzați că erau beți, la Cincizecime, Petru a susținut că miracolul vorbirii în limbi era o împlinire a profeției: „«În zilele de pe urmă», zice Dumnezeu, «voi turna din Duhul Meu peste orice făptură; feciorii voștri și fetele voastre vor proroci...” (Faptele 2:17). Profeția din Ioel 2 s-a adeverit la începutul zilelor de pe urmă. De asemenea, atunci când a vorbit despre întruparea lui Isus, Petru a scris: „El [Isus] a fost cunoscut mai înainte de întemeierea lumii [...] pentru voi” (1 Petru 1:20). Aceste zile din urmă sunt caracterizate de prezența batjocoritorilor, a oamenilor care pun la îndoială a doua venire a lui Isus (2 Petru 3:3,4) și care îi exploatează pe cei săraci ca să se îmbogățească ei înșiși (Iacov 5:3). Zilele de pe urmă mai sunt caracterizate și de apariția lui Antihrist (1 Ioan 2:18).

Deși este acceptat faptul că zilele de pe urmă încep , într-un anumit sens, cu întruparea lui Isus, există vreo diferență între aceste zile „de pe urmă” și „vremea sfârșitului”, așa cum este descrisă ea în Daniel și în Apocalipsa? Să luăm în considerare profeția celor 2 300 de seri și dimineți din Daniel 8:14. Timpul acestei profeții se întinde cu mult dincolo de vremea în care a trăit Hristos. Și alte profeții mai au multe evenimente care trebuie să se întâmple, din punctul nostru de vedere, precum cele „șapte urgii” (Apocalipsa 15:1; 21:9). În final, „vrăjmașul cel din urmă” (1 Corinteni 15:26) nu a fost încă nimicit și nici nu am auzit „cea din urmă trâmbiță” (1 Corinteni 15:52). În concluzie, putem spune că zilele de pe urmă încep odată cu biserica apostolică, dar ultimul și cel mai mare eveniment din vremea sfârșitului încă trebuie să aibă loc.

### III. Aplicație

Atunci când analizăm Evrei 1, înțelegem că Pavel a concentrat multă teologie acolo. Este nevoie de un creștinism plin de căldură și de evlavie, orientat pe latura practică. Totuși, practica potrivită sau conduita corespunzătoare (ortopraxia) derivă din ortodoxia noastră, din convingerile sau credințele noastre corecte. O teologie solidă va pune temelia unui frumos stil de viață creștin.

1. Crezi că în ziua de azi trebuie să găsim un echilibru între teologia noastră și practica sau viețuirea creștină? Dacă da, cum?

2. Cum putem face diferența între bagajul nostru religios și cultural și adevărul biblic, chiar și în prezent?

3. Într-o vreme când autoritatea din cultura în care trăim și din biserică sunt în criză, cum ne oferă Evrei 1 călăuzire?