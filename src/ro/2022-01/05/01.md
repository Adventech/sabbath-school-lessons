---
title:  Isus, Dătătorul odihnei
date:  22/01/2022
---

> <p>Textul de memorat</p>
> „Rămâne dar o odihnă ca cea de Sabat pentru poporul lui Dumnezeu.” (Evrei 4:9)

Evrei 1 şi 2 se concentrează pe întronarea lui Isus ca stăpân şi eliberator al poporului lui Dumnezeu. Capitolele 3 şi 4 Îl introduc pe Isus ca fiind Cel care ne oferă odihnă. Această progresie are sens dacă ne amintim că legământul cu David promitea că Dumnezeu avea să-i dea împăratului făgăduit şi poporului său odihnă, izbăvindu-l de „toţi vrăjmaşii [săi]” (2 Samuel 7:10,11). Odihna aceasta este valabilă şi pentru noi acum, când Isus stă la dreapta lui Dumnezeu.

Cartea Evrei o descrie ca fiind atât odihna lui Dumnezeu, cât şi odihna de Sabat (Evrei 4:1-11). Dumnezeu le-a oferit odihna Sa lui Adam şi Evei. Primul Sabat a fost o experienţă a perfecţiunii cu Cel care a făcut posibilă perfecţiunea. Dumnezeu a mai promis şi odihna de Sabat deoarece adevărata păzire a Sabatului cuprinde şi făgăduinţa că Dumnezeu va restaura perfecţiunea de la început.

Când păzim Sabatul, ne amintim că Dumnezeu a luat măsuri perfecte pentru noi atunci când a creat lumea şi când a răscumpărat-o la cruce. Dar, pe lângă faptul că, în primul rând, ne îndreaptă înapoi spre săptămâna Creaţiei, adevărata păzire a Sabatului ne oferă în această lume imperfectă şi o pregustare a viitorului pe care Dumnezeu ni l-a promis.