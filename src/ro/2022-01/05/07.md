---
title:  Un gând de încheiere
date:  28/01/2022
---

În cartea Evrei, Pavel foloseşte odihna de Sabat drept simbol al mântuirii prin har pe care Dumnezeu ne-o oferă. Sensul pe care el îl atribuie acestei odihne implică faptul că Sabatul a fost preţuit şi respectat de credincioşi. Totuşi, începând cu secolul al II-lea d.Hr., avem dovezi despre o schimbare decisivă în biserică. Păzirea Sabatului a încetat să mai fie considerată un simbol al mântuirii şi a fost, în schimb, văzută ca un simbol al loialităţii faţă de iudaism şi faţă de vechiul legământ, care trebuia evitat. Păzirea Sabatului devenise totuna cu „simpatizarea” iudaismului. Ignatius Antioch (circa 110 d.Hr.) remarca: „Aceia care au trăit potrivit vechii rânduieli au găsit o nouă speranţă. Ei nu mai ţin Sabatul, ci ziua Domnului – ziua în care am fost readuşi la viaţă cu Hristos.” – Jacques B. Doukhan, Israel and the Church: Two Voices for the Same God (Hendrickson Publishers, Peabody, MA, 2000, p. 42). Pierderea înţelegerii despre păzirea Sabatului ca simbol al mântuirii prin har a dus la lepădarea Sabatului în biserica creştină.

„Pentru toţi aceia care primesc Sabatul ca un semn al puterii creatoare şi răscumpărătoare a lui Hristos, el va fi o desfătare. Văzându-L pe Hristos în Sabat, ei se desfată în El. Sabatul îi îndrumă către lucrările creaţiunii, ca o dovadă a marii Lui puteri de a mântui. În timp ce ne atrage atenţia către pacea Edenului care a fost pierdută, el ne vorbeşte despre pacea restabilită prin Mântuitorul. Fiecare lucru din natură repetă chemarea Lui: «Veniţi la Mine, toţi cei trudiţi şi împovăraţi, şi Eu vă voi da odihnă» (Matei 11:28).” – Ellen G. White, Hristos, Lumina lumii/Viaţa lui Iisus, p. 289.

STUDIU LA RÂND – BIBLIA ŞI CARTEA EVANGHELIZARE

**Biblia: Geneza 3-9**

`1. Cine a fost numită „mama tuturor celor vii”?`

`2. Ce semnificaţie are numele Noe?`

`3. În a câta zi după intrarea lui Noe în corabie a venit potopul?`

`4. Cine a promis că se va uita la curcubeul din nori?`

Evanghelizare, Secţiunea 17, subcapitolul „Un mare seceriş din rândul evreilor”

`5. Ce va fi pentru evrei ca „zorile unei creaţii noi”?`