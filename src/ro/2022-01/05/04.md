---
title:  „Astăzi, dacă auziţi glasul Lui”
date:  25/01/2022
---

`4. Ce înseamnă să intri în odihnă „astăzi” în lumina păzirii Sabatului? Evrei 4:4-8`

Necredinţa a împiedicat generaţia din pustie să intre în odihna promisă de Dumnezeu. Dar Dumnezeu a continuat să îndemne poporul să intre în această odihnă şi să nu-şi împietrească inima. Pavel repetă de multe ori că făgăduinţa lui Dumnezeu „rămâne” (Evrei 4:1,6,9). El foloseşte, în greacă, verbele sinonime kataleipō şi apoleipō, „a rămâne”, subliniind că „rămâne în picioare promisiunea intrării în odihna Lui” (Evrei 4:1). Faptul că invitaţia de a intra în această odihnă a fost repetată în timpul lui David (Evrei 4:6,7, cu referire la Psalmii 95) presupune că făgăduinţa nu fusese revendicată şi că era încă accesibilă. De fapt, Pavel sugerează că experienţa adevăratei odihne de Sabat a fost valabilă încă de la Creaţie (Evrei 4:3,4).

Dumnezeu ne invită „astăzi” să intrăm în odihna Sa. „Astăzi” este un concept foarte important în Scriptură. Când a reînnoit legământul poporului cu Dumnezeu la hotarele Ţării Promise, Moise a subliniat importanţa adverbului de timp „astăzi” (Deuteronomul 5:3; compară cu Deuteronomul 4:8; 6:6 etc.). A fost un timp de reflecţie pentru popor, ca să recunoască credincioşia lui Dumnezeu (Deuteronomul 11:2-7) şi de luare a deciziei de a asculta de Domnul (Deuteronomul 5:1-3). În mod asemănător, Iosua le-a adresat următorul îndemn israeliţilor din vremea sa: „Alegeţi astăzi cui vreţi să slujiţi” (Iosua 24:15).

În acelaşi fel, „astăzi” pentru noi este un timp al deciziilor, al ocaziilor, dar şi al pericolului, după cum a fost mereu pentru poporul lui Dumnezeu (vezi 2 Corinteni 6:20). „Astăzi” apare de cinci ori în Evrei 3 şi 4 şi faptul acesta subliniază importanţa ascultării de glasul lui Dumnezeu (Evrei 3:7,15; 4:7), pentru că, dacă nu ascultăm şi nu credem Cuvântul lui Dumnezeu, vom ajunge să fim neascultători şi să ne împietrim inimile. Acest lucru ar putea chiar să ne împiedice să intrăm în Canaanul ceresc, la fel cum a împiedicat generaţia din deşert să intre în Canaanul pământesc. Dar Isus i-a înfrânt pe vrăjmaşii noştri (Evrei 2:14-16) şi a inaugurat un nou legământ (Evrei 8-10). Prin urmare, ne putem apropia „cu deplină încredere de scaunul harului” (Evrei 4:14-16). Apelul „astăzi” ne invită să recunoaştem că Dumnezeu a fost credincios faţă de noi şi ne-a oferit toate motivele ca să-l acceptăm invitaţia chiar acum, fără întârziere.

`Ce decizii spirituale trebuie să iei „astăzi”, adică să nu mai amâni pentru o altă zi? Care au fost experienţele tale din trecut când ai amânat să faci ce ştiai că Dumnezeu voia să faci imediat?`