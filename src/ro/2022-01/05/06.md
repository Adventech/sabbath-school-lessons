---
title:  O pregustare a noii Creaţii
date:  27/01/2022
---

`7. Ce diferenţe găseşti între textele de mai jos cu privire la semnificaţia Sabatului? Exodul 20:8-11 compară cu Deuteronomul 5:12-15 şi Evrei 4:8-11`

După cum am văzut deja, textele din Exodul şi din Deuteronomul ne invită să ne uităm în trecut. Ele ne îndeamnă să ne odihnim în Sabat ca să celebrăm ce a realizat Dumnezeu prin crearea lumii şi prin răscumpărarea poporului Său. Totuşi, Evrei 4:9-11 ne invită să privim în viitor. Ne spune că Dumnezeu ne-a pregătit o odihnă de Sabat care este în viitor. Ne sugerează o nouă dimensiune a păzirii Sabatului. Odihna de Sabat nu doar comemorează biruinţele lui Dumnezeu din trecut, ci şi celebrează promisiunile Sale din viitor.

Dimensiunea escatologică a păzirii Sabatului a existat dintotdeauna, dar a fost adesea neglijată. După cădere, ea a ajuns să însemne promisiunea că, într-o zi, Dumnezeu va restaura creaţia, aducând-o la slava ei de la început prin intermediul lui Mesia. Dumnezeu ne-a poruncit să celebrăm actele Sale de răscumpărare prin păzirea Sabatului, deoarece Sabatul arată înainte spre punctul culminant al răscumpărării, în cadrul unei noi creaţii. Păzirea Sabatului este o anticipare a cerului în această lume imperfectă.

În tradiţia iudaică, lucrul acesta a fost clar dintotdeauna. În Viaţa lui Adam şi a Evei, o lucrare scrisă între 100 î.Hr. şi 200 d.Hr. (în James H. Charlesworth, ed., The Old Testament Pseudepigrapha, vol. 2, p. 18), se spune că „ziua a şaptea este un semn al învierii, al odihnei veacurilor viitoare”. O altă sursă iudaică antică spune: Veacul care va veni este „ziua în care odihna deplină a Sabatului este veşnică”. – Jacob Neusner, The Mishnah, a New Translation, p. 873. O sursă mai târzie, Othiot of Rabby Akiba, afirmă: „Israel a spus înaintea Celui Sfânt, binecuvântat să fie El: «Stăpâne al lumii, dacă noi păzim poruncile, ce răsplată vom avea?» El le-a răspuns: «Lumea de apoi.» Ei I-au zis: «Arată-ne cum este.» Şi El le-a arătat Sabatul.” – Theodore Friedman, „The Sabbath Anticipation of Redemption”, Judaism: A Quarterly Journal, vol. 16, pp. 443, 444.

Sabatul este ca să sărbătorim, ca să ne bucurăm şi ca să fim recunoscători. Când păzim Sabatul, arătăm că noi credem promisiunile lui Dumnezeu şi că Îi acceptăm darul harului. Sabatul înseamnă o credinţă vie şi plină de viaţă. În ce priveşte faptele, păzirea Sabatului este, probabil, expresia deplină a convingerii că noi suntem mântuiţi prin har, prin credinţa în El.

`Cum putem învăţa să păzim Sabatul într-un mod care să arate că, într-adevăr, am înţeles ce înseamnă mântuirea prin har, prin credinţă, fără faptele Legii?`