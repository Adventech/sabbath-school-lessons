---
title:  Ţara, ca loc de odihnă
date:  23/01/2022
---

`1. Citeşte Geneza 15:13-21. Ce i-a promis Dumnezeu lui Avraam?`

Când Dumnezeu i-a eliberat pe israeliţi din sclavia Egiptului, scopul Lui a fost de a-i duce în ţara Canaan, unde puteau să-I slujească şi să-L asculte nestingheriţi (Exodul 8:1; Psalmii 105:43-45), inclusiv să se bucure de odihna de Sabat pe care faraonul le-o interzisese (Exodul 5:5). Ţara Canaan era moştenirea pe care Dumnezeu i-o făgăduise părintelui lor Avraam, pentru că acesta ascultase de glasul Său şi îşi părăsise ţara natală ca să meargă în Ţara Promisă (Geneza 11:31-12:4).

Scopul pentru care Dumnezeu le-a dăruit copiilor lui Israel ţara Canaan nu a fost doar acela de a o lua în stăpânire. El i-a adus la Sine (Exodul 19:4). Dorinţa Lui era ca ei să locuiască într-o ţară unde să se poată bucura de o relaţie strânsă cu El, fără niciun impediment, şi să fie o mărturie pentru lume despre cine era adevăratul Dumnezeu şi ce I-a oferit El poporului Său. Asemenea Sabatului Creaţiei, ţara Canaan a fost un cadru care a făcut posibilă relaţia apropiată cu Răscumpărătorul lor şi desfătarea în bunătatea Lui.

În Deuteronomul 12:1-14, Domnul le-a spus israeliţilor că aveau să intre în odihna Lui nu atunci când vor intra în ţară, ci după ce vor elibera ţara de idolatrie. După aceea, Dumnezeu avea să le arate lor, celor aleşi ai Săi, un loc unde va locui printre ei.

`2. Care sunt cele două lucruri pe care odihna de Sabat le comemorează şi ce legătură există între ele? Exodul 20:8-11`

Dumnezeu a asociat Sabatul săptămânii Creaţiei cu eliberarea din Egipt. El le-a poruncit israeliţilor să păzească ziua a şaptea ca un memorial al lucrării Lui creatoare şi al răscumpărării lor din Egipt. Atât Creaţia, cât şi răscumpărarea sunt înscrise în porunca despre Sabat. După cum nu ne-am creat singuri, la fel nu ne putem nici răscumpăra singuri. Este o lucrare pe care doar Dumnezeu o poate face şi, prin faptul că ne odihnim, recunoaştem dependenţa noastră de El nu doar în ce priveşte existenţa, ci şi în ce priveşte mântuirea. Păzirea Sabatului este o expresie grăitoare a mântuirii care se capătă doar prin credinţă.

`Cum ne ajută păzirea Sabatului să înţelegem totala noastră dependenţă de Dumnezeu?`