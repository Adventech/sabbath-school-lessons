---
title:  Să intrăm în odihna Lui
date:  26/01/2022
---

`5. Citeşte Evrei 3:11 şi Evrei 4:1,3,5,10. Cum caracterizează Dumnezeu odihna în care ne invită să intrăm?`

Atât porunca despre Sabat din Exodul 20:8-11, cât şi reafirmarea ei prin gura lui Moise, din Deuteronomul 5:12-15, ne invită să ne aducem aminte ce a făcut Dumnezeu pentru noi. În cuvintele scrise pe piatră, atenţia ne este îndreptată către finalul lucrării Sale de Creaţie (Exodul 31:18; 34:28). În Deuteronomul, poporului i se porunceşte să ţină Sabatul în virtutea eliberării din robia egipteană, pe care tot Dumnezeu o realizase pentru ei. Ieşirea din Egipt arăta spre lucrarea supremă de eliberare din păcat pe care Hristos avea să o realizeze la cruce, atunci când a zis: „S-a isprăvit!” (Ioan 19:30). Astfel, Sabatul are o dublă binecuvântare şi o semnificaţie specială pentru noi, creştinii.

`6. Citeşte Evrei 4:9-11,16. Ce anume suntem chemaţi să facem?`

Odihna de Sabat celebrează atât finalizarea Creaţiei lui Dumnezeu (Geneza 2:1-3; Exodul 20:8-11), cât şi finalizarea lucrării Sale de răscumpărare (Deuteronomul 5:12-15). În mod similar, întronarea lui Isus în templul ceresc celebrează finalizarea misiunii Lui de a aduce o jertfă desăvârşită pentru salvarea noastră (Evrei 10:12-14).

De remarcat că Dumnezeu Se odihneşte doar după ce S-a asigurat că noi suntem bine. La sfârşitul săptămânii Creaţiei, Dumnezeu S-a odihnit după ce terminase de creat lumea. Mai târziu, El S-a odihnit în templu doar după ce cucerirea ţării pe care i-o făgăduise lui Avraam a fost dusă la bun sfârşit prin victoriile lui David şi copiii lui Israel „au locuit în linişte” (1 Împăraţi 4:21-25; compară cu Exodul 15:18-21; Deuteronomul 11:24; 2 Samuel 8:1-14). Dumnezeu a avut o casă a Sa, construită special pentru Sine, doar după ce poporul şi împăratul au avut case pentru ei înşişi.

`Cum putem intra în odihna Lui chiar acum? Cu alte cuvinte, cum ne putem odihni, prin credinţă, în asigurarea mântuirii pe care o avem în Hristos, şi nu în noi înşine?`