---
title:  Din cauza necredinţei
date:  24/01/2022
---

`3. De ce poporul Israel nu a putut să intre în odihna promisă? Evrei 3:12-19`

Trista istorie ne spune că cei care au fost eliberaţi din Egipt nu au putut intra în odihna pe care Dumnezeu le-o făgăduise. Când au ajuns la Cades-Barnea, la hotarele Ţării Promise, israeliţilor le-a lipsit credinţa de care aveau nevoie. Numeri 13 şi 14 arată că iscoadele din Israel „au înnegrit înaintea copiilor lui Israel ţara pe care o iscodiseră” (Numeri 13:32). Ei au declarat că ţara era bună, dar i-au avertizat că locuitorii erau puternici, iar cetăţile, întărite şi că nu aveau să fie în stare să o cucerească.

Iosua şi Caleb au fost de acord că ţara era bună şi nu au pus în discuţie faptul că oamenii erau puternici şi cetăţile, întărite. Ei au mai spus că Dumnezeu era cu ei şi că îi va duce în ţară (Numeri 14:7-9). Cu toate acestea, poporul care văzuse cum Dumnezeu distrusese Egiptul prin plăgi (Exodul 7-12), cum nimicise armata faraonului în Marea Roşie (Exodul 14), cum îi dăduse pâine din cer (Exodul 16) şi apă din stâncă (Exodul 17) şi cum Îşi manifestase prezenţa şi călăuzirea neîntreruptă prin nor (Exodul 40:36-38) a dat greş în a se încrede în El acum. Este surprinzător şi tragic, totodată, că generaţia care a văzut asemenea dovezi ale puterii lui Dumnezeu a devenit un simbol al necredinţei (Neemia 9:15-17; Psalmii 106:24-26; 1 Corinteni 10:5-10).

Dumnezeu le-a promis copiilor Săi daruri care trec dincolo de posibilităţile umane. De aceea, le primim datorită harului, prin credinţă. Evrei 4:2 lămureşte că făgăduinţa pe care poporul a primit-o „nu le-a ajutat la nimic, pentru că n-a găsit credinţă la cei ce [au auzit-o]”.

Copiii lui Israel au călătorit ca un popor până la hotarele Ţării Promise. Când s-au confruntat cu rapoartele contradictorii, ei s-au identificat cu cei fără credinţă. Credinţa, sau lipsa ei, este molipsitoare. Iată de ce Epistola către evrei le atrage atenţia destinatarilor ei să vegheze „unii asupra altora”, să se îndemne „la dragoste şi la fapte bune” (Evrei 10:24) şi „nimeni să nu se abată de la harul lui Dumnezeu” (Evrei 12:15).

`Cum îţi poţi ajuta fraţii de credinţă să aibă o credinţă puternică? Cum te poţi asigura că nu spui sau nu faci niciodată nimic care ar slăbi credinţa celui de lângă tine?`