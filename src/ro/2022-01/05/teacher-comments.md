---
title:  Material Pentru Instructori
date:  28/01/2022
---

**Texte-cheie:** Geneza 15:13-21; Evrei 3:12-19; 4:6-11; 4:1,3,5,10; Deutero­nomul 5:1-3; Evrei 4:8-11.

### I. Privire generală

**Temele studiului**

Legământul încheiat cu David i-a făgăduit odihnă împăratului întronat și poporului său. Succesiunea logică a cărții Evrei coincide cu această idee. În Evrei 1 și 2 observăm preeminența lui Hristos în calitate de Conducător și Eliberator divin al poporului Său. Evrei 3 și 4 arată superioritatea lui Isus față de Moise și față de Iosua, ca Lider divin care oferă odihnă. Odihna de Sabat din Vechiul Testament este prezentată în cele două versiuni ale Celor Zece Porunci (Exodul 20 și Deuteronomul 5). Textul primei versiuni pune accentul pe Creație, pe când textul celei de-a doua versiuni pune accentul pe Răscumpărare. În Evrei 3 și 4, Pavel folosește generația de oameni care a ieșit din Egipt (nu și copilașii lor) ca exemplu de necredință și neascultare (Evrei 3:19) pentru a sublinia consecința nefastă de a nu putea intra în țara odihnei din Canaan. Adresându-se cititorilor săi, Pavel îi îndeamnă cu un pasaj citat din Psalmii 95: „Astăzi, dacă auziți glasul Lui, nu vă împietriți inimile!” (Evrei 4:7), ci, mai degrabă, să aleagă să intre în odihna Sa (Evrei 4:9). Ce este această odihnă (în greacă, sabbatismos) despre care vorbește Pavel? De ce apostolul își încurajează cititorii să intre în odihnă? Acestea sunt întrebările pe care le vom aborda în continuare.

### II. Comentariu

**Rămâne o păzire a Sabatului**

Să începem prin a defini „odihna” din Evrei 4:9. Potrivit The SDA Bible Commentary, termenul redat cu „odihnă” în acest pasaj derivă din grecescul sabbatismos, care înseamnă „un repaus [de la o activitate anterioară]”, care, într-o întrebuințare ulterioară, a ajuns să însemne „o păzire a Sabatului”, de la verbul sabbatizō, „a se odihni”, „a înceta”, „a păzi Sabatul”.

„Sabbatizō este folosit de șapte ori în Septuaginta (LXX, traducerea Vechiului Testament din ebraică în greacă): o dată despre Sabatul literal al zilei a șaptea (Exodul 16:30), o dată despre celelalte Sabate (Leviticul 23:32) și de cinci ori despre odihna de care se bucură țara în anul sabatic (Leviticul 26:34,35; 2 Cronici 36:21). [...] În consecință, ideea de bază redată prin sabbatizō în LXX este de odihnire sau încetare a muncii sau a oricărei alte activități. Deci, utilizarea termenilor corespondenți din greacă și din ebraică presupune că substantivul sabbatismos poate să denote fie «odihna» Sabatului literal, fie pur și simplu «odihnă» sau «încetare» într-un sens mai general. Astfel, un studiu din punct de vedere lingvistic al termenului sabbatismos din Evrei 4:9 lasă loc incertitudinii dacă aici se face referire la «odihna» săptămânală de Sabat sau, pur și simplu, la «odihnă» sau «încetare» într-un sens general. Doar contextul poate rezolva această problemă.

Scriitorul cărții Evrei pare să folosească katapausis [«a înceta munca»; vezi Evrei 3:11] și sabbatismos ca sinonime, într-o oarecare măsură:

1. Fiindcă Iosua nu i-a putut da lui Israel o «odihnă” spirituală (katapausis, vers. 8), rămâne sabbatismos (vers. 9) pentru creștini. Principiul consecvenței pare să necesite ca ceea ce rămâne să fie la fel cu ceea ce a fost, ca să începem cu începutul...

2. Din versetele 1 și 6 reiese clar că ceea ce rămâne pentru poporul lui Dumnezeu în timpurile Noului Testament este katapausis; în vers. 9 se spune că rămâne sabbatismos. A afirma că ceea ce rămâne pentru «poporul lui Dumnezeu” este Sabatul săptămânal înseamnă a declara că Iosua nu a reușit să îl conducă pe poporul Israel la odihna Sabatului săptămânal.

3. Faptul că în LXX, Biblia bisericii din Noul Testament, termenii katapauō (Geneza 2:2,3; Exodul 20:11) și sabbatizō (Exodul 16:30; Leviticul 23:32) sunt interschimbabili cu referire la Sabatul zilei a șaptea tinde să excludă posibilitatea că autorul cărții Evrei a intenționat să facă o distincție între formele substantivale ale acestor termeni în Evrei 3 și 4.

În plus, se poate observa că evreii din vremea lui Pavel, creștini sau necreștini, au fost scrupuloși în ce privește păzirea poruncii a patra. Cu siguranță, când le-a scris evreilor, autorul epistolei nu a considerat că era necesar să le dovedească faptul că păzirea Sabatului «rămâne». Dacă concluzia subiectului dezvoltat începând cu Evrei 3:7 este că păzirea Sabatului rămâne pentru poporul lui Dumnezeu, atunci autorul Epistolei către evrei se face vinovat de non sequitur, adică de o eroare logică, deoarece concluzia nu reiese din premise. Nu ar fi avut niciun rost ca autorul să se trudească atât de mult pentru a-i convinge pe evrei să facă ceva ce deja făceau, și anume să păzească Sabatul zilei a șaptea. Mai mult, pe vremea apostolilor, Sabatul zilei a șaptea era păzit de toți creștinii, evrei și neamuri deopotrivă, și orice argument care să dovedească validitatea lui la începuturile Creștinismului nu ar fi avut niciun sens. De asemenea, se poate observa cum secțiunea cărții Evrei compusă din capitolele 3 și 4 se deschide cu o invitație ca cititorii să-și ațintească «privirile la Apostolul și Marele-Preot al mărturisirii noastre, adică Isus» (Evrei 3:1) și se încheie cu un apel arzător ca ei să vină cu «deplină încredere» înaintea Lui ca să capete «îndurare și să [găsească] har, pentru ca să [fie] ajutați la vreme de nevoie» (Evrei 4:16). Într-adevăr, este neclară relația care ar putea exista între argumentul extins, care are scopul de a dovedi că păzirea Sabatului rămâne o obligație pentru biserica creștină, și tema afirmată în capitolele 3 și 4, și anume cea a slujirii lui Hristos ca Mare-Preot al nostru în sanctuarul ceresc.

«Odihna despre care se vorbește aici este odihna harului» (Ellen G. White, Material suplimentar despre Evrei 4:9; vezi TV 253). Este «adevărata odihnă a credinței».” – Ellen G. White, Cugetări de pe Muntele Fericirilor, p. 7.

Intrăm în «odihna» lui Dumnezeu atunci când ne «ațintim» privirile asupra lui Isus (Evrei 3:1) și când ascultăm de glasul Lui ( 3:7,15; 4:7), atunci când ne exercităm credința (4:2,3), când ne oprim din eforturile noastre de a dobândi mântuirea (vers. 10), când «rămânem tari în mărturisirea noastră» (vers. 14) și când ne apropiem de scaunul harului (vers. 16). Aceia care se vor angaja într-o asemenea experiență trebuie să ia seama să nu aibă «inimă rea și necredincioasă» (Evrei 3:12), să nu-și împietrească inimile (3:8,15: 4:7). Ei trebuie să se grăbească să intre în «odihna» lui Dumnezeu (4:11).

Aceia care intră în «odihna» lui Dumnezeu «vor rămâne» în «mărturisirea» lor (Evrei 4:14). Se vor apropia «cu deplină încredere de scaunul harului» ca să capete «îndurare și să [găsească] har, pentru ca să [fie] ajutați la vreme de nevoie» (vers. 16).” – SDA Bible Commentary, vol. 7, pp. 422, 423, comentariu asupra noțiunii de „Odihnă” din Evrei 4:9.

Ellen G. White încadrează dezbaterea asupra odihnei despre care se vorbește în Evrei 4:9 într-o schiță din viața marelui reformator englez, John Wesley: „... Într-o perioadă de mare întuneric spiritual au apărut Whitefield şi fraţii Wesley ca purtători de lumină pentru Dumnezeu. Sub conducerea bisericii oficiale, poporul Angliei alunecase într-o stare de decădere religioasă care abia se mai deosebea de păgânism. Religia naturală era obiectul de studiu preferat al clerului şi constituia cea mai mare parte a teologiei lor. Clasele înalte îşi băteau joc de evlavie şi se mândreau că sunt mai presus decât ceea ce numeau ele fanatism. Clasele de jos se aflau într-o ignoranţă evidentă şi erau pradă viciului, în timp ce biserica nu mai avea nici curajul, nici credinţa să susţină cauza ruinată a adevărului. Marea doctrină a îndreptăţirii prin credinţă, atât de clar predicată de Luther, fusese aproape cu totul pierdută din vedere şi înlocuită cu principiul romano-catolic că mântuirea se poate obţine prin fapte bune. Whitefield şi fraţii Wesley, membri ai bisericii oficiale, erau căutători sinceri ai harului lui Dumnezeu şi fuseseră învăţaţi că acesta se putea asigura printr-o viaţă morală şi prin păzirea preceptelor religioase. […]

Wesley şi colaboratorii lui au ajuns să înţeleagă că adevărata religie se află în inimă şi că Legea lui Dumnezeu se extinde asupra gândurilor în aceeaşi măsură ca şi asupra cuvintelor şi faptelor. Convinşi de nevoia sfinţeniei inimii, cât şi de corectitudinea conduitei exterioare, ei au început cu entuziasm să ducă o nouă viaţă. Prin cele mai conştiinciose şi evlavioase eforturi, ei se străduiau să supună relele inimii fireşti. Duceau o viaţă de renegare de sine, binefacere şi umilinţă, respectând cu mare stricteţe şi exactitate orice regulă care credeau că poate fi folositoare pentru obţinerea a ceea ce doreau atât de mult – acea sfinţenie care putea să le asigure bunăvoinţa lui Dumnezeu. Dar nu şi-au atins scopul propus. Inutile au fost eforturile lor de a se elibera de sub condamnarea păcatului sau de a-i sfărâma puterea. Era aceeaşi luptă pe care o dusese Luther în chilia din Erfurt. Era aceeaşi întrebare care îi torturase sufletul: «Cum poate un om să fie drept înaintea lui Dumnezeu?» (Iov 9:2). […]

Wesley, sub îndrumarea unui predicator morav, a ajuns la o înţelegere mai clară a credinţei Bibliei. El a fost convins că trebuie să renunţe la orice dependenţă de faptele proprii pentru mântuire şi că trebuie să se încreadă cu totul în «Mielul lui Dumnezeu, care ridică păcatul lumii». La o adunare a Fraţilor Moravi din Londra, a fost citită o declaraţie a lui Luther care descria schimbarea pe care Duhul lui Dumnezeu o produce în inima credinciosului. Pe când asculta, în sufletul lui Wesley s-a aprins credinţa … «am simţit că aveam încredere în Hristos, numai în Hristos, pentru mântuire. Mi-a fost dată asigurarea că El mi-a îndepărtat păcatele, da, chiar şi pe ale mele, şi m-a salvat de legea păcatului şi a morţii». […]

De-a lungul anilor de eforturi obositoare şi fără niciun semn încurajator – ani de aspră lepădare de sine, de reproşuri şi umilire –, Wesley se dedicase ferm scopului său unic de a-L căuta pe Dumnezeu. Acum Îl găsise şi a descoperit că harul pe care se chinuise să-l obţină prin rugăciuni şi posturi, prin fapte de binefacere şi sacrificiu de sine, era un dar «fără bani şi fără plată».” – Ellen G. White, Tragedia veacurilor, pp. 253–256.

### III. Aplicație

1. Cum ilustrează istoria vieții lui John Wesley diferența dintre bizuirea doar pe meritele lui Hristos și inutilitatea încrederii în propriile merite pentru a ne mântui?

2. Ce este odihna care rămâne pentru creștini, din Evrei 4:9?

3. Ellen G. White afirmă că odihna despre care vorbește Pavel în Evrei 4:9 este odihna harului. Cum intrăm în această odihnă?