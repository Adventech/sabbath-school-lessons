---
title: 'Stăruiți în dragostea frățească'
date: 19/03/2022
---

> <p>Text de memorat</p>
> „Stăruiți în dragostea _____________” (Evrei 13:1).

Evrei 13 prezintă sfatul final al apostolului: „Stăruiți în dragostea frățească” (vers. 1). Pe parcursul epistolei, el a declarat că noi facem parte din casa Împăratului – Mare-Preot Isus. Altfel spus, noi suntem frații și surorile Sale. Autorul nu se gândește la cei cărora le scrie ca la un grup de oameni care se ocupă de mântuirea lor în cadrul unei relații individuale cu Isus, ci ca la o familie sau ca la o casă în care toți sunt mântuiți împreună. Pavel a descris lucrarea pe care o face Isus pentru noi ca fiind „dragostea frățească”: „Lui nu-I este rușine să-i numească frați” (Evrei 2:11). Așadar, cei credincioși ar trebui să facă unul pentru altul ceea ce Isus a făcut pentru ei.

În Epistola către evrei, dragostea frățească înseamnă ca frații să se îndemne „unii pe alții” ca nimeni să nu se abată de la harul lui Dumnezeu (Evrei 3:13; 10:24,25; 12:15-17). În capitolul 13, acest fel de dragoste include numeroase fapte: primirea de oaspeți (vers. 2), vizitarea și susținerea celor închiși și a celor chinuiți (vers. 3), respectarea legământului de căsătorie (vers. 4), evitarea lăcomiei (vers. 5,6), aducerea-aminte și ascultarea de liderii bisericii (vers. 7-17) și rugăciunile înălțate pentru autorul însuși (vers. 18, 19).