---
title: 'Material Pentru Instructori'
date: 18/02/2022
---

**Texte-cheie:** Evrei 7:11-19; 8:10-12; Ieremia 31:31-34; Evrei 8:1-6; Exodul 24:1-8; Ezechiel 36:26,27.

### I. Privire generală

**Temele studiului:**

Legământul cel vechi a fost instituit pe baza preoției leviților. Ca parte din acest acord, doar leviții slujeau în calitate de mediatori între Dumnezeu și israeliți. Însă cartea Evrei vorbește despre modul în care Isus a fost numit Mare-Preot, după rânduiala lui Melhisedec. Mai mult, Pavel evocă faptul că Isus nu era din seminția lui Levi (Evrei 7:14), ci din seminția lui Iuda. Astfel, conform legilor preoției leviților, El nu putea sluji ca preot. Totuși, Domnul Hristos a fost numit Mare-Preot de Dumnezeu Însuși: „Tu ești preot în veac” (Evrei 7:21).

Cineva s-ar putea întreba în mod legitim cum a putut un bărbat din seminția lui Iuda să devină preot, date fiind restricțiile levitice. Doar leviții trebuiau să slujească la templu. În mod logic, mai întâi ar fi trebuit să aibă loc o schimbare. Pavel remarcă faptul că o asemenea schimbare în cadrul preoției ar necesita o schimbare similară în legea preoției (Evrei 7:12). Dar o schimbare în legea preoției ar duce la o schimbare a legământului. Legământul dintâi a fost făcut cu leviții, iar al doilea, cu Hristos. De ce să aibă loc o schimbare totală? Studiul arată clar că legământul cel vechi nu putea să curețe cugetul de păcate (Evrei 10:4; 9:14), o curățire care reprezintă neprihănirea pe care Hristos ne-o atribuie. Jertfele de animale au arătat înainte spre Isus, adevăratul Miel al lui Dumnezeu „care ridică păcatul lumii!” (Ioan 1:29). Odată cu legământul cel nou, avem nu doar un arbitru, un negociator sau un martor, ci și un garant care ne asigură că făgăduințele legământului se vor împlini. Mai mult, în cadrul acestui nou legământ, oamenii își vor însuși legile lui Dumnezeu pentru că El „le [va] scrie în inimile lor” (Evrei 8:10).

### II. Comentariu

**Superioritatea lui Melhisedec**

De multe ori în Evrei (Evrei 5:6,10; 6:20), Hristos este descris ca fiind un preot după rânduiala lui Melhisedec. Pavel dedică o bună parte din capitolul 7 preoției lui Melhisedec, cu scopul de a descrie natura preoției lui Hristos. În același timp, el stabilește că preoția Domnului Isus este superioară preoției leviților.

Există doar două referiri la Melhisedec, în Vechiul Testament: Geneza 14:18 și Psalmii 110:4. Cartea Evrei face un rezumat al raportului din Geneza și constată că Melhisedec este un preot (Evrei 7:1), că se aseamănă cu Isus (Evrei 7:3) și că este mai mare decât Avraam (Evrei 7:4). Narațiunea din Geneza descrie primul război consemnat în Biblie, prezentându-l pe Avraam în timp ce îi urmărește pe cei patru împărați invadatori care îl luaseră prizonier pe nepotul lui, Lot. După ce i-a eliberat pe prinșii de război, Avraam se întoarce acasă. Pe drum, Melhisedec, regele-preot al Salemului (Ierusalim), îl întâmpină pe Avraam cu pâine și cu vin, un detaliu care lipsește din raportul cărții Evrei. Cel dintâi îl binecuvântează pe cel din urmă, și cel din urmă îi dă zecime celui dintâi (Evrei 7:1,2). Deci ce îl face pe Melhisedec să fie mai presus de preoții din seminția lui Levi? Trei lucruri, după cum vom vedea.

În primul rând, Melhisedec este „fără tată, fără mamă, fără spiță de neam, neavând nici început al zilelor, nici sfârșit al vieții” (Evrei 7:3). În lumea gre­co-romană, cine nu avea tată însemna că era un copil nelegitim. Cine nu avea mamă însemna că provenea dintr-o femeie cu un statut social inferior. Dar în lumea iudaică, atunci când un om era fără o genealogie sau fără o spiță de neam însemna că nu se putea califica pentru preoția leviților. A fost Melhisedec un personaj divin, așa cum mulți au concluzionat? Nu. El intră brusc în scenă, în Geneza 14, și dispare la fel de rapid, dar fără nicio aluzie la contextul lui familial. Fiindcă raportul din Geneza nu ne spune despre tatăl lui, despre mama lui sau despre genealogia lui, Pavel îl ia pe Melhisedec drept un exemplu perfect pentru a ilustra natura veșnică a Domnului Hristos. Acest lucru este susținut de afirmația: „neavând nici început al zilelor, nici sfârșit al vieții, dar care a fost asemănat cu Fiul lui Dumnezeu, rămâne preot în veac” (Evrei 7:3).

Mai mult, în Evrei 7:8 leviții sunt din nou comparați cu Melhisedec: „Și apoi” (engl. „în primul caz”) leviții muritori primesc zecime de la frații lor israeliți, „pe când acolo” (engl. „dar, în celălalt caz”), adică în cazul lui Melhisedec, zeciuiala o primește „cineva despre care se mărturisește că este viu” (Evrei 7:8). Aici, caracterul muritor al leviților este pus în contrast cu absența consemnării morții lui Melhisedec, în Geneza 14.

Melhisedec nu a murit? Ba da, dar faptul că moartea lui nu este raportată în Scriptură îl ajută pe Pavel să vadă în el un exemplu perfect al naturii veșnice a lui Hristos. Absența unui astfel de detaliu a fost un principiu folosit de scriitorii antici. Tăcerea Scripturii asupra unui anumit aspect este luată drept dovadă că acel lucru nu există. Melhisedec își face apariția în cadrul narațiunii fără o obârșie și iese din scenă fără un raport despre moartea lui, ceea ce arată, în mod tipologic, spre Cel care este veșnic. Fiindcă Melhisedec arată spre veșnicie și leviții au o existență limitată, el este mai mare decât ei.

În al doilea rând, Melhisedec este mai mare decât leviții pentru că l-a binecuvântat pe Avraam, patriarhul, care este descris ca fiind cel care a primit făgăduința (Evrei 6:13; 7:6). Astfel, este „fără îndoială că cel mai mic [Avraam] este binecuvântat de cel mai mare [Melhisedec]” (Evrei 7:7). Melhisedec este mai mare decât Avraam nu doar datorită preoției sale continue, ci și pentru că l-a binecuvântat pe Avraam.

În al treilea rând, Melhisedec este superior leviților pentru că „până și patriarhul Avraam i-a dat zeciuială din prada de război!” (Evrei 7:4). Strănepotul Levi și descendenții lui i-au dat zeciuială, prin Avraam, acestui preot al lui Dumnezeu, Melhisedec, care nu era dintre leviți (Evrei 7:9,10). Absența unei genealogii levitice nu l-a împiedicat pe Melhisedec să primească zecime de la Avraam. În același fel, absența unei genealogii levitice nu Îl poate împiedica pe Isus să slujească în calitate de preot. Legea le poruncea leviților să ia zeciuială de la frații lor israeliți și, la rândul lor, să dea zeciuială din zeciuiala primită (Numeri 18:21-26). Pavel vorbește tocmai despre această tradiție (Evrei 7:5). Logica argumentului său este evidentă. Melhisedec este mai mare decât Avraam, în consecință el trebuie să fie mai mare decât Levi. Prin extensie, preoția lui Melhisedec este mai mare decât cea a leviților. Dacă este adevărat, atunci preoția lui Hristos este superioară preoției oricăror preoți omenești din sanctuarul sau templul pământesc. Prin urmare, El este numit preot „în veac după rânduiala lui Melhisedec” (Evrei 7:17).

Pe scurt, Melhisedec este mai mare decât leviții datorită preoției sale veșnice. El l-a binecuvântat pe Avraam, strămoșul leviților, și leviții i-au dat zeciuială lui Melhisedec prin Avraam.

**Superioritatea preoției lui Isus**

Pe baza celor spuse deja, preoția lui Isus este superioară preoției leviților din mai multe motive.

În primul rând, Hristos a devenit preot „prin puterea unei vieți nepieritoare” și pentru că Dumnezeu L-a numit preot, așa cum se mărturisește despre El în Psalmii 110:4, și nu în virtutea unei descendențe, așa cum cerea legea preoției lui Aaron (Evrei 7:16,17; vezi Exodul 29). Preoția Domnului Isus este strâns legată de cine este El. Da, Hristos a murit, dar a înviat (Evrei 13:20). El a fost „înălțat mai presus de ceruri” (Evrei 7:26) și acum șade la „dreapta scaunului de domnie al Măririi, în ceruri” (Evrei 8:1), unde „poate să mântuiască în chip desăvârșit pe cei ce se apropie de Dumnezeu prin El” (Evrei 7:25).

Pe lângă acestea, preoții leviți au fost numiți în funcție pe baza principiului eredității. Nimeni nu a fost preot la nesfârșit „pentru că moartea îi împiedica să rămână pururea” (Evrei 7:23). Prin contrast, Isus „rămâne «în veac», are o preoție care nu poate trece de la unul la altul” (Evrei 7:24) și „trăiește pururea ca să mijlocească pentru ei” (Evrei 7:25). În cartea Evrei, Isus este descris ca Acela care „rămâne în veac”, care „poate să mântuiască în chip desăvârșit” și care „trăiește pururea” (Evrei 7:24,25). Simplu spus, Domnul Isus este mai mare decât preoția leviților pentru că El este nemuritor, în comparație cu efemeritatea lor.

În al doilea rând, Isus a fost adeverit ca preot de Dumnezeu printr-un jurământ: „Domnul a jurat și nu Se va căi: «Tu ești preot în veac [...]»” (Evrei 7:21). Jurămintele sunt niște promisiuni solemne, care invocă adesea prezența unui martor divin. Fiindcă Dumnezeu nu a putut să Se jure pe o putere divină mai mare atunci când i-a promis lui Avraam că va avea urmași, „S-a jurat pe Sine Însuși și a zis: «Cu adevărat te voi binecuvânta și îți voi înmulți foarte mult sămânța»” (Evrei 6:13,14). Generației de oameni care au ieșit din Egipt le-a jurat astfel: „nu vor intra în odihna Mea!” (Evrei 3:11). Când face un jurământ, Dumnezeu îl va împlini cu credincioșie. Din acest motiv Isus „s-a făcut chezașul unui legământ mai bun” (Evrei 7:22). Pe de altă parte, leviții au fost puși în slujba preoției prin poruncă divină (Exodul 28:1), și nu printr-un jurământ. Deci Hristos este mai mare decât ei.

În final, Isus este mai mare decât preoția leviților pentru că El este desăvârșit din punct de vedere moral. Preoții din neamul lui Aaron aduceau zilnic jertfe, chiar dacă până la urmă erau zadarnice (Evrei 10:1-4). Mai întâi ei aduceau jertfe pentru propriile păcate, înainte să le aducă pentru păcatele altora. Prin contrast, Isus S-a dat pe Sine jertfă o dată pentru totdeauna (Evrei 7:27). Un astfel de preot ni se potrivește fiindcă este „sfânt, nevinovat, fără pată, despărțit de păcătoși și înălțat mai presus de ceruri” (Evrei 7:26). Deși, practic, sunt sinonime, termenii aceștia au niște nuanțe ușor diferite. Din punct de vedere moral, Isus a fost despărțit de păcătoși, nevinovat și fără nicio pată a păcatului. Aceste calități Îl fac pe Isus să fie superior neamului lui Aaron de preoți (vezi Faptele 2:27; Evrei 4:15).

Pe scurt, Domnul Hristos a fost mai bun decât leviții pentru că El este nemuritor, pentru că preoția Lui a fost confirmată printr-un jurământ și pentru că este desăvârșit din punct de vedere moral.

### III. Aplicație

Gândește-te la comparația dintre Hristos și Melhisedec din Evrei 7. Melhi­sedec este considerat a fi atât împăratul Salemului, cât și preot al Dumnezeului Preaînalt (Evrei 7:1).

1. De ce crezi că Melhisedec este descris ca având două funcții? Compară aceste două roluri cu cele două funcții ale lui Hristos, care în primul rând este Preot după rânduiala lui Melhisedec, iar în al doilea rând este membru al seminției regale a lui Iuda.

2. Cu ce este asociată în primul rând seminția lui Iuda (Geneza 49:10)? Cum împlinește Isus aceste două funcții?

3. Cum ai vedea păcatul, dacă ori de câte ori păcătuiești ar trebui să ucizi un miel sau un vițel?