---
title:  Isus este Mijlocitorul unui legământ mai bun
date:  06/01/2022
---

Capitolele 8-10 din Evrei se concentrează pe lucrarea lui Isus ca Mijlocitor al unui legământ nou. Problema cu vechiul legământ a fost că el era doar o umbră a lucrurilor bune care aveau să vină. Serviciile şi funcţiile din cadrul lui aveau menirea de a prefigura sau de a ilustra lucrarea pe care Isus urma să o facă în viitor. Astfel, preoţii Îl prefigurau pe Isus, dar erau muritori şi păcătoşi. Ei nu puteau să asigure perfecţiunea pe care Isus a putut să o ofere. Şi, în plus, ei au slujit într-un sanctuar care era „chipul şi umbra” (Evrei 8:5) sanctuarului ceresc.

Isus slujeşte în adevăratul cort şi ne asigură accesul la Dumnezeu. Jertfele animalelor prefigurau moartea Sa ca jertfă în locul nostru, dar sângele lor nu putea curăţa conştiinţa. Totuşi, sângele lui Isus ne curăţă cugetul şi, prin El, având credinţă în El şi acceptându-I lucrarea de mijlocire în favoarea noastră, ne putem apropia de Dumnezeu cu deplină încredere (Evrei 10:19-22).

`6. Ce ne-a promis Dumnezeu în noul legământ? Evrei 8:8-12`

Prin faptul că L-a numit pe Isus să fie Marele nostru Preot, Dumnezeu a inaugurat un nou legământ, care va realiza ceea ce vechiul legământ putea doar să anticipeze. Noul legământ oferă ceea ce doar un preot desăvârşit, veşnic, cu o natură divino-umană poate oferi. Acest Mare-Preot nu doar că explică Legea lui Dumnezeu, ci o şi sădeşte în inimile noastre. El aduce o jertfă care oferă iertare. Marele-Preot Isus ne curăţă şi ne transformă. Ne transformă inima de piatră într-o inimă de carne (Ezechiel 36:26). El ne creează, realmente, din nou (2 Corinteni 5:17). Acest Preot ne binecuvântează în mod extraordinar, oferindu-ne accesul în însăşi prezenţa Tatălui.

Dumnezeu a conceput vechiul legământ ca să arate spre viitor, spre lucrarea lui Isus. A fost frumos ca scop şi concept. Şi totuşi, unii i-au înţeles greşit menirea. Pentru că nu au fost dispuşi să lase simbolurile şi umbrele şi să îmbrăţişeze adevărurile spre care acestea arătau, ei au ratat minunatele beneficii pe care lucrarea lui Isus le oferea.

„Hristos era temelia şi viaţa templului. Serviciile care se săvârşeau acolo simbolizau jertfa Fiului lui Dumnezeu. Preoţia era rânduită să reprezinte caracterul de mijlocire al lucrării lui Hristos. Întregul plan al slujbei, al jertfelor, era o umbră a morţii Mântuitorului pentru răscumpărarea lumii. Din momentul în care marele eveniment, spre care arătau de atâtea veacuri aceste sacrificii, urma să fie îndeplinit, ele nu mai aveau nicio valoare.” – Ellen G. White, Hristos, Lumina lumii/Viaţa lui Iisus, p. 165.