---
title:  Isus este Marele nostru Preot
date:  05/01/2022
---

Evrei 5-7 introduce cea de-a doua funcţie a lui Isus. El este Marele nostru Preot. Autorul lămureşte că acest rol împlineşte o promisiune pe care Dumnezeu o făcuse împăratului făgăduit din dinastia lui David, şi anume că el avea să fie „preot în veac, în felul lui [după rânduiala lui] Melhisedec” (Psalmii 110:4 aşa cum este citat în Evrei 5:5,6).

`5. Ce funcţii îndeplinea preotul? Leviticul 1:1-9; Leviticul 10:8-11; Maleahi 2:7; Numeri 6:22-26; Evrei 5:1-4`

Preoţii erau numiţi să-i reprezinte pe oameni şi să medieze relaţia lor cu Dumnezeu. Preotul era un mijlocitor. Acest lucru a fost adevărat în dreptul oricărui sistem de preoţie, fie el cel evreiesc, cel grecesc, cel roman sau oricare altul. Preotul făcea posibilă relaţionarea noastră cu Dumnezeu şi tot ce făcea el avea scopul de a înlesni relaţia dintre noi şi Dumnezeu.

Preotul aducea jertfe în numele oamenilor. Oamenii nu Îi puteau aduce personal aceste jertfe lui Dumnezeu. Preotul ştia cum să aducă o jertfă „plăcută”, astfel încât darurile credincioşilor să fie primite de Dumnezeu şi aceştia să obţină curăţire şi iertare. De asemenea, preoţii învăţau poporul despre Legea lui Dumnezeu. Ei erau buni cunoscători ai poruncilor divine şi le revenea sarcina de a le explica şi aplica. În final, preoţii mai aveau şi responsabilitatea de a binecuvânta poporul în Numele lui Iehova. Prin ei, Dumnezeu Şi-a manifestat bunăvoinţa şi a făcut cunoscut planul Său cel bun pentru oameni.

Cu toate acestea, în 1 Petru 2:9 vedem altceva: Nouă, celor care credem în Isus, ni se spune că suntem o „preoţie împărătească”. Acest rol presupune nişte privilegii extraordinare. Astăzi ne putem apropia de Dumnezeu, prin rugăciune, cu deplină încredere (Evrei 4:14-16; 10:19-23). Există, de asemenea, şi responsabilităţi importante. Trebuie să colaborăm cu Dumnezeu în lucrarea Lui de salvare a lumii. El vrea ca noi să-i învăţăm pe cei din jur şi să le explicăm legile şi poruncile Sale. Şi mai doreşte să aducem jertfe de laudă şi de fapte bune, care Îi sunt plăcute. Ce privilegiu şi ce responsabilitate!

`Ce schimbare ar trebui să aducă în viaţa noastră faptul că suntem o „preoţie împărătească”? Ce impact are adevărul acesta asupra modului în care trăim?`