---
title:  Isus este Căpetenia noastră
date:  04/01/2022
---

`3. Ce căutau israeliţii la un împărat şi cum au fost împlinite dorinţele lor în Isus? Compară 1 Samuel 8:19,20 cu Evrei 2:14-16`

Israeliţii au vrut un împărat care să fie judecătorul şi conducătorul lor în bătălii pentru că au uitat că Dumnezeu era Împăratul lor. Restaurarea totală a guvernării lui Dumnezeu peste poporul Său a avut loc odată cu Isus. Ca Împărat al nostru, Isus ne conduce în lupta împotriva vrăjmaşului.

Evrei 2:14-16 Îl descrie pe Isus ca fiind apărătorul şi conducătorul în luptă al fiinţelor umane slabe. Hristos îl înfruntă şi îl învinge pe Diavol, eliberându-ne din robie. Această descriere ne reaminteşte de bătălia dintre David şi Goliat. După ce a fost uns ca împărat (1 Samuel 16), David şi-a salvat fraţii de la robie învingându-l pe Goliat. Condiţiile luptei stabileau că învingătorul îi va face robi pe cei din tabăra adversă (1 Samuel 17:8-10). Astfel, David a fost un campion al lui Israel. El a reprezentat poporul.

`4. Cum Se descrie Iehova pe Sine în pasajele următoare? Isaia 42:13; Isaia 59:15-20`

Evrei 2:14-16 face aluzie la o luptă corp la corp pe care o duce Dumnezeu ca să-Şi salveze poporul. De remarcat acest pasaj din Isaia: „«Da», zice Domnul, «prada celui puternic îi va fi luată şi cel prins de asuprire va scăpa, căci Eu voi lupta împotriva vrăjmaşilor tăi şi voi scăpa pe fiii tăi»” (Isaia 49:25).

Fiind creştini, de multe ori simţim că suntem angajaţi într-o luptă corp la corp cu Satana. Când citim Efeseni 6:10-18, vedem că, într-adevăr, ne aflăm în luptă cu Diavolul. Dar Dumnezeu este Căpetenia noastră şi El merge să lupte înaintea noastră. Noi suntem parte din armata Lui; iată motivul pentru care trebuie să folosim armura Lui. De asemenea, nu luptăm singuri. În Efeseni se vorbeşte la plural. Noi, ca biserică, luăm armura şi luptăm împreună în spatele Căpeteniei noastre, care este Însuşi Dumnezeu.

`Ce înseamnă să ne îmbrăcăm cu armura lui Dumnezeu? În luptele noastre de zi cu zi cu eul, cu ispita şi cu altele, cum ne putem folosi de puterea lui Dumnezeu ca să fim credincioşi?`