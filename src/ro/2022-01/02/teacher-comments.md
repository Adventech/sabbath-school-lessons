---
title:  Material Pentru Instructori
date:  07/01/2022
---

**Texte-cheie:** Evrei**** 1:5-14; Luca**** 1:30-33; Psalmii 132:1-5; Evrei 2:14-16; 5:1-4; 1 Petru 2:9; Evrei 8:8-12.

### I. Privire generală

**Introducere**

După cum am văzut în studiul din săptămâna trecută, primii creștini din perioada Noului Testament au interpretat cartea Evrei ca pe o scrisoare a apostolului Pavel. Totuși, la drept vorbind, scriitorul cărții Evrei pare să fie anonim. Speculațiile au condus la cel puțin treisprezece posibili candidați pentru postul de autor, precum Luca, Barnaba, Iuda, Ștefan, Aquila și Priscilla sau chiar Maria, mama lui Isus. Putem deduce sigur din epistolă patru lucruri:

În primul rând, autorul trebuie să fi fost foarte bine educat. De departe, în cartea Evrei este utilizată cea mai frumoasă formă a limbii grecești din Noul Testament.

În al doilea rând, autorul era familiarizat cu metodele iudaice de interpretare a Scripturii, precum găzerá șawá (argumentarea prin analogie) și alte tehnici similare.

În al treilea rând, autorul este bine fundamentat în Scripturile iudaice. Evrei este cartea care utilizează cel mai mult citate din Vechiul Testament.

În al patrulea rând, autorul îl cunoștea pe Timotei (Evrei 13:23). Toate aceste lucruri vorbesc în favoarea, și nu împotriva, paternității pauline a epistolei. Cu siguranță, autorul a ales să rămână în anonimat din motive nedezvăluite. Anonimitatea poate chiar să sugereze că mesajul lui este mai important decât identitatea sa. În același timp, am da dovadă de neglijență dacă nu am recunoaște că Ellen G. White îi atribuie lui Pavel titlul de autor al cărții Evrei. Mergând mai departe cu credință în această dezvăluire divină, pe parcursul studiilor ne vom referi cu încredere la autorul epistolei ca fiind Pavel.

**Temele studiului:** Studiul din săptămâna aceasta evidențiază două teme: (1) Hristos este Împăratul nostru și (2) Hristos este Mijlocitorul nostru.

### II. Comentariu

**Hristos, Împăratul nostru**

Primul capitol din Evrei poate fi rezumat într-o scurtă afirmație din Scriptură: Hristos este „mai presus de îngeri” (Evrei 1:4). Al doilea capitol poate fi rezumat prin următoarea afirmație, tot din Scriptură: Hristos S-a făcut „mai prejos decât îngerii” pentru puțină vreme (Evrei 2:9). Întrebarea de care ne vom ocupa în studiul nostru este: Ce Îl face pe Isus să fie mai presus de îngeri și Îl înalță la rangul de împărat?

„După ce a vorbit în vechime părinților noștri prin proroci, în multe rânduri și în multe chipuri, Dumnezeu, la sfârșitul acestor zile, ne-a vorbit prin Fiul, pe care L-a pus moștenitor al tuturor lucrurilor și prin care a făcut și veacurile” (Evrei 1:1,2). Pavel vrea să le spună destinatarilor săi, și nouă, că Dumnezeu a vorbit și încă vorbește. Dumnezeu a vorbit în diferite perioade „în vechime” și vorbește „la sfârșitul acestor zile”. El Se adresează unor destinatari diferiți: „părinților” noștri și nouă. El vorbește prin diferiți agenți: prin „proroci” și prin „Fiul”. Dumnezeu vorbește în „multe chipuri”.

Care sunt căile prin care El comunică? Dumnezeu vorbește față-n față cu Adam și cu Eva (Geneza 3). Dumnezeu îi vorbește lui Moise dintr-un rug aprins, ceea ce noi numim „teofanie”, o descoperire a lui Dumnezeu (Exodul 3:2-6); îi vorbește lui Balaam printr-o măgăriță (Numeri 22:28); micului Samuel, chemându-l pe nume (1 Samuel 3:10); lui Ilie, printr-un susur blând și subțire (1 Împărați 19:12); lui Isaia, printr-o vedenie în templu (Isaia 6:1-9) și lui Osea, prin contextul propriei familii (Osea 1:2). Toate aceste forme de comunicare au în comun un lucru: ele sunt incomplete. Manifestarea supremă și culminantă a lui Dumnezeu are loc „la sfârșitul acestor zile”, când El vorbește prin „Fiul”. Dumnezeu nu vorbește doar prin cuvintele lui Isus, ci și prin acțiunile și caracterul lui Isus. Revelația lui Dumnezeu este progresivă. Dar progresia aceasta nu este de la adevărat la ceva „și mai” adevărat, de la matur la ceva „și mai” matur, ci este un proces continuu prin care Dumnezeu Se descoperă pe Sine omenirii. Atunci când vorbește prin intermediul cuvintelor și faptelor lui Isus, Dumnezeu Însuși este Cel care vorbește.

Imediat după ce Îl menționează pe Fiul, Pavel face șapte declarații despre Isus (Evrei 1:2-4), care Îl situează cu mult deasupra oricărui înger. În primul rând, Hristos este cel care a fost „pus moștenitor al tuturor lucrurilor” (Evrei 1:2). Dacă El este cel dintâi moștenitor, atunci urmașii Săi vor fi împreună-moștenitori cu El și „cei ce vor moșteni mântuirea” (Evrei 1:14). Plecând de la ideea de moștenire, primii creștini au afirmat că, datorită învierii și înălțării Sale, lui Hristos I s-a dat o moștenire cerească pe care să o împartă cu cei care Îl urmează. „Cel ce va birui va moșteni aceste lucruri” (Apocalipsa 21:7). În mod similar, Biblia afirmă că „cei nedrepți nu vor moșteni Împărăția lui Dumnezeu” (1 Corinteni 6:9,10).

În al doilea rând, Isus a fost instrumentul Creației lui Dumnezeu, „prin care a făcut și veacurile” (Evrei 1:2). Ca moștenitor, Hristos nu este doar instrumentul escatologic, Cel prin care Dumnezeu vorbește la sfârșitul acestor zile, ci și instrumentul protologic al Creației. Rolul pe care Fiul l-a avut la început arată spre victoria Sa escatologică de la sfârșitul timpului. Ioan confirmă implicit acest aspect atunci când spune că „toate lucrurile au fost făcute prin El; și nimic din ce a fost făcut n-a fost făcut fără El” (Ioan 1:3).

În al treilea rând, Isus este „oglindirea slavei Lui [Dumnezeu]” (Evrei 1:3). Unele versiuni ale Bibliei preferă traducerea „strălucirea slavei Lui (vezi NTR). Mai mult, Hristos este „întipărirea Ființei Lui [Dumnezeu]” (Evrei 1:3). Termenul grecesc „întipărirea” [caracterul] presupune un semn imprimat pe un obiect, în special pe monede. Ambele descrieri ale lui Isus, ca fiind „oglindirea” și „întipărirea” lui Dumnezeu, scot în evidență același lucru, și anume că El este reprezentarea deplină și corespunzătoare a Celui Divin. Atât Dumnezeu, cât și Isus împărtășesc aceeași „[întipărire a] Ființei” sau aceeași „natură”. Ceea ce Pavel transmite aici este asemănător cu ce mărturisește Isus: „Cine M-a văzut pe Mine a văzut pe Tatăl” (Ioan 14:9). Nu există o descoperire mai bună a Tatălui decât Isus Hristos. Dacă vrem să știm cine este Dumnezeu, atunci trebuie să ne familiarizăm cu Isus.

În al patrulea rând, Hristos „ține toate lucrurile cu Cuvântul puterii Lui” (Evrei 1:3). Hristos nu doar că aduce lucrurile la existență prin cuvântul Său, ci le și susține în viață prin același cuvânt puternic.

În al cincilea rând, Isus „a făcut curățirea păcatelor” (Evrei 1:3). Cel care a fost agentul lucrării creatoare a lui Dumnezeu este și agentul lucrării Sale de salvare prin „curățirea” de păcate a celui care se pocăiește. Sacrificiul pe care l-a adus Isus „va curăți cugetul [nostru] de faptele moarte, ca să [slujim] Dumnezeului celui viu” (Evrei 9:14).

În al șaselea rând, după ce S-a dat ca jertfă de ispășire, Isus „a șezut la dreapta Măririi, în locurile preaînalte” (Evrei 1:3). Șederea lui Isus la dreapta Măririi este o aluzie directă la Psalmul 110:1, care este citat la sfârșitul primului capitol: „Șezi la dreapta Mea până voi pune pe vrăjmașii Tăi așternut al picioarelor Tale” (Evrei 1:13). Când a fost judecat, Isus a spus următoarele cuvinte înaintea Sinedriului, în timpul procesului Său: „Veți vedea pe Fiul omului șezând la dreapta puterii lui Dumnezeu” (Matei 26:64).

În al șaptelea rând, Hristos a ajuns „cu atât mai presus de îngeri, cu cât a moștenit un Nume mult mai minunat decât al lor” (Evrei 1:4). Cu cât mai presus de îngeri este Isus? Răspunsul la această întrebare se găsește în înlănțuirea de citate care urmează după versetul 4 (vezi Evrei 1:5-14). Isus merită închinarea (Evrei 1:6), ceea ce sfinții îngeri nu acceptă (Apocalipsa 19:10; 22:8,9). Hristos are un tron și un sceptru (Evrei 1:8). El a fost uns ca Împărat (Evrei 1:9). El a creat cerurile și pământul (Evrei 1:10) și șade la dreapta lui Dumnezeu (Evrei 1:13). În acest context, faptul că Isus a ajuns „mai presus de îngeri” se referă la ceremonia de întronare, așa cum a arătat studiul din secțiunea de duminică.

Deci, ce anume Îl face pe Isus să fie superior îngerilor? Dumnezeu a vorbit în multe rânduri și în felurite chipuri părinților din vechime, dar, la sfârșitul acestor zile, El vorbește prin Fiul, care a devenit moștenitorul tuturor lucrurilor, care este Creatorul a tot, oglindirea și întipărirea Ființei lui Dumnezeu, care susține toate lucrurile, care a făcut curățirea păcatelor și a șezut la dreapta lui Dumnezeu. Astfel, Hristos este înălțat deasupra tuturor și este mai presus de îngeri, care sunt duhuri slujitoare pentru binele celor care moștenesc mântuirea (Evrei 1:14). Mai mult, Hristos primește închinarea care Îi este adusă la tronul Său, unde stă la dreapta lui Dumnezeu. El este Împăratul nostru.

**Hristos este Mijlocitorul nostru**

Mijlocitorul este o persoană care mediază între două părți pentru a aduce o soluție sau a stabili o relație între ele. În iudaism, Moise este principalul mijlocitor al legământului de la Sinai (Galateni 3:19,20). În epistolele pastorale, Pavel ne spune că „este un singur mijlocitor între Dumnezeu și oameni: Omul Isus Hristos” (1 Timotei 2:5). Cartea Evrei își aduce contribuția în privința aceasta spunând că Isus este Mijlocitorul unui legământ mai bun (Evrei 8:6) sau că este „Mijlocitorul unul legământ nou” (Evrei 9:15; 12:24). Sunt două întrebări care așteaptă răspuns: (1) Ce este acest legământ din cartea Evrei? (2) De ce legământul cel nou este mai bun?

În ce privește prima întrebare, legământul din Evrei se referă la un acord cu caracter obligatoriu, la o înțelegere între părțile implicate. Pavel vorbește despre legământul dintâi, care este vechi (Evrei 8:13), și despre un al doilea legământ, sau unul mai bun (Evrei 7:22; 8:6). Prin legământul dintâi, Dumnezeu a instituit un sistem de jertfe, cu preoți dintre leviți și cu ceremonii (Evrei 5:1-4). Scopul acestui sistem a fost unul didactic, explicativ, care trebuia să le îndrepte atenția către adevăratul plan de mântuire. Totuși, desăvârșirea morală nu putea fi obținută prin preoția leviților din cauza neputinței și a zădărniciei ei (Evrei 7:11,18). De ce nu se putea obține desăvârșirea morală? Pentru că sângele taurilor și al țapilor nu putea să șteargă păcatele (Evrei 10:4). De ce primul legământ a fost fără putere și zadarnic? Pentru că preoții erau muritori, având deci o existență limitată (Evrei 7:23). Mai mult, preoții trebuiau să aducă jertfe mai întâi pentru păcatele lor înainte de a le aduce pentru păcatele poporului pe care îl reprezentau (Evrei 5:3). Așadar, legământul dintâi a fost imperfect și a devenit vechi, fiind depășit de jertfa și de preoția mult mai bune ale lui Isus.

Referitor la a doua întrebare, în virtutea celui de-al doilea legământ, Dumnezeu nu a mai ales un simplu preot muritor, ci Unul care trăiește pururi (Evrei 7:24). Nu aveau să mai fie jertfiți tauri și țapi, care nu puteau șterge niciodată păcatele oamenilor, ci Hristos S-a dat pe Sine o dată pentru totdeauna (Evrei 7:27; 9:14; 10:12). Astfel, El a venit ca să îndepărteze păcatul prin jertfa Sa (Evrei 9:26) și să curețe cugetul de faptele moarte (Evrei 9:14). Acesta este motivul pentru care cel de-al doilea legământ este superior calitativ și motivul pentru care Hristos este Mijlocitorul acestui legământ nou, mai bun. Hristos este Mijlocitorul nostru.

### III. Aplicație

1. Dacă Dumnezeu a vorbit în trecut și vorbește și astăzi, cum îți vorbește ție? Cum Îi deosebești glasul Lui de alte „glasuri” care se luptă pentru atenția ta?

2. Dacă suntem împreună-moștenitori cu Hristos ai Împărăției lui Dumne­zeu, cum ar trebui să considerăm lucrurile trecătoare ale acestei lumi?

3. Dacă Isus susține toate lucrurile prin puterea Cuvântului Său, cum te-a susținut când ai trecut prin situații grele?

4. Ascultă imnul „Hristos, Mare-Preot”, din Imnuri creștine (nr. 134). Fii atent în special la refren și gândește-te ce înseamnă cu adevărat faptul că Hristos este Mijlocitorul nostru.