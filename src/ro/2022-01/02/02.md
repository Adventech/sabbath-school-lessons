---
title:  Isus este Împăratul nostru
date:  02/01/2022
---

Punctul cel mai însemnat al cărţii Evrei este că Isus este Conducătorul care S-a aşezat la dreapta Tatălui (Evrei 8:1). În calitate de Dumnezeu, Isus a fost dintotdeauna conducătorul universului. Dar când Adam şi Eva au păcătuit, Satana a devenit stăpânitorul acestei lumi (Ioan 12:31; 14:30; 16:11). Totuşi, Isus a venit şi l-a învins la cruce, recuperând dreptul de a-i conduce pe cei care Îl acceptă ca Mântuitor personal (Coloseni 2:13-15).

Primele două capitole ale cărţii Evrei se concentrează în special pe inaugurarea domniei lui Isus ca Împărat.

`1. Citeşte Evrei 1:5-14. Ce se întâmplă aici?`

Versetele acestea sunt structurate în trei secţiuni. Fiecare secţiune introduce un aspect al ceremoniei de întronare a Fiului. Mai întâi, Dumnezeu Îi conferă lui Isus demnitatea de Fiu împărătesc (Evrei 1:5). În al doilea rând, El Îl introduce pe Fiul înaintea curţii cereşti, care se închină înaintea Lui (Evrei 1:6,8), în timp ce Îi proclamă calitatea veşnică de Creator şi Domn (Evrei 1:8-12). În al treilea rând, Dumnezeu Îl întronează pe Fiul – actul efectiv prin care Tatăl Îi conferă Fiului puterea asupra pământului (Evrei 1:13,14).

Una dintre cele mai importante învăţături ale Noului Testament este că în Isus Dumnezeu Şi-a împlinit făgăduinţele făcute lui David (vezi 2 Samuel 7:8-16 şi Luca 1:30-33). Isus S-a născut din linia genealogică a lui David în cetatea lui David (Matei 1:1-16; Luca 2:10,11). În timpul lucrării Sale, oamenii L-au numit adesea „Fiul lui David”. El a fost executat sub acuzaţia că a pretins a fi „Împăratul iudeilor” (Matei 27:37). Petru şi Pavel au predicat că Isus înviase din morţi ca împlinire a făgăduinţelor făcute lui David (Faptele 2:22-36; 13:22-37). Şi Ioan L-a identificat pe Isus ca fiind „Leul din seminţia lui Iuda” (Apocalipsa 5:5).

Desigur, cartea Evrei este în deplină concordanţă cu această învăţătură nou-testamentară. Dumnezeu Şi-a împlinit promisiunile faţă de David în Isus: Dumnezeu I-a dat un „Nume” mare (Evrei 1:4), L-a numit Fiu al Său (Evrei 1:5), L-a declarat Creator şi Domn pentru totdeauna (Evrei 1:8-12) şi L-a aşezat la „dreapta” Lui (Evrei 1:13,14). În plus, potrivit cu Evrei 4, Isus conduce poporul în odihna lui Dumnezeu, iar în Evrei 3:3,4 ni se reaminteşte că El este Ziditorul casei lui Dumnezeu. Astfel, Isus este Conducătorul legitim al acestui pământ, implicat într-un război cu Satana, uzurpatorul, pentru loialitatea noastră.

`Cum putem găsi mângâiere, mai ales în încercări, ştiind că Isus este Conducătorul universului?`