---
title:  Isus este Mijlocitorul nostru
date:  03/01/2022
---

Un concept interesant din teologia Vechiului Testament este că Împăratul făgăduit din seminţia lui David avea să reprezinte poporul înaintea lui Dumnezeu.

`2. Care dintre făgăduinţele făcute lui Israel aveau să se împlinească prin Împăratul promis din seminţia lui David? Compară Exodul 4:22,23 cu 2 Samuel 7:12-14 Deuteronomul 12:8-10 cu 2 Samuel 7:9-11 Deuteronomul 12:13,14 cu Psalmii 132:1-5, 11-14`

Israel era fiul lui Dumnezeu, iar Dumnezeu avea să-i dea un loc în care să se odihnească, izbăvindu-l de vrăjmaşii lui. Dumnezeu avea să aleagă şi un loc în mijlocul poporului în care Numele Său să locuiască. Acum, aceste făgăduinţe făcute lui Israel aveau să fie împlinite prin împăratul promis din seminţia lui David. Acesta avea să fie adoptat ca fiu al lui Dumnezeu, Dumnezeu avea să-i dea odihnă, eliberându-l de vrăjmaşi, iar el avea să-I construiască un templu în Sion, în care Numele Domnului să locuiască, şi avea să reprezinte poporul Israel înaintea lui Dumnezeu.

Introducerea unui reprezentant în relaţia dintre Dumnezeu şi Israel a făcut posibilă menţinerea acestei relaţii de legământ. Legământul mozaic necesita credincioşia întregului Israel pentru ca poporul să primească protecţia şi binecuvântările lui Dumnezeu (vezi Iosua 7:1-13), în timp ce legământul davidic asigura binecuvântările legământului lui Dumnezeu asupra poporului prin credincioşia unei singure persoane, Împăratul din dinastia lui David.

Din nefericire, de cele mai multe ori, împăraţii din linia lui David nu au fost credincioşi şi Dumnezeu nu a putut binecuvânta poporul Israel aşa cum Şi-a dorit. Vechiul Testament este plin cu rapoarte despre cât de necredincioşi au fost cei mai mulţi dintre împăraţi.

Vestea bună este că Dumnezeu L-a trimis pe Fiul Său să vină pe lume ca Fiu al lui David şi El a fost în mod desăvârşit credincios. Prin urmare, Dumnezeu poate să împlinească în El toate făgăduinţele pe care le-a făcut poporului Său. Când Dumnezeu îl binecuvântează pe împărat, tot poporul are parte de binecuvântări. Iată de ce Isus este Mijlocitorul binecuvântărilor lui Dumnezeu pentru noi. El reprezintă canalul prin care acestea se revarsă spre noi. Speranţa noastră supremă de mântuire se găseşte doar în Isus şi în ce a făcut El pentru noi.

`Gândeşte-te cât de des ai fost necredincios în a-ţi îndeplini partea de legământ. Ce ne învaţă acest lucru despre faptul că trebuie să ne bizuim doar pe Isus pentru a fi mântuiţi?`