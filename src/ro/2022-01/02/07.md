---
title:  Un gând de încheiere
date:  07/01/2022
---

În ciuda tuturor adevărurilor benefice şi pline de speranţă din cartea Evrei, există aici şi o serie de avertismente al căror punct culminant se găseşte în capitolele 10-12. Aceste capitole au cel puţin două elemente în comun. În primul rând, ele compară generaţia din pustie cu cititorii epistolei. În al doilea rând, în ele suntem îndemnaţi să avem credinţă.

Generaţia de oameni din pustie a fost cea care a văzut minunata putere a lui Dumnezeu manifestându-se prin semne şi minuni cu ocazia eliberării lor din Egipt. Tot aceşti oameni L-au auzit pe Dumnezeu rostind Cele Zece Porunci pe muntele Sinai. Ei au văzut stâlpul de foc, noaptea, şi stâlpul de nor care îi proteja în timpul zilei. Au mâncat mana, pâinea din cer, şi au băut apa care a ţâşnit din stâncă oriunde îşi aşezau tabăra. Dar, când au ajuns la hotarele Ţării Promise, nu au fost în stare să se încreadă în Dumnezeu. Nu au avut credinţă, care reprezintă esenţa cerinţelor lui Dumnezeu. Pavel spune că şi noi, la fel ca generaţia din pustie, ne aflăm la hotarele Ţării Promise (Evrei 10:37-39). Dar privilegiile şi responsabilităţile noastre sunt mai mari. Nu L-am auzit pe Dumnezeu vorbind pe muntele Sinai, dar am văzut în Scriptură o descoperire a Sa mai mare decât cea de la muntele Sion: pe Dumnezeu întrupat, adică pe Isus Hristos (Evrei 12:18-24). Întrebarea este: Vom avea credinţă?

STUDIU LA RÂND – BIBLIA ŞI CARTEA EVANGHELIZARE

**Biblia: Apocalipsa 4-10,**

`1. Cu ce seamănă fiecare dintre cele patru făpturi vii văzute de Ioan?`

`2. Cine stă pe calul gălbui, în viziunea lui Ioan?`

`3. Ce seminţii ale lui Israel nu apar în lista celor sigilaţi din Apocalipsa 7:4-8?`

`4. La ce râu erau legaţi patru îngeri?`

Evanghelizare, Secţiunea 17, subcapitolul „Lucrarea pentru omenirea căzută”

`5. Ce activitate va fi poarta de intrare în locurile unde adevărul va ocupa o poziţie înaltă?`