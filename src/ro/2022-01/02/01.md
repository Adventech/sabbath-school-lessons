---
title:  Mesajul cărţii Evrei
date:  01/01/2022
---

> <p>Textul de memorat</p>
> „Punctul cel mai însemnat al celor spuse este că avem un Mare Preot care S-a aşezat la dreapta scaunului de domnie al Măririi, în ceruri” (Evrei 8:1)

Un document evreiesc scris la câteva decenii după cartea Evrei, în jurul anului 100 d.Hr., conţine o rugăciune: „Toate acestea le-am rostit înaintea Ta, Doamne, pentru că Tu ai spus că pentru noi ai creat lumea aceasta… Şi acum, o, Doamne, iată, popoarele acestea, care sunt o nimica, ne stăpânesc şi ne devorează. Dar noi, poporul Tău, pe care l-ai numit întâiul Tău născut, singurul născut, plin de râvnă pentru Tine şi care Îţi este cel mai drag, am fost daţi în mâinile lor.” – James H. Charlesworth, ed., The Old Testament Pseudepigrapha, vol. 1, p. 536.

Probabil că destinatarii epistolei au simţit ceva asemănător. Dacă erau copiii lui Dumnezeu, atunci de ce treceau prin asemenea suferinţe?

De aceea, Pavel a scris Epistola către evrei pentru a încuraja credinţa credincioşilor în toiul încercărilor prin care treceau. Le-a reamintit (şi ne reaminteşte şi nouă) că făgăduinţele lui Dumnezeu se vor împlini prin Isus, Cel care stă la dreapta Tatălui şi care ne va lua curând acasă. Între timp, Isus mijloceşte pentru noi ca să avem parte de binecuvântările Tatălui. Aşadar, trebuie să rămânem tari în credinţa noastră până la sfârşit.