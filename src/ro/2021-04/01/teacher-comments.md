---
title:  Material Pentru Instructori
date:  01/10/2021
---

**Texte-cheie:** 1 Ioan 4:8; Deuteronomul 4:37; 6:5

### I. Privire generală

**Introducere:** Deuteronomul este a cincea și ultima carte a Pentateuhului. Ea conține mesajul de rămas-bun al lui Moise adresat poporului Israel înainte ca acesta să intre în Țara Promisă. Ca atare, această carte poartă amprenta urgenței. Moise este pe punctul de a muri și de a-și lăsa poporul; prin urmare, scopul ultimelor sale cuvinte este de a le aduce aminte fraților săi de cele mai importante învățături pe care li le dăduse Dumnezeu. Cartea este deci o expunere a credinței israelite – manualul liderilor poporului, pentru a păstra drumul cel drept.

**Temele studiului:**

•  **Dumnezeul istoriei.** Când li se adresează copiilor lui Israel, Moise le reamintește de evenimentele trecute din istoria lor, când Dumnezeu i-a salvat din sclavie și i-a scos din Egipt, trecându-i prin greutățile pustiului.

•  **Dumnezeul dragostei.** Fiindcă Dumnezeu este dragoste, El comunică îndeaproape cu poporul Lui și luptă pentru el. Ca răspuns, poporul va învăța să-L iubească.

•  **Dumnezeul legământului.**  Această relație reciprocă dintre Dumnezeu și poporul Lui ia forma unui contract, a unui legământ între Dumnezeu și Israel.

•  **Dumnezeul poporului.**  Israel este poporul legământului. În niciun caz denumirea aceasta nu sugerează că israeliții sunt superiori celorlalte popoare. Legământul acesta, care a fost inițiat cu Avraam, implică sfințenia poporului Israel și angajamentul lui, din dragoste, de a-L iubi pe Dumnezeu și de a asculta de poruncile Lui.

### II. Comentariu

**Întregului Israelul**

Această carte îi este adresată „întregului Israel” (Deuteronomul 1:1), o expresie care se referă la tot poporul, chiar înainte de a intra în Țara Promisă (Deuteronomul 34:12; 27:9; 31:1,7). Apostolul Pavel folosește această expresie în sens escatologic, cu referire la totalitatea celor mântuiți (iudei și neamuri deopotrivă): „Și atunci tot Israelul va fi mântuit” (Romani 11:26). Deși expresia „întregului Israel” din rugăciunea lui Daniel poate să se refere la poporul exilat din Babilon, sugerând speranță și restaurare, este clar că are un domeniu de aplicare universal, cuprinzându-i pe cei de aproape și de departe, „în toate țările” (Daniel 9:7).

**De discutat și de meditat:** De ce Deuteronomul se adresează poporului ca unui tot unitar? De ce mesajele acestei cărți sunt mai bine înțelese atunci când tot poporul este adunat laolaltă? Cum se aplică afirmația lui John Donne – „niciun om nu este o insulă” – bisericii de astăzi?

**Deuteronomul**

Termenul „Deuteronomul” derivă din traducerea greacă (Septuaginta) a unei expresii care se găsește în Deuteronomul 17:18, „o copie a acestei legi”, care literal înseamnă „a doua dare [o repetare] a acestei legi”. Termenul ebraic pentru „lege” este Tora, care se referă la mai mult decât înseamnă termenul nostru „lege” în sens juridic. Tora înseamnă „învățătură”, în sensul general al termenului, și include toate îndrumările date de Dumnezeu. Expresia din Deuteronomul, „o copie a acestei legi”, descrie într-adevăr conținutul cărții (Deuteronomul 28:61; 29:21 etc.) nu doar pentru că este repetarea Legii care a fost dată la început pe muntele Sinai, ci și pentru că este o trecere în revistă a învățăturilor lui Dumnezeu. Foarte semnificativ, titlul ebraic al cărții, Debarim, „cuvinte”, sau „acestea sunt cuvintele” (Deuteronomul 1:1), se referă la cuvintele profetice ale lui Moise, „tot ce-i poruncise Domnul să le spună” (Deuteronomul 1:3). Acest lucru evocă ultimele cuvinte ale cărții Numeri, unde se spune: „Acestea sunt poruncile” (Numeri 36:13; compară cu Deuteronomul 1:6).

**De meditat:** De ce a trebuit Moise să repete Legea?

**Patru discursuri**

Moise i se adresează poporului sub forma a patru discursuri, fiecare fiind introdus de aceeași expresie, „Iată cuvintele”, sau de echivalentul ei, „aceasta este legea” (Deuteronomul 1:1; 4:44; 29:1; 31:1). Primul discurs este un prolog istoric (Deuteronomul 1–4), în care Moise reconstituie călătoria din trecut a poporului Israel de la Sinai până la hotarele Canaanului (Deuteronomul 1–3). Al doilea discurs este o revizuire a Legii (Deuteronomul 4:44–28:68). Cel de-al treilea discurs este un apel la respectarea legământului (Deuteronomul 29–30). Iar al patrulea discurs este o ultimă chemare de a citi și de a-și aduce aminte Legea, urmată de Cântarea lui Moise, de binecuvântarea și de salutul lui de rămas-bun, înainte de a muri (Deuteronomul 31–34).

**Legământul**

O analiză mai atentă a structurii cărții Deuteronomul în lumina literaturii Orientului Apropiat antic a scos la iveală o alcătuire sofisticată. Aceasta urmărește modelul tratatelor de legământ antice dintre suzeran și vasal (modelul egiptean și, îndeosebi, cel hitit, începând cu al doilea mileniu î.Hr.) și prezintă următoarele caracteristici:

•  Preambul (Deuteronomul 1:1-5)

•  Prolog istoric (Deuteronomul 1:6–4:49)

•  Stipulații: generale (Deuteronomul 5–11); specifice (Deuteronomul 12–26)

•  Binecuvântări și blesteme (Deuteronomul 27–28)

•  Loialitate față de legământ și martori (Deuteronomul 29–30)

**Dumnezeu în istorie**

Această structură de legământ, care confirmă caracterul antic al cărții, împreună cu paternitatea sa literară mozaică sugerează intenția de a scoate în evidență legământul lui Dumnezeu cu poporul Său. Evenimentele istorice, o reamintire a acțiunilor lui Dumnezeu pentru salvarea poporului Său, preced și pun bazele legământului de la Avraam și Egipt până în timpul prezent. Aceste evenimente sugerează o teologie biblică a istoriei care, în esență, este mult diferită de conceptele noastre moderne și occidentale despre istorie. Din perspectiva Bibliei, istoria nu este cursul mecanic al evenimentelor de tip „cauză și efect”; mai degrabă, este urmarea prezenței și a acțiunilor continue ale lui Dumnezeu. Dumnezeu inițiază legământul prin intervenția Sa în istorie. El este cel dintâi care Se mișcă și acționează. Și aceste acțiuni în istorie reprezintă temelia legământului. Dumnezeu face legământul cu poporul Său (Deuteronomul 5:3) pentru că El este Domnul care i-a scos din țara Egiptului (Deuteronomul 5:6).

Termenul ebraic debarim, „cuvinte”, care este titlul ebraic al cărții, mai înseamnă și „evenimente” și se referă la istoria sacră a lucrărilor lui Dumnezeu de salvare. Cartea Cronici, care relatează istoria Vechiului Testament, este numită în ebraică dibrey hayammim, care înseamnă „cuvintele zilelor”. De asemenea, cuvintele lui Dumnezeu trebuie să fie citite și prin filtrul acestor evenimente ale istoriei.

**De discutat și de meditat:** Ce lecții**** despre Dumnezeu**** putem învăța din faptul că același cuvânt ebraic dabar înseamnă și „cuvânt”, și „istorie”?

**Principiul dragostei**

Principiul fundamental al legământului lui Dumnezeu cu poporul Său este dragostea. Verbul „a iubi” apare des în carte, cu referire nu doar la dragostea lui Dumnezeu pentru Israel (Deuteronomul 4:37; 7:8; 10:15; 23:5 etc.), ci și la dragostea lui Israel ca răspuns față de Dumnezeu (Deuteronomul 6:5; 7:9; 10:12). În Deuteronomul, dragostea divină nu este descrisă doar ca o emoție sentimentală. Dragostea lui Dumnezeu este intensă și infinită și se manifestă prin evenimente care exprimă intensitatea, autenticitatea și natura ei infinită. Datorită acestei dragoste, care a creat cerurile și pământul (Deuteronomul 10:14; 4:35 etc.), Dumnezeu a intrat și în arena evenimentelor omenești și Și-a salvat poporul (Deuteronomul 1:27-31; 4:20). Ca răspuns la dragostea dumnezeiască, Israelul, poporul legământului, este îndemnat de Dumnezeu: „Să iubești pe Domnul, Dumnezeul tău, cu toată inima ta, cu tot sufletul tău și cu toată puterea ta” (Deuteronomul 6:5). Astfel, iubirea presupune ca ei să-și amintească de Dumnezeu (Deuteronomul 7:18; 9:7; 24:9 etc.), să-L audă, să se străduiască să înțeleagă și să asculte de cuvintele Lui (Deuteronomul 4:1; 6:4; 20:3 etc.), să se teamă de El (Deuteronomul 4:10; 5:29; 17; 19; 31:12 etc.) și să-L slujească (Deuteronomul 6:13; 28:47,48 etc.).

**De discutat și de meditat:** De ce dragostea este mai mult decât o emoție trecătoare? De ce poruncile lui Dumnezeu „sunt o expresie a principiului iubirii”? – Ellen G. White, Hristos, Lumina lumii/Viața lui Iisus, p. 607

**Chemare la studiu**

Cartea Deuteronomul este o chemare puternică la a studia și a-i învăța pe alții cuvintele lui Dumnezeu (Deuteronomul 6:7). Ea a fost apreciată și în comunitatea iudaică, și în cea creștină ca fiind una dintre cele mai mari cărți din Sfintele Scripturi. Aceasta este cartea care conține Shema Israel, „Ascultă, Israele” (Deuteronomul 6:4), care a modelat identitatea religioasă iudaică. Ea este și una dintre cele mai citate cărți ale Vechiului Testament în Noul Testament, în care este citată de 80 de ori. Ca atare, Deuteronomul este una dintre cele mai importante cărți din Biblie, având o mare relevanță pentru poporul lui Dumnezeu de la sfârșitul timpului, când este pe punctul de a intra în Țara Promisă pe care Domnul a pregătit-o pentru el (Ioan 14:2). „Cartea Deuteronomul ar trebui să fie studiată cu atenție de cei care trăiesc astăzi pe pământ.” – Ellen G. White, în The Advent Review and Herald, 31 decembrie 1903

**De discutat și de meditat:** De ce studiul Bibliei ar trebui să fie o componentă importantă în viața spirituală a adventiștilor de ziua a șaptea? Găsește în Biblie exemple de oameni care au pus accentul pe valoarea studiului ca fiind o datorie religioasă.

### III. Aplicație

Nu este suficient să auzim și să studiem cuvintele lui Dumnezeu. Noi trebuie să trăim potrivit cu ce am auzit și înțeles. Jacques Doukhan povestește: „Când eram copil, am auzit de la rabinul meu o legendă despre un om care a găsit la piață o trompetă miraculoasă. Vânzătorul s-a lăudat cu calitățile ei extraordinare: «Trompeta aceasta», a zis el, «are o putere uimitoare. Dacă sufli în ea, focul din casă va fi potolit imediat.» De îndată ce a ajuns acasă, omul a vrut să testeze puterea trompetei. A dat foc casei și a început să sufle în trompetă. Și cu cât sufla, cu atât mai mult focul creștea în intensitate și ardea casa. Omul s-a supărat pe cel care i-a vândut trompeta și s-a dus repede la piață ca să facă plângere împotriva lui. Atunci, vânzătorul a explicat că funcția trompetei nu era de a stinge focul, ci de a-i alerta pe oamenii din oraș care aveau să vină să-l stingă.”

Una dintre cele mai importante deosebiri dintre Dumnezeu și oameni este că atunci când Dumnezeu vorbește, lucrurile se întâmplă. Găsește în Biblie exemple care ilustrează acest principiu. Prin comparație, găsește în istorie, în viața politică și în propria existență situații care să ilustreze discrepanțele dintre cuvinte și acțiuni.