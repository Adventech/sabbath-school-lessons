---
title:  Material Pentru Instructori
date:  19/11/2021
---

**Text-cheie:** Deuteronomul 30:19

### I. Privire generală

În structura legământului din Deuteronomul, partea care urmează după binecuvântări și blesteme (Deuteronomul 27–28) și după stipulații (Deuteronomul 5–26) culminează cu secțiunea apelului. Dumnezeu le-a reamintit copiilor lui Israel ce a făcut – toate acțiunile Lui de salvare, de când au ieșit ei din Egipt. Apoi, a trecut la următorul pas și le-a cerut israeliților ascultare de Lege și un angajament față de legământ. După aceea, după modelul tratatelor din Orientul Apropiat, discursul lui Moise invocă martorii (Deuteronomul 30:19; 31:19; 32:1-43). Scopul acestor martori este de a susține cererea Sa și de a da apelului Său un caracter universal.

**Temele studiului:**

•  **Marea luptă.** De la începutul istoriei, Biblia tratează despre o luptă cosmică între Dumnezeu, cu Legea Sa de lumină și de viață, și Satana, cu drumul lui de moarte și de întuneric.

•  **Obligația de a alege.** Asemenea lui Adam și Evei în Grădina Edenului, Israel este somat de Dumnezeu să facă o alegere între două căi. Paradoxul este că dacă vor alege calea greșită își vor pierde libertatea și, efectiv, nu vor fi în stare să aleagă deloc.

•  **Miza problemei.** Viața este miza.****

### II. Comentariu

**Apelul la a lua o decizie**

Copiii lui Israel tocmai auziseră binecuvântările și blestemele, cu un accent pus pe blesteme. Având aceste lucruri încă proaspete în minte (Deuteronomul 30:1), ei sunt acum gata să facă o alegere. Pentru a-i pregăti să meargă în direcția bună în cadrul legământului, Moise folosește două argumente. În primul rând, precizează că toate făgăduințele condiționate ale lui Dumnezeu sunt formulate pe baza conjuncțiilor „dacă” (’im) sau „când” (ki): „Când se vor întâmpla toate aceste lucruri... dacă te vei întoarce la Domnul Dumnezeul tău și dacă vei asculta de glasul Său...” (Deuteronomul 30:1,2); „Dacă vei asculta de glasul Domnului Dumnezeului tău, păzind poruncile și rânduielile Lui... dacă te vei întoarce la Domnul Dumnezeul tău din toată inima ta și din tot sufletul tău” (Deuteronomul 30:10; compară cu Deuteronomul 30:17). În al doilea rând, Moise îi asigură că păzirea poruncilor nu este mai presus de puterile lor: „Nu este în cer... dimpotrivă, este foarte aproape de tine” (Deuteronomul 30:12-14).

Nu doar că este în beneficiul lor să asculte de Dumnezeu datorită promisiunilor Sale, dar ascultarea este și la îndemâna lor. Totuși, Dumnezeu nu îi forțează. Israeliții au înaintea lor două căi: viața și moartea. Acesta este dreptul lor: să facă o alegere. Moise doar le arată motivele cele mai bune pentru care calea vieții reprezintă alegerea corectă și îi îndeamnă să facă această alegere. La fel ca în tratatele de legământ din vechime, solemnitatea acestui apel este susținută de martori care garantează validitatea legământului. În cazul acesta, martorii sunt de natură cosmică – „cerurile și pământul” – arătând că soarta lumii întregi, mântuirea lumii este în joc. Dacă poporul Israel dă greș în a face alegerea corectă, întregul plan al venirii lui Mesia, Mântuitorul lumii, este compromis.

**De discutat și de meditat:** De ce Dumnezeu vrea ca noi să alegem? De ce teologia, adică simpla cunoaștere a adevărului, nu este suficientă ca să fim mântuiți? Cineva a zis că diferența dintre un filozof și profetul biblic este că filozoful te face să gândești, în timp ce profetul te face să alegi. Discutați despre diferențele dintre cele două chemări. Alegerea nu implică gândirea? Explică. Cum ajută exercițiul gândirii sau cum devine el o cursă în luarea deciziei corecte?

**Alegerea lui Adam**

Apelul acesta ne reamintește de o altă chemare, din partea lui Dumnezeu, de a face o alegere care avea să hotărască destinul omenirii (Geneza 2:16,17). Și Adam s-a confruntat cu aceeași alegere între două căi, „viață și moarte”, iar Dumnezeu a făcut și acolo un legământ cu un partener uman. Legământul s-a întemeiat pe Legea Sa. A fost prima Lui poruncă adresată omenirii. Și în cazul acesta, El le-a dat oamenilor argumentele cele mai bune ca să țină Legea Sa: argumentul făgăduinței condiționate de viață, în contrast cu moartea, precum și al posibilității de a asculta, după cum reiese din faptul că Dumnezeu i-a dat lui Adam toți pomii, din care să mănânce după bunul plac.

În mod paradoxal, când Adam și-a folosit libertatea ca să aleagă calea rea, binele s-a amestecat cu răul. El și-a pierdut capacitatea de a discerne clar între bine și rău și, astfel, libertatea de a alege între cele două căi. Ellen G. White spune: „Omul a pierdut totul pentru că a ales să asculte mai degrabă de Amăgitor decât de Acela care este Adevărul, singurul care are priceperea. Prin amestecarea răului cu binele, mintea a devenit confuză, puterile sale mintale și spirituale amorțite. El nu mai putea să aprecieze binele pe care îl revărsase Dumnezeu cu atâta dărnicie.” – Ellen G. White, Educație, p. 25

**De discutat și de meditat:** Citește Geneza 3:22. Potrivit traducerii, cum explici că, păcătuind, oamenii au devenit ca Dumnezeu în ce privește distincția între bine și rău? Ce spune, de fapt, versetul acesta?

Aceeași formă a verbului hayah tradusă cu „era” în Geneza 3:22 a fost folosită și pentru a descrie condiția permanentă a șarpelui, care includea un timp anterior: „Șarpele era [hayah] mai șiret...” (Geneza 3:1). Și aici verbul „a fi” este folosit la modul perfect pentru a descrie o condiție permanentă, și nu ceva ce este în devenire (O traducere mai aproape de sensul original ar fi: „s-a dovedit/s-a arătat a fi” – n.r.). De fapt, aceeași idee a fost deja exprimată de șarpe: „Veți fi ca Dumnezeu, cunoscând binele și răul” (Geneza 3:5). În acest verset, natura cunoașterii implică discernământul: să știi diferența dintre ce este bine și ce este greșit. Acest discernământ a fost posibil doar când Adam era ca Dumnezeu, neprihănit în mod desăvârșit. Singurul mod de a cunoaște binele și răul nu este, așa cum a zis șarpele, să experimentezi răul și binele, ci să cunoști doar binele. Într-adevăr, de îndată ce au cunoscut răul, oamenii și-au pierdut capacitatea de a discerne între bine și rău și, astfel, au pierdut simțul „binelui”. – Jacques B. Doukhan în Genesis, SDA International Bible Commentary. Vezi Geneza 3:22.

**Închinarea la El**

Când a pus înaintea lui Adam și a poporului Israel alegerea între viață și moarte, Dumnezeu nu a cerut doar un „da”. Decizia însemna mai mult decât o simplă afirmare verbală. Ea implica, în primul rând, hotărârea de „a-L iubi pe Domnul”. Totul se rezumă la chestiunea închinării. Problema nu este Legea în sine. Religia nu există de dragul religiei, ci pentru Numele lui Dumnezeu. Separată de Dumnezeu, religia nu este decât o altă tradiție a culturii omenești.

Ascultarea de Lege este valabilă atât timp cât reprezintă expresia iubirii omului față de Dumnezeu. Motivul acelei alegeri exclusive este adevărul absolut că există un singur Dumnezeu: „Nu este alt dumnezeu afară de Mine” (Deuteronomul 32:39). Realitatea monoteismului, care constituie ideea de bază a cărții, este reafirmată. Ca să fie și mai clar, versetul aplică acest adevăr la realitatea despre viață și moarte: „Eu dau viață și Eu omor” (Deuteronomul 32:39). Da, Dumnezeu dă viață, dar cum rămâne cu uciderea? Dacă Dumnezeu este definit ca fiind Dumnezeul vieții, de ce se face această referire la moarte? De fapt, această afirmație se referă la cele două extreme (viață și moarte) pentru a sugera ideea de totalitate, și anume caracterul atotcuprinzător al puterii lui Dumnezeu.

Acesta este un limbaj care denotă monoteismul, de aceea închinarea Îl poate privi doar pe Dumnezeul Creator, care a dat viață și a creat totul. Doar cu Dumnezeu ne este asigurată viața. Când Deuteronomul explică faptul că de Dumnezeu „atârnă viața ta și lungimea zilelor tale” (Deuteronomul 30:20), o face pentru a le reaminti copiilor lui Israel că viața lor depindea în întregime de El. Singura cale ca ei să supraviețuiască, să rămână vii, era să se „alipească de El” (Deuteronomul 30:20). Și totuși, această alipire pe care o are în vedere profetul nu este una mistică. Răspunsul închinării față de Dumnezeul Creator nu se rezumă la simțăminte, la o mărturisire sentimentală sau la laude, ci este o acțiune concretă, în realitatea vieții: „să umbli pe căile Lui” (Deuteronomul 30:16).

**De discutat și de meditat:** Discutați despre diferențele dintre misticismul oriental și religia biblică. În ce constă diferența dintre locul lui Dumnezeu și locul religiei în viața noastră? Cum afectează noțiunea evoluției perspectiva închinării?

### III. Aplicație

Doi frați au primit aceeași educație și s-au bucurat de aceleași privilegii. Cu toate acestea, doar unul a avut o viață plină de satisfacții, cu un serviciu avantajos și cu o familie care îl împlinea. Celălalt a eșuat total și a sfârșit în închisoare, neavând pe nimeni care să aibă grijă de el. Cum influențează alegerile noastre drumurile pe care le urmăm în viață? În ce măsură alegerile sunt determinate de educație, de bogăție și de contextul de viață? Discutați despre obiectivitatea alegerilor legate de condiția dreptății sociale.

La începutul zilei, atunci când îți iei timp pentru meditația zilnică, gândeș­te-te la munca ta, la partenerul tău de viață (dacă este cazul) și la colegii tăi. Pune-ți următoarele întrebări: Cum pot să-i fac pe oamenii din jurul meu fericiți? Ce schimbări ar trebui să fac în obiceiurile mele pentru a atinge acest obiectiv? Gândește-te la viața ta: Ce alegeri greșite ai făcut care ți-au determinat eșecul? Ce alegeri bune ai făcut care te-au condus spre succes? Unde a fost Dumnezeu în alegerile tale?

Trebuie să te ocupi de un serviciu de închinare prin muzică. Ce primează pentru tine? Dragostea ta pentru Domnul? Cultura din care faci parte? Preferințele prietenilor tăi? Ținând cont că toate aceste elemente sunt esențiale în viața de închinare, ce piese muzicale vei alege care să păstreze un echilibru între datoria de a fi reverențios și nevoia de a te bucura de căldura comunității tale?