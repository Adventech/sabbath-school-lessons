---
title:  „Să iubiţi pe străin”
date:  25/10/2021
---

Printre aceste avertizări, Moise declară: „Iată, ale Domnului, Dumnezeului tău, sunt cerurile şi cerurile cerurilor, pământul şi tot ce cuprinde el” (Deuteronomul 10:14). Ce expresie grăitoare a suveranităţii Domnului, o idee care se regăseşte şi în alte locuri din Biblie: „Al Domnului este pământul cu tot ce este pe el, lumea şi cei ce o locuiesc!” (Psalmii 24:1).

`3. Ce altă declaraţie face Moise despre Domnul în versetele de mai jos? Ce cere Domnul din partea poporului Său, în consecinţă? Deuteronomul 10:17-19`

Iehova nu este doar suveranul cerului şi al pământului, ci şi „Dumnezeul dumnezeilor şi Domnul domnilor” (Deuteronomul 10:17). Aceasta nu înseamnă că există alţi dumnezei, mai mici, precum presupuşii dumnezei la care se închinau păgânii din jurul lor. Mai degrabă, este un mod de a spune: mai mult decât faptul de a fi singurul Dumnezeu („Să ştiţi dar că Eu sunt Dumnezeu şi că nu este alt dumnezeu afară de Mine”, Deuteronomul 32:39), se afirmă totala Lui supremaţie peste toate puterile, reale sau imaginare, fie din cer, fie de pe pământ.

Textul mai spune şi că El este „Dumnezeul cel mare, puternic şi înfricoşat, care nu caută la faţa oamenilor şi nu primeşte daruri”. Toate acestea sunt parte dintr-un mesaj mai mare: Iehova este Dumnezeul vostru şi voi, care sunteţi poporul Lui, trebuie să ascultaţi de El.

`Şi ce contrast izbitor este prezentat aici! Da, Iehova este Dumnezeul dumnezeilor şi Domnul domnilor, Conducătorul suveran şi susţinător al creaţiei (Coloseni 1:16,17), şi totuşi El Se îngrijeşte şi de orfani, de văduve şi de străini şi dovedeşte această grijă împlinindu-le nevoile fizice imediate. Dumnezeu, care ţine seama dacă o vrabie cade la pământ (Matei 10:29), ştie despre necazul celor aflaţi la periferia societăţii. Cu alte cuvinte, El îi spune poporului: Bine, voi sunteţi un popor ales, sunteţi speciali şi vă iubesc, dar îi iubesc şi pe ceilalţi, inclusiv pe cei nevoiaşi şi neajutoraţi dintre voi. Şi aşa cum Eu îi iubesc, şi voi trebuie să-i iubiţi, la rândul vostru. Aceasta este una dintre obligaţiile legământului, în ce vă priveşte, ba chiar una importantă.`

`Citeşte Psalmii 146:5-10. Care este mesajul transmis aici şi ce ar trebui să însemne el pentru noi, creştinii de astăzi?`