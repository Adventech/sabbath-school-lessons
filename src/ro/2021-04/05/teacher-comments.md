---
title:  Material Pentru Instructori
date:  29/10/2021
---

**Text-cheie:** Deuteronomul 10:1

### I. Privire generală

Dumnezeu rescriind tablele Legii este imaginea harului și a dragostei Lui răbdătoare pentru Israel. În vremurile străvechi, când un legământ era rupt, reînnoirea lui implica pregătirea unor noi documente ale tratatului. Pe fundalul evenimentului rușinos de la Horeb, Moise îndeamnă poporul să-și reînnoiască legământul și să pregătească un nou jurământ de credință în care se specificau cerințele lui Dumnezeu față de el. Aceste versete adună în jurul principiului iubirii diferite teme, cum ar fi dragostea față de Domnul (cea dintâi poruncă), dragostea ca răspuns la dragostea și la iertarea lui Dumnezeu, dragostea față de aproapele și, mai specific, dragostea față de cel străin (cea de-a doua poruncă), pentru că Dumnezeu îl iubește.

**Temele studiului:**

•	**Legământul cel nou.** Deși legământul este veșnic, este întotdeauna nevoie să fie reînnoit (tăierea împrejur a inimii).

•	**Tăierea împrejur a inimii.**  Imaginile, un fel de combinație de metafore, dezvăluie un adevăr teologic crucial.

•	**Iubirea față de străin.** Să-ți iubești aproapele este de înțeles. Dar și pe străin?

### II. Comentariu

**Legământul cel nou**

Există un paradox în reînnoirea legământului care este veșnic. Din punct de vedere logic, un legământ veșnic nu are nevoie să fie reînnoit. Lecția care derivă din acest paradox se referă la credincioșia lui Dumnezeu în contrast cu lipsa de credincioșie a poporului Său. De reținut că „legământul cel nou” nu implică o Lege nouă. Este aceeași Lege, rescrisă pe noile table. Ce cere Dumnezeu acum este o interiorizare a Legii.

Legea scrisă pe tablele de piatră trebuie să fie scrisă în inima oamenilor. Reînnoirea legământului înseamnă reînnoirea inimii, iar mecanismul acestui proces este dragostea. Ieremia, care folosește pentru prima dată expresia „un legământ nou”, îl definește în termenii următori: „«Nu ca legământul pe care l-am încheiat cu părinții lor în ziua când i-am apucat de mână să-i scot din țara Egiptului, legământ pe care l-au călcat, măcar că aveam drepturi de soț asupra lor», zice Domnul. «Ci iată legământul pe care-l voi face cu casa lui Israel după zilele acelea», zice Domnul: «Voi pune Legea Mea înăuntrul lor, o voi scrie în inima lor, și Eu voi fi Dumnezeul lor, iar ei vor fi poporul Meu»” (Ieremia 31:32,33).

Interesant, aceeași experiență legată de un document de legământ nerespectat, sau rupt, este consemnată și în Ieremia. La fel ca Moise, și profetul a trebuit să-și rescrie cartea (Ieremia 36:27,28). De asemenea, când apostolul Pavel se referă la „un legământ nou” (2 Corinteni 3:6), îl interpretează ca pe un legământ spiritual care este scris „nu pe niște table de piatră, ci pe niște table care sunt inimi de carne” (2 Corinteni 3:3).

**De discutat și de meditat:** Cum se aplică noțiunea biblică de „legământ nou” din Deuteronomul la înțelegerea noastră despre relația dintre Vechiul și Noul Testament? De ce „legământul nou” presupune aceeași Lege? De ce Dumnezeu a scris Legea pe piatră, în loc să o scrie în inima oamenilor?

**Tăierea împrejur a inimii**

Firește, cererea lui Dumnezeu ca poporul Israel să-și taie împrejur inima nu trebuie luată în sens literal. Ieremia deplânge faptul că poporul Israel are urechi netăiate împrejur, ceea ce înseamnă că israeliții nu pot auzi Cuvântul Domnului (Ieremia 6:10). Deoarece circumcizia este semnul legământului (Geneza 17:10-13), tăierea împrejur a inimii este o imagine care simbolizează circumcizia lăuntrică pe care Pavel o va descrie mai târziu ca fiind convertirea creștinului (Romani 2:28,29). Aceasta este o procedură pe care doar Dumnezeu o poate realiza (Deuteronomul 30:6).

Moise nu sugerează că tăierea împrejur a cărnii era un lucru greșit. Înainte să intre în țara Canaan, bărbații lui Israel trebuiau să se circumcidă ca un semn al legământului (Iosua 5:2). Tăierea împrejur a inimii îi privește pe aceia care sunt deja circumciși în carne, pe cei care sunt sub legământ. După tăierea împrejur în carne, reînnoirea legământului nu este o nouă circumcizie care ar anula-o pe prima, ci o aprofundare a aceluiași legământ și a legilor sale. După ce au primit litera Legii, ei sunt chemați acum să-și înrădăcineze angajamentul în inimile lor. Aceasta implică nu doar să se abțină de la a face răul, ci și, mai important, să nu dorească să facă răul. Nu doar abținerea de la a face răul, ci și angajarea întregii vieții în facerea binelui. Doar dragostea va face posibil acest angajament. Iată motivul pentru care cerința lui Dumnezeu în această fază este un legământ bazat pe dragoste și, prin urmare, mai solicitant și mai amănunțit.

**De discutat și de meditat:** Ce anume face ca un legământ bazat pe dragoste să fie mai solicitant decât un legământ bazat pe lege? În același timp, care sunt riscurile accentuării dragostei în detrimentul rigorii dreptății? Cum se leagă imaginea tăierii împrejur a inimii de imaginea gâtului înțepenit?

**Dragostea față de străin**

Aspectul intrigant este că prima aplicație a poruncii de a-L iubi pe Domnul este de a-l iubi pe străin. De ce Dumnezeu îi cere poporului să-l iubească pe străin? Două tipuri de motive pot fi enumerate aici. Discută și meditează asupra lor în cadrul grupei: (1) motive pentru a justifica această cerință și (2) motive care să-i pregătească să fie un popor sfânt.

**De ce să-l iubești pe străin?**

•  **Pentru că Dumnezeu îl iubește pe străin** (Deuteronomul 10:18). Acest motiv este fundamentat pe credința în Creator, ale Căruia sunt cerurile și pământul (Deuteronomul 10:14). Două principii sunt incluse în acest motiv. Primul este principiul Imago Dei, potrivit căruia Dumnezeu l-a creat și pe străin tot după chipul Său. Al doilea derivă din primul și este principiul Imitatio Dei, al imitării lui Dumnezeu de către slujitorii Săi.

•  **Pentru că poporul Israel a fost străin** (Deuteronomul 10:19). Motivul acesta se întemeiază pe următorul principiu: „Să iubești pe aproapele tău ca pe tine însuți” (Leviticul 19:18).

•  **Pentru a se pregăti să-L întâlnească pe Dumnezeu.** Dumnezeu aparține unei alte categorii (Deuteronomul 10:17). El este Cel Sfânt, adică Cel care este diferit în esența Lui de noi, oamenii. Cea mai bună metodă de a învăța să-L iubim pe Dumnezeu ar putea fi să învățăm să-l iubim pe cel care este diferit de noi, pe străin.

•  **Pentru a se pregăti să-i întâlnească și să-i cunoască pe ceilalți oameni.** Ca foști sclavi, israeliții au fost nevoiți să învețe să-i vadă pe ceilalți nu ca pe niște stăpâni nemiloși pe care îi urau, ci ca pe „aproapele”, cu care să aibă o legătură strânsă, comuniune, și pe care să-l iubească. Pentru că experiența dragostei devine mai bogată și mai puternică atunci când este trăită de oameni diferiți.

•  **Pentru a se pregăti să-și modeleze și să-și împlinească menirea, ca niște străini ce erau.** În calitate de foști nomazi în pustie, copiii lui Israel au trebuit să învețe calea sfințeniei și valoarea conviețuirii alături de oameni diferiți fără a-și compromite identitatea sfântă. În același mod, Avraam, Iosif și Daniel au trebuit să învețe cum să rezolve, în viețile lor, tensiunea dintre datoria de a fi sfânt și datoria de a iubi.

**De discutat și de meditat:** În ce fel ne ajută principiul Imago Dei să înțelegem că este important să-l iubim pe străin? De ce experiența de a-l iubi pe străin întărește și îmbogățește calitatea dragostei? De ce faptul de a trăi în bună înțelegere printre oameni de alte confesiuni religioase ne întărește credința?

**Să-i iubești pe orfan și pe văduvă**

Tratatul de legământ din Deuteronomul nu definește „dragostea”, ci lămurește că ea este o categorie divină. Doar cu ajutorul lui Dumnezeu poporul Israel poate să înțeleagă și să împlinească porunca de a iubi. De cealaltă parte, este semnificativ că dragostea față de străin este descrisă în contextul grijii lui Dumnezeu față de orfan și față de văduvă, cărora le face dreptate (Deuteronomul 10:18; compară cu Deuteronomul 24:17-22).

**De discutat și de meditat:** De ce cerința de a-i iubi pe orfan și pe văduvă este asociată cu cerința de a-l iubi pe străin? Ce au în comun străinul, văduva și orfanul?

### III. Aplicație

În Mizerabilii, de Victor Hugo, hoțul Jean Valjean înțelege în sfârșit valoarea iertării și a milei atunci când cel care îl găzduise și pe care îl păgubise îi dă lui argintul pe care i-l furase; altminteri, ar fi fost aruncat în închisoare. Gândește-te și analizează următoarele situații:

•  Care sunt motivațiile care stau la baza alegerilor tale politice? Alegi cu cine votezi pe baza unei agende naționaliste și a intereselor egoiste sau mai mult pe baza justiției sociale și a grijii față de cei săraci, față de văduve și față de orfani?

•  Un cerșetor beat îți cere niște bani pentru că spune că îi este foame și nu a mai mâncat o masă adevărată de câteva zile. Cum vei răspunde cererii lui, neavând nicio garanție că nu își va folosi banii pentru a-și cumpăra alcool?

•  O soră din comunitatea ta îți spune că nu te poate suferi dar că, de dragul lui Dumnezeu, se va strădui să-și învingă antipatia față de tine. Cum vei replica?