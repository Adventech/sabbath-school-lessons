---
title:  Religia curată înaintea lui Dumnezeu
date:  28/10/2021
---

`7. Ce principii importante sunt exprimate în versetele următoare cu privire la modul în care trebuie să-i tratăm pe cei care sunt în subordinea noastră? Deuteronomul 24:10-15`

Din nou vedem preocuparea Domnului pentru demnitatea umană fundamentală. Da, cineva îţi datorează ceva şi este momentul să recuperezi ce-ţi aparţine, dar arată-i acelei persoane un pic de respect, un pic de demnitate, nu-i aşa? Nu da buzna în casa omului ca să reclami acel lucru. Aşteaptă afară să vină el să ţi-l dea. Deuteronomul 24:12,13 ne spune că, dacă un om sărman ţi-a dat haina lui ca „zălog”, cel puţin lasă-l să se învelească peste noapte cu ea. Celelalte versete vorbesc despre modul în care trebuie să ne purtăm cu cei mai neajutoraţi care se află în subordinea noastră şi de care este foarte uşor să abuzăm. Nu-i oprima pe săraci, pentru că este păcat în ochii Domnului, şi încă unul cumplit. Iarăşi, dacă israeliţii trebuiau să fie o mărturie, un popor sfânt care să umble în adevăr în mijlocul unei lumi adâncite în rătăcire, idolatrie şi nelegiuire, cu siguranţă trebuiau să fie buni cu cei mai slabi şi mai marginalizaţi dintre ei. Altfel, mărturia lor avea să fie egală cu zero.

`8. Ce spune Iacov în pasajul de mai jos, care reflectă ce i-a spus Domnul poporului în Deuteronomul? Ce semnificaţie are faptul că Iacov corelează în aceste versete abuzarea celor săraci cu Cele Zece Porunci? Iacov 1:27-2:11`

Deşi nimic din Cele Zece Porunci nu se referă direct la favorizarea celui bogat în detrimentul celui sărac, o aderare strictă la litera legii în timp ce îl tratezi rău pe cel sărac sau nevoiaş este o tăgăduire a mărturisirii de credinţă şi a oricărei pretenţii de a păzi poruncile. Să-l iubeşti pe aproapele tău ca pe tine însuţi este cea mai fidelă expresie a Legii lui Dumnezeu – iar acesta este adevărul prezent acum la fel de mult cum a fost în timpul lui Iacov şi cum a fost atunci când Moise i-a vorbit lui Israel la graniţa cu Ţara Promisă.

`De ce noi, ca adventişti de ziua a şaptea care luăm în serios păzirea Legii, trebuie să fim la fel de atenţi şi în ce priveşte cuvintele lui Iacov şi cele din Deuteronomul?`