---
title:  Străinul care va fi în cetăţile tale
date:  23/10/2021
---

> <p>Textul de memorat</p>
> „Să iubiţi pe străin, căci şi voi aţi fost străini în ţara Egiptului.” (Deuteronomul 10:19)

După cum am văzut săptămâna trecută, atunci când a fost întrebat de un cărturar în legătură cu „cea mai mare poruncă” (Marcu 12:28), Isus i-a răspuns reiterând că Dumnezeu este unul singur şi apoi a spus: „si «Să iubeşti pe Domnul, Dumnezeul tău, cu toată inima ta, cu tot sufletul tău, cu tot cugetul tău şi cu toată puterea ta». Iată porunca cea dintâi” (Marcu 12:30).

Totuşi, Isus nu S-a oprit la atât. El a continuat vorbind şi despre o „a doua, asemenea ei” (Marcu 12:31), ceva despre care cărturarul nu întrebase. Cu toate acestea, ştiind cât de importantă era şi aceasta, Mântuitorul a spus: „Iar a doua este următoarea: «Să iubeşti pe aproapele tău ca pe tine însuţi.» Nu este altă poruncă mai mare decât porunca aceasta” (Marcu 12:31).

Nu există nicio poruncă mai mare decât acestea? Isus a unit dragostea pentru Dumnezeu şi dragostea pentru aproapele într-o singură poruncă, şi acea poruncă era cea mai mare dintre ele. Isus nu venea cu ceva nou, ceva ce evreii nu mai auziseră înainte. Chemarea de a-L iubi pe El mai presus de toate şi de a ne iubi semenii ca pe noi înşine era, într-adevăr, preluată din cartea Deuteronomul.