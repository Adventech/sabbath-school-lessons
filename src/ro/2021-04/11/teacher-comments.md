---
title:  Material Pentru Instructori
date:  10/12/2021
---

**Text-cheie:** Deuteronomul 4:29

### I. Privire generală

Fiind prima secțiune din revelația biblică, este de așteptat ca Tora, adică cele cinci cărți ale lui Moise (Pentateuhul), să fie partea din Biblie la care se va face referire cel mai mult în scrierile de mai târziu. Cartea Geneza, cu raportul ei despre evenimentele creării cerurilor și pământului, cu istoria Turnului Babel și, mai ales, cu istoriile patriarhilor și cu aceea a lui Iosif, va rămâne vie în memoria poporului Israel, a profeților și a psalmiștilor. În același fel, celelalte cărți din Pentateuh – Exodul, Leviticul și Numeri – vor fi prezente în serviciul de închinare și vor inspira meditațiile preoților, ale regilor și ale profeților. Pe parcursul acestei săptămâni ne vom concentra asupra cărții Deuteronomul, care a avut asupra evoluției spirituale a poporului lui Israel un impact mai mare decât oricare altă carte a Bibliei. Fiindcă a fost cartea care i-a reamintit poporului despre Lege, Deuteronomul a rămas punctul de referință pentru a începe reformele sau pentru a-i mustra pe oamenii care se rătăciseră de la preceptele Legii.

În cercetarea noastră cu privire la citarea sau menționarea cărții Deutero­nomul în scrierile de mai târziu, vom descoperi teme familiare care vor fi reîmprospătate și reorientate potrivit cu noile contexte istorice, pentru a face să fie din nou relevante „cărările cele vechi”.

**Temele studiului:**

•  **Reforma lui Iosia:** Lecții de la un lider credincios.

•  **Rugăciunea lui Neemia:**  Mai multe adevăruri profunde bazate pe redeș­teptare și pe reformă.

•  **Rugăciunea lui Daniel:**  Deplângerea pierderii.

•  **Religia lui Mica** : Despre ce înseamnă cu adevărat religia autentică.

### II. Comentariu

**Reforma lui Iosia**

Mai întâi de toate, întoarcerea radicală la Lege trebuie să fie atribuită caracterului lui Iosia și evlaviei lui profunde. Niciodată în istoria lui Israel nu a mai fost vreun rege atât de aproape de idealul Torei. Idolii care fuseseră acumulați de predecesorii lui au fost „nimiciți cu desăvârșire” de el, potrivit cu idealul cărții Deuteronomul (Deuteronomul 12:2,3). Astfel, Dumnezeu a binecuvântat domnia lui Iosia (639–608 î.Hr.), care a durat mai mult de treizeci de ani, fiind cu mult mai lungă decât domniile celor dinaintea lui. Iosia avea numai opt ani atunci când a devenit rege. În al doisprezecelea an al domniei lui, a luat prima hotărâre oficială care implica restaurarea templului în Ierusalim, o preocupare care, în mod evident, se află în centrul cărții Deuteronomul (Deuteronomul 12:1-7). Așadar, prima lucrare de restaurare a lui Iosia a privit întregul sistem religios.

Templul din Ierusalim a fost reparat și curățat. Toți idolii canaaniți și asirieni au fost îndepărtați și toată țara a fost implicată în această reconstrucție prin intermediul darurilor. Dar abia în al optsprezecelea an de domnie a avut loc următorul pas. De data aceasta, reforma nu a mai avut legătură doar cu ritualurile, ci a avut un caracter spiritual bine determinat. Când regele l-a întrebat pe marele-preot Hilchia în legătură cu progresul restaurării, Hilchia a descoperit „cartea legii în Casa Domnului” (2 Împărați 22:8). Acest manuscris original scris de Moise i-a fost înmânat lui Șafan, scribul regal. Apoi, el a mers la rege să i-l citească. Potrivit raportului biblic, când Iosia a auzit cuvintele acestei cărți, a fost tulburat, înțelegând că ea vorbea despre mânia lui Dumnezeu și despre blesteme. Împăratul și-a sfâșiat hainele ca un semn al căinței și le-a dat ordine preoților și altor slujbași de la curtea împărătească să o consulte pe profetesa Hulda. Acesta este unul dintre rarele exemple în care un împărat caută la un profet soluția unei probleme. O serie de indicii sugerează că această „carte a legii” era Deuteronomul, în care sunt folosite aceleași cuvinte (compară cu Deuteronomul 31:24-26). Pasajele tulburătoare care îl intrigă și îl răscolesc pe rege sunt, probabil, Deuteronomul 28 și 29, care fac cunoscute cele două căi – calea vieții și calea morții, cu respectivele binecuvântări și blesteme care reprezintă condițiile legământului. De asemenea, ele mai conțin referiri la mânia Domnului (Deuteronomul 29:20) și îndemnul lui Moise către Israel să apuce pe calea cea dreaptă (Deuteronomul 28:13).

Regele Iosia a fost mișcat. De îndată ce lectura s-a încheiat, el a înțeles gravitatea situației și a întreprins imediat o reformă, care a trecut dincolo de niște simple măsuri cultice, transformându-se într-o trezire spirituală profundă în toată țara. Iosia a reafirmat centralizarea cultului la Ierusalim și reforma lui a ajuns dincolo de granițele lui Iuda, până la Israelul din nord. Datorită cărții Deuteronomul, el a putut să promoveze unitatea spirituală a poporului, o realizare de care niciun rege nu mai fusese în stare vreodată.

**De discutat și de meditat:** Ce metode a folosit Iosia ca să trateze problema lipsei de unitate care divizase poporul lui? Care a fost atitudinea personală a lui Iosia când a adresat chemarea la pocăință?

**Rugăciunea lui Neemia**

Asemenea reformei lui Iosia, și reforma lui Neemia a fost declanșată de citirea Cuvântului lui Dumnezeu. Și în cazul acesta poporul a citit din aceeași „carte a Legii” (Neemia 9:3), în același context spiritual al unei nevoi intense după pocăință (Neemia 9:1,2). Adunarea și postul special au avut loc „în a douăzeci și patra zi a aceleiași lună [luna a șaptea]” (Neemia 9:1; compară cu Neemia 8:14). Aceasta s-a întâmplat cu ocazia Zilei Ispășirii, o zi de smerire, urmată imediat de perioada festivă a Sărbătorii Corturilor, care includea și „a opta zi” a sărbătorii (ziua a douăzeci și treia), adunarea care încheia sărbătoarea (compară cu Neemia 8:18; Leviticul 23:39). Să reținem că aceasta este aceeași perioadă de douăzeci și patru de zile în timpul căreia Daniel postea și era în jale (Daniel 10:1-3).

Rugăciunea lui Neemia este plină de referiri la cartea Deuteronomul. Ea începe cu o binecuvântare și o invocare a Creatorului, „care este mai presus” (Neemia 9:5; compară cu Deuteronomul 6:4) și care a creat „cerurile cerurilor” (Neemia 9:6). Aceasta este o expresie la superlativ, care indică cel mai înalt loc al locuinței lui Dumnezeu, unde își au sălașul îngerii Săi, „oștirea cerului”, care I se închină (Deuteronomul 10:14; compară cu 1 Împărați 8:27). Rugăciunea continuă cu o aducere-aminte a legământului – tema de bază în jurul căreia este structurată cartea Deuteronomul – și a tot ce a făcut Dumnezeu pentru Israel: modul în care le-a purtat de grijă în timpul celor patruzeci de ani prin pustie (Neemia 9:21; compară cu Deuteronomul 2:7; 8:4; 29:5), răspunsul încăpățânat și răzvrătit al copiilor lui Israel, care și-au înțepenit grumazul (Neemia 9:16; compară cu Deuteronomul 1:26-33; 31:27). Ei nu s-au pocăit de faptele lor nelegiuite (Neemia 9:35; compară cu Deuteronomul 28:45-47). Astfel, Neemia deplânge faptul că poporul lui Dumnezeu culege acum roadele neascultării din trecut și se află sub blestemul legământului (Neemia 9:35-37; compară cu Deuteronomul 28:47,48).

Neemia își încheie rugăciunea cu un ultim gând legat de taina legământului. Expresia ebraică ubekol zo’t, cu care începe concluzia lui Neemia și care este tradusă cu conjuncția adversativă „dar”, este o expresie idiomatică ce înseamnă „și cu toate acestea”. Neemia este uimit de paradoxul acestui legământ, care este făcut în ciuda nelegiuirii împăraților, prinților și preoților (Neemia 9:34,37).

**De meditat și de discutat:** De ce locuința lui Dumnezeu este numită „cerurile cerurilor”? De ce Neemia începe cu referirea la Dumnezeul Creator și cu închinarea pe care oștirea cerului I-o oferă?

**Rugăciunea lui Daniel**

Asemenea lui Neemia, și profetul Daniel, care trăiește în aceeași atmosferă de rugăciune și de jale, citește în „Legea lui Moise” și se tânguiește din cauza nenorocirilor care s-au abătut peste poporul lui Dumnezeu ca urmare a lipsei lor de credincioșie (Daniel 9:13; compară cu Deuteronomul 28:15-68).

**Religia lui Mica**

Mica își începe discursul la fel ca Moise, cu aceeași întrebare emoționantă: „Și ce alta cere Domnul de la tine...?” (Mica 6:8; compară cu Deuteronomul 10:12). Această întrebare constituie una dintre cele mai importante preocupări legate de religie. Cum pot oamenii să se apropie de Dumnezeu și să răspundă așteptărilor Sale? Răspunsul tradițional ar fi: jertfe, daruri scumpe, fapte bune pentru El. Răspunsul lui Mica, asemenea celui oferit de Moise, nu se referă la oferirea de daruri exterioare din partea închinătorului, ci implică „să faci dreptate, să iubești mila” față de oamenii în nevoie (Mica 6:8). Mica evocă în cuvintele sale mesajul cărții Deuteronomul. Expresia „să faci dreptate” și cuvântul-cheie „dragoste” sunt comune ambelor texte. Mica nu spune că jertfele și darurile sunt greșite, ci că toate actele religioase n-au nicio valoare fără relația corespunzătoare cu Dumnezeu și cu semenii.

**De discutat și de meditat:** Potrivit exemplelor lui Iosia, Neemia și Daniel, care este prima cerință pentru a începe procesul pocăinței? De ce consultarea profeților (Moise, Hulda, Ieremia etc.) a fost necesară pentru a da naștere la pocăință în viața poporului lui Dumnezeu și pentru a aduce binecuvântările Sale?

### III. Aplicație

**Divizări**

Ești un lider al bisericii și suferi când vezi divizare în comunitatea ta. Alege una dintre opțiunile următoare:

•  Iei partea unuia dintre grupuri și acuzi celălalt grup spunând că este greșit.

•  Asculți ambele grupuri, recunoști unde au dreptate și le ajuți să vadă valorile celuilalt grup.

•  Îți dai seama că ești parte din problemă și chemi ambele „tabere” să se roage cu tine, analizând dacă nu cumva ai greșit în cadrul disputei.

**Biserica locală**

Care ar trebui să fie reacția ta față de domeniile din viața bisericii locale în care ea nu trăiește lumina care i-a fost dată? Care sunt cele mai bune modalități de a căuta să faci o reformă? Ce principii putem extrage din aceste relatări pe care să le aplicăm în propria biserică?