---
title:  Material Pentru Instructori
date:  05/11/2021
---

**Text-cheie:** Deuteronomul 4:8

### I. Privire generală

În general,**** ceea ce face ca o națiune să fie mare sunt realizările ei, puterea ei politică, suprafața țării, reușitele în război sau bogățiile ei. Nimic din toate acestea nu caracteriza poporul Israel în momentul când Moise l-a declarat „mare”. Întrebarea lui retorică: „Și care este neamul acela așa de mare?” (Deuteronomul 4:8) presupune că Israel era națiunea cea mai mare de pe pământ. Acest popor de foști sclavi, de nomazi fără adăpost, cu greu se potrivește descrierii „neamul acela așa de mare”. Măreția poporului Israel nu ține de ce a făcut sau nu a făcut el sau de cine este sau nu este el, ci de Dumnezeu. O întâmplare despre regele prusac Frederic al II-lea surprinde acest mister. Regele l-a întrebat pe medicul său personal: „Poți să-mi dai cel puțin o dovadă despre existența lui Dumnezeu?” Bărbatul a răspuns: „Maiestate, Israel.” (Pentru diferitele surse ale acestei anecdote, vezi Steven Pass, Christian Zionism Examined [Eugene, OR, Resource Publications, 2019].) Într-adevăr, descrierea lui Moise despre grandoarea lui Israel ne derutează. Totul I se datorează lui Dumnezeu și legilor Sale.

**Temele studiului:**

Studiul din această săptămână va fi o reflecție asupra acestui mister și va gravita în jurul a trei teme importante:

•	Legea este desăvârșită. Nu este nimic de adăugat și nimic de scos din ea.

•	Legea este înțeleaptă. Viața dinamică și inteligentă a celui care păzește Legea dă mărturie despre Creator.

•	Legea este dumnezeiască. Dacă poporul Israel nu se „alipește” de Dum­nezeu, nu va beneficia de această Lege și nu va fi „un neam mare”.

### II. Comentariu

Pe măsură ce studiem valoarea și autoritatea vechilor legi ale lui Moise, vom analiza dacă ele mai sunt relevante pentru timpul nostru. Nu vom înțelege natura acestor legi dacă le reducem la un set de sarcini grele care vor aliena ființele umane și le vor priva de judecata și de libertatea lor. Motivația pentru care israeliții „[se vor] întoarce la Domnul și [vor] asculta glasul Lui” (Deuteronomul 4:30) și vor accepta legea cu toate capacitățile lor intelectuale este ca să trăiască (Deuteronomul 4:1), să prospere și să se realizeze ca ființe umane. Prin intermediul Legii, Dumnezeu le-a oferit rețeta vieții tocmai pentru că, fiind Creatorul, El știe ce este mai bine pentru poporul Său.

**O lege diferită**

Deoarece Legea vine din cer (Deuteronomul 4:36), este concepută să fie diferită de celelalte legi. Cu toate că există câteva aspecte comune între Legea dată de Moise și legile culturilor din împrejurimi, există diferențe fundamentale între cele două sisteme. De fapt, o cercetare recentă a scos la iveală multe diferențe importante între ele.

Prima diferență remarcabilă privește accentul pe care Biblia îl pune pe valoarea ființei umane ca fiind deasupra viețuitoarelor și a materiei. În Babilon, se impunea pedeapsa cu moartea pentru unele furturi, în timp ce Biblia cere doar o compensație financiară echivalentă. În Legea lui Moise, viața omului are întâietate asupra valorilor materiale, iar legea este aceeași pentru toți oamenii. Mai important, legile lui Moise diferă de alte legi orientale prin faptul că fac mereu referire la Dumnezeu. În timp ce în documentele legale din Orientul Apropiat se face referire la Dumnezeu rareori și doar formal, și aceasta în introducere și, uneori, în concluzie, legile biblice sunt pline de referiri la Dumnezeu, care apar ca un laitmotiv de-a lungul textului. Legea nu este urmarea consultărilor și a elaborărilor omenești. Ea este primită ca un dar; este o revelație de sus.

Este semnificativă importanța pe care o acordă Biblia așa-numitelor „legi apodictice”, și anume legilor care sunt absolut normative. Legile biblice vorbesc cu autoritate, iar această trăsătură este cu atât mai frapantă cu cât literatura legală a Orientului Apropiat este dominată de legi cazuistice. Porunca „Să nu ucizi” sau „Să nu comiți adulter” este absolută și exactă. Legea lui Dumnezeu nu este justificată pe baza unui proces logic. Doar experiența ascultării ne va permite să-i verificăm justețea. În legile cazuistice știm de ce legea este dreaptă înainte de a o verifica prin experiență, în timp ce în legile apodictice ale lui Israel știm abia după aceea. Răspunsul lui Israel față de darul legii lămurește acest proces: „Vom face, apoi vom înțelege” (Exodul 19:8, traducerea autorului). Așadar, legea lui Moise este diferită de toate celelalte deoarece implică o dimensiune care este absentă în altă parte. Israel va asculta prin credință.

**O lege universală**

Legea lui Moise nu este descrisă ca o expresie a culturii și a înțelepciunii specifice ale lui Israel. Moise afirmă clar acest lucru când se referă la întinderea cosmică și la actul creator din trecut, dinainte de apariția poporului Israel: „Întreabă vremurile străvechi, care au fost înaintea ta [...] și cercetează de la o margine a cerului la cealaltă” (Deuteronomul 4:32). De asemenea, caracterul universal al Legii este atestat de Legea însăși. Unul dintre indiciile cele mai grăitoare cu privire la invitația universală a acestei Legi este referirea ei la Creație. Este remarcabil că Sabatul, memorialul săptămânii Creației, se află în centrul structural și tematic al Decalogului. Acela este exact locul în care sigiliul era pus pe documentele antice de legământ. Această poziționare a Sabatului sugerează că în centrul Celor Zece Porunci se află conștientizarea faptului că Dumnezeu este Creatorul, ele fiind și un ecou al celor zece cuvinte din săptămâna Creației (vezi cele zece incidențe în care se afirmă: „Și Dumnezeu a zis”, din Geneza 1).

În același fel, legile alimentare kosher, care fac distincția între hrana curată și cea necurată, ne reamintesc de Geneza 1. Într-adevăr, limbajul din Leviticul 11, unde sunt consemnate aceste legi, conține aceleași cuvinte tehnice și aceleași expresii stilistice (fiarele pământului, târâtoarele, după soiul lor etc.). Mai mult decât atât, enumerarea animalelor din Leviticul 11:2-8 urmează aceeași succesiune ca în Geneza 1:24-26 (ziua a șasea a săptămânii Creației). De exemplu, crearea omului a avut loc ulterior creării, în mod succesiv, a animalelor marine (Leviticul 11:9-12; compară cu Geneza 1:26), a păsărilor (Leviticul 11:13-23; compară cu Geneza 1:26) și, în cele din urmă, a animalelor terestre și a reptilelor (Leviticul 11:24-43; compară cu Geneza 1:26). În final, în Leviticul 11 ca și în Geneza 1:24-26, relația dintre oameni și animale își are corespondentul în relația dintre oameni și Dumnezeu. În Geneza 1:26, datoria de a exercita stăpânirea peste animale este asociată cu faptul că oamenii sunt creați după chipul lui Dumnezeu. În mod asemănător, în Leviticul 11, datoria de a face distincție între hrana curată și cea necurată este asociată cu faptul că sfințenia omenească reflectă sfințenia divină: „Fiți sfinți, căci Eu sunt sfânt” (Leviticul 11:44,45).

**O lege aplicabilă**

Deoarece au legătură cu Creația, legile religioase și morale ale Decalogului, precum și cele alimentare cu privire la animalele curate și cele necurate, sunt universale, prin urmare sunt încă aplicabile oricărei ființe umane. Așa-numitele legi ceremoniale, referitoare la templu și la jertfe, trebuiau să dispară o dată cu acestea. În ce privește legile circumstanțiale, care sunt de cele mai multe ori cazuistice, au fost și ele sortite să-și piardă caracterul normativ de îndată ce „circumstanțele” care le-au generat nu au mai existat. De exemplu, acesta este cazul legilor referitoare la sclavi, la modul în care oamenii trebuiau să se îmbrace, să lucreze pământul sau să organizeze și să administreze cetatea. Aceste ultime două categorii de legi (ceremoniale și circumstanțiale) nu au fost concepute ca să fie ținute pentru totdeauna. Pe de altă parte, Decalogul și legile alimentare nu aparțin de legile ceremoniale sau de cele circumstanțiale. Ele nu au nimic de-a face cu jertfele.

De fapt, orice lege care nu este nici ceremonială, nici circumstanțială își menține statutul absolut. Acest lucru este valabil pentru legile din sfera comportamentului sexual, a igienei, a relațiilor cu vecinii etc.; majoritatea acestor legi extind și explică legile sau principiile care sunt deja incluse în Decalog. Legea poporului Israel cuprinde, astfel, două legi: o lege absolută și universală și o lege relativă, care depinde de vremuri și de circumstanțe. Această distincție se regăsește în Noul Testament, unde textele care vorbesc despre abolirea Legii sunt contrabalansate de multe alte texte care o înalță. Deși primii creștini, care erau evrei religioși, au ajuns să desființeze legile referitoare la jertfe pentru că acestea făceau referire la Mesia, ei nu au pus niciodată sub semnul întrebării Legea Decalogului, a cărei aplicație Isus a aprofundat-o și a extins-o. Același lucru este valabil și pentru legile alimentare despre consumul de carne (Kasherut), la care se face referire în recomandarea apostolică: „să se ferească de [...] dobitoace sugrumate și de sânge” (Faptele 15:20; compară cu Leviticul 17:14). Din aceste observații reiese că principiul Legii în viața religioasă rămâne valabil atât pentru creștini, cât și pentru evrei.

### III. Aplicație

**Testul înțelepciunii**

Citește Deuteronomul 4:6: „Să le păziți și să le împliniți, căci aceasta va fi înțelepciunea și priceperea voastră înaintea popoarelor care vor auzi vorbin­du-se de toate aceste legi și vor zice: «Acest neam mare este un popor cu totul înțelept și priceput!»” (subliniere adăugată).

**De discutat și de meditat:** Potrivit înțelegerii personale a versetului de mai sus, ce anume în viața ta constituie o dovadă a providenței divine? Spun oamenii despre tine că ești un om „priceput și înțelept”? Ce ar trebui să faci ca să împlinești promisiunea din Deuteronomul 4:6? Cum explici că inteligența și adevărata înțelepciune nu sunt cu adevărat valori în creștinismul tradițional?

**Cum să citești Scriptura**

Citește Deuteronomul 4:2.

1.  Fă o listă cu noi tradiții care au fost adăugate la Legea lui Dumnezeu în alte confesiuni creștine.

2.  Ce justificări s-au găsit pentru a motiva aceste adăugări?

3.  Avem și noi, adventiștii de ziua a șaptea, obiceiuri și principii care nu au fost incluse în legea lui Moise? Dacă poți, enumeră-le și explică de ce crezi că ești îndreptățit să le ții, deși nu fac parte din cerințele biblice.

4.  Ce principii hermeneutice deduci din Deuteronomul 4:22? De ce este important să citim tot textul biblic? Ce părți din Biblie ai tendința să lași deoparte (de exemplu, Vechiul Testament versus Evanghelia, Eclesiastul versus Pentateuhul) și de ce? Caută motive pentru care ar trebui să le incluzi atunci când studiezi Scriptura.