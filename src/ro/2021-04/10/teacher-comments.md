---
title:  Material Pentru Instructori
date:  03/12/2021
---

**Text-cheie:** Deuteronomul 9:7

### I. Privire generală

Există, la intrarea în Auschwitz, o placă comemorativă pe care sunt scrise cuvintele lui George Santayana: „Cel ce nu își amintește trecutul este condamnat să-l repete.” După lecția despre pocăință, urmează, natural, lecția despre aducere-aminte. Ca să-ți amintești, la fel ca în cazul pocăinței, va trebui să te întorci în trecut și să îl readuci în prezent. Prin urmare, este crucial să înțelegem de ce este important să ne aducem aminte, ce să ne aducem aminte și cum să ne aducem aminte pentru a avea parte de o pocăință autentică.

**Temele studiului:**

Studiul de față ne va confrunta cu unele teme care ne vor ajuta să ne aprofundăm înțelegerea cu privire la noțiunea de aducere-aminte:

•  **Adu-ți aminte de Creație:** Prea puțin din ceea ce credem are cu adevărat sens dacă nu ne amintim de originile noastre.

•  **Adu-ți aminte de potop.**  Chiar și în mijlocul catastrofei, Dumnezeu Își aduce aminte de poporul Său.

•  **Adu-ți aminte de ieșirea din Egipt.** Faptul de a ne aminti de evenimentele salvării din trecut (ce a făcut Dumnezeu pentru poporul Său) susține și întărește credința în Dumnezeu, Cel care va continua să salveze.

•  **Adu-ți aminte că altădată erai dintre neamuri:** Cât de important este să nu uităm niciodată ce a făcut Dumnezeu pentru noi!

### II. Comentariu

Mai mult decât oricare altă carte din Biblie,**** Deuteronomul este un text despre aducere-aminte cu cele 19 ocurențe ale verbului zakar, „a-și aminti, a-și aduce aminte”. Ca atare, cartea conține un spectru bogat al folosirii acestui verb, cu toate aplicațiile lui variate, și oferă o învățătură teologică bazată pe evenimentele din experiențele trecute ale israeliților. De cele mai multe ori, verbul „a-și aduce aminte” Îl are pe Dumnezeu ca subiect și îl privește, cel mai adesea, pe poporul Său; Dumnezeu Își aduce aminte de legământ, de relația cu poporul Său. Verbul „a-și aminti” apare și cu „Israel” ca subiect, iar obiectul aducerii-aminte este Dumnezeu, acțiunile Sale și legământul Său. În general, evenimentul exodului este cel care captează atenția (Deuteronomul 5:15; 15:15; 16:3,12; 24:18,22). Dar, din când în când, Moise se referă la anii peregrinării prin pustie ca la un timp al punerii la probă (Deuteronomul 8:2) sau al disciplinării poporului. Ideea este că toate aceste evenimente trecute servesc drept material formativ pentru a modela credința poporului.

Dincolo de cartea Deuteronomul, verbul „a-și aminti” este un important motiv biblic. Pe parcursul acestui studiu vom medita asupra a patru evenimente-cheie din Biblie: (1) Crearea din nimic, (2) salvarea de la potop, (3) exodul sau ieșirea poporului Israel din Egipt și din propria încăpățânare, 4) convertirea neamurilor de la păgânism. Toate aceste evenimente au ceva în comun: ele reprezintă actul lui Dumnezeu de salvare din întuneric la lumină, de la moarte la viață, din nelegiuire la neprihănire.

**Adu-ți aminte de Creație (Exodul 20:8)**

Verbul „a-și aduce aminte” este folosit în porunca a patra pentru a ne reaminti de primul eveniment din istoria umană, de crearea cerurilor și a pământului de către Dumnezeu și de ziua a șaptea a săptămânii Creației, Sabatul, care a fost, de asemenea, prima zi din istoria omului. Acest verb nu este doar o evocare a celui mai îndepărtat eveniment din istoria omenirii, ci și, mai important chiar, un apel la a ne aduce aminte de rădăcinile noastre – de unde venim. El conține lecția că „El ne-a făcut, ai Lui suntem” (Psalmii 100:3). De fapt, acest verb face referire la Creator, Făcătorul nostru, fără de care noi nu am fi aici.

Creația este primul eveniment de care să ne amintim, pentru că este cel care vorbește despre originile noastre. În mod semnificativ, porunca a patra, care ne îndeamnă să ne aducem aminte, este în paralel cu porunca a cincea (Exodul 20:12), care ne îndeamnă să ne cinstim părinții. Acest paralelism nu este vizibil doar în structura Decalogului, ci apare și în structura gramaticală a verbelor. Ambele verbe, „a-și aduce aminte” și „a cinsti”, sunt folosite la imperativul pozitiv. Toate celelalte porunci sunt scrise la forma negativă.

Ține minte că Sabatul (sau originea noastră) este legat de primii părinți, de rădăcinile noastre. Dacă nu ne amintim de trecut, de origini, nu vom propăși din punct de vedere spiritual. Ambele porunci, a patra și a cincea, conțin promisiunea viitorului. După cum Sabatul promite o zi a odihnei în viitor pentru omenire (Psalmii 95:11; compară cu Evrei 3:11; 4:3-7), porunca de a ne cinsti părinții promite o viață lungă (compară cu Efeseni 6:2).

**Adu-ți aminte de potop (citește Geneza 8:1)**

Acest pasaj conține prima ocurență a verbului zakar, „a-și aduce aminte”. Dumnezeu este subiectul, indicând că El a salvat omenirea. Folosirea acestui verb nu înseamnă că Dumnezeu are vreun deficit de memorie, ci că El a salvat omenirea din adâncul uitării. Acum, oamenii au supraviețuit potopului și astfel nu vor fi uitați. Când textul biblic spune că Dumnezeu Își aduce aminte de creaturile Sale se referă la intervenția salvatoare a lui Dumnezeu ca împlinire a promisiunii Sale, la vremea hotărâtă (Geneza 19:29). În cazul acesta, verbul zakar înseamnă sfârșitul potopului, care este marcat în timp cu exactitate (Geneza 8:3-6), la fel cum Sabatul indică un timp bine stabilit, la sfârșitul lucrării de creare a lumii noastre. De remarcat și faptul că ziua de Sabat joacă un rol în calendarul potopului. Observă mai jos cum aceste perioade de șapte zile contribuie la formarea structurii în chiasm a narațiunii, al cărei centru este „Dumnezeu Și-a adus aminte” (tabel de Jacques B. Doukhan, Genesis, SDA International Bible Commentary, p. 151):

7 zile de așteptare a lui Dumnezeu (Geneza 7:4)

7 zile de așteptare din partea lui Dumnezeu (Geneza 7:10)

40 de zile de creștere a apelor (Geneza 7:17)

150 de zile apele au fost mari pe pământ (Geneza 7:24)

**Dumnezeu Și-a adus aminte (Geneza 8:3)**

150 de zile apele au descrescut treptat (Geneza 8:3)

40 de zile de descreștere a apelor (Geneza 8:6)

7 zile de așteptare din partea lui Noe (Geneza 8:10)

7 zile de așteptare din partea lui Noe (Geneza 8:12)

**Adu-ți aminte de ieșirea din Egipt (Deuteronomul 9:7)**

Amintirea ieșirii din robie este, cu siguranță, apelul la aducere-aminte care apare cel mai frecvent în Biblie. În cazul acesta, verbul „a-și aduce aminte” îl are ca subiect pe Israel. Poporul își aduce aminte nu doar de intervenția salvatoare a lui Dumnezeu, care l-a scos din robia Egiptului, ci și de propria nevrednicie. În mod specific, Deuteronomul 9:7 ar trebui să-i aducă aminte poporului Israel cât de încăpățânat a fost față de Dumnezeu, opunând rezistență eforturilor Sale de a-l salva. Dublul imperativ, unul în forma pozitivă, „Adu-ți aminte!”, iar celălalt în forma negativă, „Nu uita!”, este emfatic, amintindu-i cu putere poporului de încăpățânarea lui absurdă. Dacă israeliții au fost suficient de nesăbuiți încât să uite că Dumnezeu îi salvase din Egipt, unde fuseseră niște sclavi reduși la stadiul de animale, și să creadă că Dumnezeu le dăduse Țara Promisă datorită meritelor și neprihănirii lor, însemna că sufereau de o formă severă de amnezie. Prin urmare, Moise îi somează de două ori să-și aducă aminte, prima dată într-o formă pozitivă și apoi într-o formă negativă, ca să se asigure că își vor aminti. Insistența aceasta adaugă greutate la mânia și la judecata lui Dumnezeu care au urmat ieșirii lor din Egipt. Principalul exemplu folosit pentru a ilustra situația dramatică a poporului Israel este răzvrătirea de la Horeb, care a dus la făurirea de noi table. De atunci încolo, ieșirea din Egipt va reprezenta evenimentul prin excelență pe care israeliții vor fi datori să și-l amintească și să-i învețe pe copiii lor, din generație în generație (Deuteronomul 6:7; 32:7). Și astăzi evreii „își amintesc” de istoria exodului, în cadrul citirii anuale a hagadei de Paște. În același mod, creștinii din toate confesiunile își aduc aminte de Cina Domnului (care, la rândul ei, reprezintă amintirea exodului) cu ocazia Paștelor.

**Adu-ți aminte că altădată erai dintre neamuri (Efeseni 2:8-13)**

După cum a procedat Moise cu Israelul din vechime, la fel face și Pavel cu neamurile care s-au convertit la noul legământ: „Nu te făli față de neamuri. Dacă te fălești, să știi că nu tu ții rădăcina, ci rădăcina te ține pe tine” (Romani 11:18). Acești noi convertiți se comportau în același fel ca Israelul din vechime. Și unii, și alții se făleau și erau aroganți, crezând, în nesăbuința lor, că erau demni de harul lui Dumnezeu. Cu toții „uitaseră”. Așa cum israeliții au uitat cât de nevrednici erau, la fel și neamurile au uitat întunecimea și ticăloșia contextului lor de dinainte.

**De discutat și de meditat:** 1. Cum îți „aduci aminte” de Creație și de primul „Sabat”, atunci când păzești Sabatul? 2. Cum îți aduci aminte de exod, atunci când celebrezi Cina Domnului? 3. Care sunt consecințele istorice ale faptului că biserica și-a uitat rădăcinile iudaice?

### III. Aplicație

**Învață să-ți amintești:** Obișnuim să învățăm pe de rost pasaje întregi din Biblie. Meditează și discută despre valoarea învățării pe de rost a versetelor. Ținând cont de faptul că o mare parte din Biblie a fost scrisă pentru a fi învățată pe de rost, lansează-ți singur provocarea să înveți pe de rost istoria Creației, un text care a fost alcătuit în mod unic, cu paralelismele și repetițiile lui, pentru a fi încredințat memoriei. Găsește, în istoria Creației, versuri și cuvinte care se repetă; reflectează asupra motivelor care ar putea justifica aceste repetiții.

**Ilustrație:** Ia o floare naturală și una artificială și arată-le grupei. În ce constă superioritatea florii naturale față de floarea artificială și de ce? În ce constă superioritatea florii artificiale față de cea naturală și de ce? Discutați despre importanța rădăcinii florii și a florii însăși.

**Autocritică:** Adu-ți aminte de valorile care au fost accentuate în trecut de către pionerii bisericii noastre și care au fost uitate astăzi. Ce ar trebui să faci ca să-ți reîmprospătezi memoria? Cineva a spus că noi suntem niște pitici care stăm pe umerii unor uriași. Discutați despre autocritică.

**Viața în biserică:** Comunitatea ta este alcătuită din oameni în vârstă, care își aduc aminte de tăria rădăcinilor, și din tineri cărora le plac viața și frumusețea noii flori. Aplică propria reflecție la serviciile de închinare, la muzica și la predicile din cadrul programului de închinare al bisericii voastre locale. Vino cu soluții concrete, care să fie acceptate și îndrăgite de ambele părți.