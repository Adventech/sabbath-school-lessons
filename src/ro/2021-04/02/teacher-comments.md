---
title:  Material Pentru Instructori
date:  08/10/2021
---

**Texte-cheie:** 1 Corinteni 10:3,4; Deuteronomul 1:30

### I. Privire generală

Potrivit structurii de legământ a cărții, discursul lui Moise începe cu un „preambul” (Deuteronomul 1:1-5), care are două funcții. În primul rând, el semnalează natura conținutului cărții, după cum indică expresia: „Iată cuvintele...” (Deuteronomul 1:1). Aceste „cuvinte” nu se referă doar la cuvintele lui Moise ca proroc și lider al lui Israel, ci și la „cuvintele” lui Dumnezeu, la poruncile Sale (compară cu Numeri 36:13), pe care Moise le va explica mai târziu (Deuteronomul 1:5), și la intervenția lui Dumnezeu în evenimentele istoriei mântuirii. În al doilea rând, preambulul precizează locul și timpul ultimei mărturii a lui Moise oferite poporului: „dincoace de Iordan” (Deuteronomul 1:1), adică în Transiordania, față-n față cu Țara Promisă (Numeri 36:13), și „în al patruzecilea an” (Deuteronomul 1:3), adică în ultimul an al călătoriei lui Israel prin pustie.

După preambul urmează prologul istoric, care trece în revistă evenimentele istorice din care Moise extrage lecțiile pentru poporul său.

**Temele studiului:**

•  Adu-ți aminte și speră

•  Dumnezeu luptă pentru tine

•  Dumnezeu Își împlinește cuvintele

•  Har și dreptate

### II. Comentariu

Recapitularea istorică a lui Moise acoperă trei evenimente principale din călătoria israeliților: legământul lui Dumnezeu cu poporul Său la Horeb (Deu­terono­mul 1:6-18), răzvrătirea poporului la oaza de la Cades-Barnea (Deuteronomul 1:19-46) și, în final, cucerirea Țării Promise (Deuteronomul 2:1-3:29).

**Dumnezeu face un legământ la Horeb (Deuteronomul 1:6-18)**

Horeb este locul unde Dumnezeu S-a manifestat. Horeb și Sinai se referă la același loc, la muntele unde Dumnezeu i S-a descoperit lui Israel, a făcut un legământ cu poporul și i-a dat Legea Sa (Exodul 3:1). Moise subliniază le­gătura personală apropiată dintre Israel și Dumnezeu, care este numit „Domnul Dumnezeu” (Deuteronomul 1:6), un titlu care este folosit adesea în Deuteronomul. Moise îi reamintește poporului de îndemnul lui Dumnezeu ca ei să pornească: „Ați locuit destulă vreme în muntele acesta” (Deuteronomul 1:6).

Oricât de important era acest măreț moment de închinare, Dumnezeu a considerat că sosise timpul ca ei să treacă la acțiune. Dumnezeul lui Israel nu este Dumnezeul mănăstirilor. Nu este doar Dumnezeul rugăciunilor, al meditației și-atât; El este și Dumnezeul care Își îndeamnă poporul să meargă și să ia în stăpânire țara care le-a fost promisă patriarhilor: lui Avraam, lui Isaac și lui Iacov (Deuteronomul 1:8; compară cu Geneza 12:7). Iată de ce Dumnezeu este numit „Domnul, Dumnezeul părinților voștri” (Deuteronomul 1:11). Astfel, acest eveniment este prezentat ca fiind împlinirea cuvintelor Sale. Ideea aceasta este întărită de referirea lui Moise la mărimea poporului, care acum se înmulțise de o mie de ori și devenise „ca stelele cerului” (Deuteronomul 1:10), o minune care era, de asemenea, urmarea făgăduinței lui Dumnezeu (compară cu Geneza 15:5; 22:17). Misiunea aceasta presupunea nu doar responsabilitatea grea de a se pregăti de război, ci și nevoia de a se organiza ca națiune: trebuia să-și aleagă niște judecători înțelepți (Deuteronomul 1:13) și drepți (Deuteronomul 1:16).

**De discutat și de meditat:** De ce Dumnezeu este numit „Dumnezeul părin­ților voștri”? Cât de importantă este aducerea-aminte a părinților în religia noastră de astăzi? Implică acest lucru o religie care se concentrează doar pe trecut? Dacă nu, de ce nu?

**Răzvrătirea poporului la Cades-Barnea (Deuteronomul 1:19-46)**

Moise descrie regiunea aceasta ca pe un loc „pe care ni-l dă Domnul Dumnezeul nostru” (Deuteronomul 1:20). Observă folosirea timpului prezent, care subliniază actualitatea și certitudinea darului lui Dumnezeu. Moise le reamintește copiilor lui Israel că, în ciuda încurajării lui Dumnezeu (Deuteronomul 1:20,21) și a asigurării că El avea să lupte pentru ei așa cum făcuse în Egipt (Deuteronomul 1:30; compară cu Exodul 14:14), ei s-au îndoit, s-au temut și au refuzat să-și asume riscurile (Deuteronomul 1:32). Poporul a făcut două greșeli:

În primul rând, israeliții au trimis iscoade pentru a estima puterea locuitorilor Canaanului. Când au văzut că băștinașii erau puternici și uriași, ei s-au speriat și au refuzat să intre în țară. În al doilea rând, când au înțeles că Dumnezeu era supărat din cauza lipsei lor de credință, ei au decis să meargă de capul lor înainte și să lupte cu încumetare împotriva dușmanului, fără sprijinul lui Dumnezeu. Drept urmare, nu numai că israeliții au ratat ocazia de a intra în țară imediat, suferind astfel o mare pierdere, ci Dumnezeu le-a jurat că aveau să peregrineze prin pustie timp de încă patruzeci de ani (Deuteronomul 2:14). Aceeași expresie, „Se jurase”, este folosită cu referire la jurământul pe care l-a făcut Dumnezeu părinților lor. Moise se folosește de toate aceste evenimente pentru a-i reaminti poporului de făgăduința lui Dumnezeu și, de asemenea, pentru a-l avertiza, înainte să traverseze Iordanul, că trebuia să învețe o lecție din trecut ca să poată avea un viitor sigur.

**De discutat și de meditat:** Ce lecție de credință se află în cuvintele pe care le-a repetat Moise, și anume că „Dumnezeu va lupta El Însuși pentru voi” (1:30; 3:32)? Cum lămuresc ele metoda de cucerire pe care Dumnezeu o avea în vedere pentru poporul Său? De ce au dat greș israeliții când s-au dus să lupte singuri?

**Cucerirea Țării Promise (Deuteronomul 2:1–3:29)**

După ce au petrecut un timp îndelungat la Cades-Barnea, copiii lui Israel s-au dus înspre nord, în direcția Țării Făgăduite, dar nu au cucerit-o imediat. Este interesant că au trebuit mai întâi să treacă prin mijlocul unor popoare și ținuturi care nu erau incluse în făgăduința lui Dumnezeu, și anume: Edom, Moab și Amon. În călătoria lor de patruzeci de ani „prin această mare pustie”, israeliții au trăit experiența ocrotirii și grijii deosebite pe care Dumnezeu le-a arătat-o (Deuteronomul 2:7). Abia când s-a dus și „generația care se răzvrătise”, poporul Israel a început să stăpânească țara. Unul câte unul, vrăjmașii canaaniți au fost înfrânți și deposedați de ținutul lor. Apoi, copiii lui Israel au luat în stăpânire țara și s-a organizat împărțirea ei.

**Problema cuceririi**

Narațiunea biblică despre cucerirea țării se concentrează în principal pe victorii, fără să abordeze în mod direct problemele etice sensibile și complexe asociate acestui proces. Totuși, textul biblic oferă o serie de indicii și de principii care să ne ajute să rezolvăm această problemă:

•  Dumnezeu dă. El este Stăpânul și Dătătorul țării. Principiul acesta este afirmat de multe ori (Deuteronomul 1:8,20,25,35). Așadar, nu toată țara le-a fost dată israeliților. Dumnezeu le-a dat unele porțiuni ale țării lui Edom, ca descendenți ai lui Esau (Deuteronomul 2:5), și lui Moab și lui Amon, ca descendenți ai lui Lot (Deuteronomul 2:9,19).

•  Dumnezeu ia. El nu a dat țara generației de israeliți care s-au răzvrătit și au peregrinat prin pustie patruzeci de ani. De reținut că nici Moise nu a putut să se bucure de țară, pentru că și el dăduse greș în a se încrede în Domnul (Deuteronomul 3:27). Dumnezeu a luat țara de la amoriți, pentru că atinseseră vârful nelegiuirii lor (Geneza 15:16). Faptul că israeliților li s-a interzis să intre în țară și moartea lor în pustie trebuie înțelese ca rezultat al judecă­ții lui Dumnezeu, așa cum a fost distrugerea sau expulzarea canaaniților din țară.

•  Dumnezeu luptă. Acest principiu, care i se repetă lui Iosua (Deuteronomul 3:22), sugerează că Dumnezeu a fost, de fapt, autorul acestei operațiuni de judecată. De remarcat că judecata acesta, care implică eradicarea răului, este și un act al harului în favoarea poporului lui Dumnezeu.

**O perspectivă escatologică**

Observă aplicația escatologică și mesianică pe care o face Ellen G. White în dreptul viziunii profetice a lui Avraam despre cucerirea Țării Promise în Geneza 15:16-18: „Și glasul lui Dumnezeu s-a auzit cerându-i să nu se aștepte să ia imediat în stăpânire Țara Făgăduinței, arătând spre suferințele urmașilor săi, mai înainte ca aceștia să se așeze în Canaan. I-a fost dezvăluit acum planul de mântuire în moartea lui Hristos, Jertfa cea mare, și venirea Sa în glorie. Avraam a văzut, de asemenea, pământul, readus la frumusețea lui edenică, ce avea să-i fie dat ca o veșnică stăpânire, ca o împlinire finală și deplină a făgăduinței.” –Ellen G. White, Patriarhi și profeți, p. 137 (subliniere adăugată).

**De discutat și de meditat:** De ce planul de mântuire mai extins al lui Dumnezeu necesita ca israeliții să stăpânească Țara Canaanului? De ce Ca­naanul este descris în termeni care amintesc de Grădina Edenului? De ce sfin­țenia desăvârșită necesită eradicarea totală a răului?

### III. Aplicație

Un înțelept a zis: „Cele mai multe îngrijorări ale mele nu s-au adeverit niciodată.” De ce acest gând este adevărat în special pentru creștini? Să presupunem că te lupți cu un proiect dificil și te îngrijorezi în privința lui. Cum te ajută promisiunea că „Dumnezeu va lupta pentru voi” să faci față îngrijorărilor tale? De ce credința în Domnul te eliberează de stres și îți înlesnește succesul?