---
title:  Deuteronomul în Noul Testament
date:  11/12/2021
---

> <p>Text de memorat</p>
> „Este scris: «Omul nu trăiește numai cu pâine, ci cu _____________________________ .»” (Matei 4:4)

Noul Testament este îmbibat cu Vechiul Testament. Aceasta înseamnă că scriitorii inspirați ai Noului Testament au citat din scriitorii inspirați ai Vechiului Testament ca o sursă de autoritate. Isus Însuși a spus: „Este scris” (Matei 4:4), care însemna: „Este scris în Vechiul Testament”; și tot El a spus că trebuie „să se împlinească Scripturile” (Marcu 14:49), referindu-Se la Scripturile Vechiului Testament. Și când Isus S-a întâlnit cu cei doi ucenici pe drumul spre Emaus, în loc să facă o minune pentru a le arăta cine era El, „a început de la Moise și de la toți prorocii, și le-a tâlcuit, în toate Scripturile, ce era cu privire la El” (Luca 24:27).

Fie că citează direct din Vechiul Testament sau fac aluzii și referiri la întâmplări sau profeții, scriitorii Noului Testament folosesc în mod constant Vechiul Testament pentru a-și susține și chiar pentru a-și justifica afirmațiile.

Printre cărțile Vechiului Testament care au fost deseori citate sau la care s-a făcut referire s-a numărat și Deuteronomul (alături de Psalmii și Isaia). Matei, Marcu, Luca, Faptele apostolilor, Ioan, Romani, Galateni, 1 Corinteni, 2 Corinteni, Evrei, Epistolele pastorale și Apocalipsa, toate fac referire la Deuteronomul.

Săptămâna aceasta vom analiza câteva dintre aceste exemple și vom vedea ce adevăr, adevărul prezent, putem extrage din ele.