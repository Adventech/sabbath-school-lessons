---
title:  Material Pentru Instructori
date:  17/12/2021
---

**Text-cheie:** Matei 4:4

### I. Privire generală

Deuteronomul este una dintre cele patru cărți ale Vechiului Testament (Geneza, Deuteronomul, Psalmii și Isaia) printre cele mai citate în Noul Testament. Potrivit specialiștilor în Biblie, Deuteronomul este cartea din care Isus a citat cel mai mult, în special în momentele cruciale ale misiunii Lui mesianice. Motivul popularității ei are legătură cu genul în care este scrisă, asemenea unei predici, cu tonul pedagogic și cu învățătura ei teologică. Moise nu doar citează legile; el le comentează și scoate la iveală conținutul lor teologic și scopul lor profund, pentru a le aplica în viața israeliților.

Deuteronomul conține multe învățături care vor constitui principiile teologice fundamentale ale credinței creștine. Aici găsim tensiunea teologică dintre rigoarea Legii și vestea bună a harului lui Dumnezeu. Pavel extrage din această carte ideea că Legea descoperă păcatul (Romani 7:7) și că neprihănirea se capătă doar prin credință (Romani 1:17; 10:6,8,17; compară cu Deuteronomul 30:12-14), precum și speranța că, într-o zi, poporul lui Dumnezeu va fi una cu neamurile (Romani 15:10; compară cu Deuteronomul 32:43). Iată de ce Deuteronomul a fost comparat cu Epistola către romani, din Noul Testament. Studiul din această săptămână este dedicat locului și semnificației cărții Deuteronomul în Noul Testament.

**Temele studiului:**

•  **Stă scris:** Isus folosește Cuvântul lui Dumnezeu.

•  **Trăiește prin Cuvânt:**  O lecție profundă despre locul în care oamenii își pot găsi sursa vieții și existenței lor.

•  **Legea și harul:**  Modul în care Noul Testament folosește Deuteronomul pentru a explica Legea și harul.

•  **Un proroc ca mine:** Isus arată înapoi spre Deuteronomul, care a arătat înainte spre El.

### II. Comentariu

Studierea cărții Deuteronomul din perspectiva Noului Testament oferă o teologie cuprinzătoare și echilibrată. Ea ne învață despre nevoia vitală după Cuvântul lui Dumnezeu, prin care trăim. Vom aprecia valoarea principiului „Este scris” și nevoia stringentă după Cuvântul lui Dumnezeu. Vom înțelege mai bine interacțiunea dintre Lege și har și, astfel, vom îmbunătăți relația noastră cu Dumnezeul dreptății și al harului. Vom crede în profețiile mesianice.

**Stă scris**

Faptul că Isus folosește expresia „Este scris” (Matei 4:4) pentru a-Și introduce citările din Deuteronomul arată clar că, din perspectiva Lui, cartea aparține corpusului Scripturilor inspirate. Aceasta este o expresie tehnică deja folosită în timpurile Vechiului Testament (Iosua 1:8; 1 Imparati 2:3; Neemia 10:34 etc.) și mai târziu în Noul Testament (Marcu 9:13; Faptele 1:20; 1 Corinteni 1:19 etc.) cu referire la autoritatea Scripturilor. Forma pasivă a verbului reprezintă intenția gramaticală de a sugera subiectul divin din spatele acestor scrieri.

Este interesant că nu doar Isus, ci și Satana face referire la Scripturile inspirate și ambii folosesc expresia convențională „Este scris” pentru a-și introduce citatele. Dar numai Isus arată spre Dumnezeu, nu și Satana. Diavolul se concentrează doar pe minuni și Dumnezeu nu este important în teologia lui. Isus, pe de altă parte, se concentrează pe Dumnezeu, Singurul la care ar trebui să ne închinăm (Matei 4:10). Căci este posibil să cunoaștem bine Scripturile și să cităm tot timpul din ele și, cu toate acestea, să-L ignorăm sau chiar să-L respingem pe Dumnezeul care le-a inspirat.

**Trăiește prin Cuvânt**

Când, la sfârșitul celor patruzeci de zile de post în pustie Isus a fost ispitit de Satana să transforme pietrele în pâine – o aluzie la minunea cu mana –, El a citat un verset din Deuteronomul, în care Moise le-a vorbit israeliților, la sfârșitul celor patruzeci de ani în pustie: „Omul nu trăiește numai cu pâine, ci cu orice Cuvânt care iese din gura lui Dumnezeu” (Matei 4:4; compară cu Deuteronomul 8:3). Acest verset se referă, desigur, la Cuvântul lui Dumnezeu, așa cum a fost înțeles de Septuaginta (prima traducere grecească a textului ebraic) și cum este citat în Noul Testament grecesc. Dar textul ebraic implică mai mult decât cuvintele care ies din gura lui Dumnezeu. Acesta spune, literal: „Omul nu trăiește numai cu pâine, ci cu orice lucru care iese din gura lui Dumnezeu” (Deuteronomul 8:3).

De asemenea, versetul ebraic face aluzie și la crearea ființelor umane de către Dumnezeu (Geneza 2:7). Moise sublinia că din gura lui Dumnezeu, nu din pâine, primesc oamenii viața. Era important ca israeliții să înțeleagă această lecție. Răsfățați prin mana care le era dată regulat și sigur, israeliții s-au obișnuit cu această resursă naturală și, într-adevăr, este posibil să fi uitat că venea de la Dumnezeu. Isus îi reamintește lui Satana că nici măcar puterea minunii nu era ceea ce conta, ci Dumnezeu Însuși.

**Legea și harul**

La fel ca în Deuteronomul, apostolul Pavel înalță atât Legea, cât și harul, deși avertizează împotriva înțelegerii greșite a celor două principii. Când Pavel analizează blestemele din Deuteronomul împotriva acelora care țin Legea (Galateni 3:10; compară cu Deuteronomul 27:26), el insistă că nu Legea în sine îi va mântui pe cei care cred. Pavel le argumentează galatenilor că nu ar trebui să se încreadă în Lege în ce privește mântuirea, deoarece rigoarea Legii îi va face, de fapt, vrednici de moarte. Efortul lor omenesc de a asculta de Lege este condamnat să eșueze și, prin urmare, să facă să intre în vigoare blestemul. Totuși, Pavel continuă: „Cine face aceste lucruri va trăi prin ele”, cu referire la legile lui Moise (Deuteronomul 4:2; compară cu Leviticul 18:5).

Motivul din spatele acestui paradox rezidă nu doar în valoarea Legii, ci și în credința în harul lui Dumnezeu: „Cel neprihănit prin credință va trăi” (Galateni 3:11), un principiu preluat din Geneza 15:6. Apoi, Pavel explică și oferă cheia pentru acea „contradicție”: „Hristos ne-a răscumpărat din blestemul Legii” (Galateni 3:13), care este legat de păzirea Legii. Pavel nu promovează respingerea Legii, ci, dimpotrivă, întărește nevoia de Lege. Deși vom trăi după Lege, tocmai această viață de credincioșie ne va duce la credința în Isus Hristos, care a murit pentru eșecul păcătosului. Dar suntem sortiți să suferim blestemul atunci când ne bizuim doar pe faptele Legii făcute de noi, excluzând dimensiunea milei (Evrei 10:28; compară cu Deuteronomul 17:2-6; 19:15; Evrei 10:30; compară cu Deuteronomul 32:35,36). Astfel, va fi chiar mai rău dacă ignorăm îndurarea lui Dumnezeu și respingem sau „insultăm” Duhul harului care a fost manifestat la cruce (Evrei 10:29).

**Un proroc ca mine**

Când, sub inspirație, Moise prezice venirea unui proroc ca el (Deuteronomul 18:15-19), nu se referă doar la venirea în viitor a profeților în general. Au mai fost profeți înainte de Moise (Geneza 20:7; 37:5-9; Numeri 11:25). Moise Îl are în vedere pe viitorul Mesia, la fel cum profeții de mai târziu au vestit despre El.  Așadar, când Isus a venit și a făcut minunea extraordinară de înmulțire a pâinilor, evreii și-au amintit imediat de minunea manei și s-au gândit că prorocul „ca Moise” venise (Ioan 6:14). Nu este de mirare că Petru și Ștefan, care știau despre această profeție mesianică, au folosit-o ca argument pentru a-i convinge pe evreii din acea vreme care așteptau un Proroc ca Moise (Faptele 3:22,23).

### III. Aplicație

**Cum aplici Scripturile?**

Gândește-te la următoarele exemple de bună cunoaștere a Scripturilor, dar fără a lua în serios natura lor inspirată:

•  **Aplicația hermeneutică:** Unii pun la îndoială adevărul istoric, etic și teologic al textului și/sau interpretează Scripturile din punctul de vedere al propriilor presupoziții culturale (teorii evoluționiste, presiune socială și politică etc.). Ce pericol reprezintă acest fel de gândire pentru credința unui om? Care este remediul?

•  **Aplicația existențială.**  Unii cred că Scripturile nu au un impact asupra vieții personale și profesionale, de parcă Dumnezeul Scripturilor (Vechiul și Noul Testament) ar fi doar un Dumnezeu dintr-un alt timp, care nu are nimic de-a face cu viața noastră de fiecare zi și cu lumea actuală. Cum s-ar putea ca pentru gânditorul existențial Dumnezeu și Scripturile să devină mai relevante?

**Cum păzești legile din Biblie?**

•  **Sabatul.** Ce poți face ca să te pregătești pentru sosirea Sabatului de la începutul săptămânii, astfel încât să poți trăi această zi ca pe un timp de bucurie, ca pe un dar de la Dumnezeu pentru tine, și nu ca pe o corvoadă?

•  **Zecimea.** Te plângi când trebuie să pui deoparte din salariul tău pentru Dumnezeu? De ce crezi că se întâmplă asta? Ce poți face pentru a-ți redefini atitudinea față de zecime?

**Cum înțelegi profețiile mesianice?**

Discută cu grupa ta următoarele răspunsuri:

•  Ca preziceri reale, care au fost înțelese ca atare de profetul care le-a rostit.

•  Ca reflecții care se aplică doar la situațiile de atunci.

•  Ca profeții cu dublă aplicație (trecută și viitoare), reinterpretate de scriitorii Noului Testament.