---
title:  Material Pentru Instructori
date:  24/12/2021
---

**Text-cheie:** Iuda 1:9

### I. Privire generală

Ultimul studiu din această serie va trata capitolul final al cărții Deuteronomul, și anume concluzia. Începutul acelei concluzii evocă începutul introducerii cărții. Ambele pasaje îl situează pe Moise în „câmpia Moabului, ... în fața Ierihonului” (Deuteronomul 34:1; compară cu Deuteronomul 1:5; compară cu Numeri 36:13), chiar înainte de luarea în stăpânire a țării. Acest artificiu literar numit inclusio marchează începutul și sfârșitul cărții. Totuși, de data aceasta, Moise a urcat pe vârful muntelui și are parte de priveliștea întregii țări.

Pasajul despre moartea lui Moise continuă, de fapt, în Deuteronomul 32:48-52 (înainte de binecuvântarea lui din Deuteronomul 33), unde aflăm că Moise a venit în locul acela la porunca lui Dumnezeu (Deuteronomul 32:48) și acolo Dumnezeu i-a explicat de ce nu va putea să se bucure de țară. În studiul de față ne vom concentra asupra învierii lui Moise, un eveniment care nu este relatat în mod explicit în carte, cu toate că este sugerat de câteva indicii textuale. Vom explora semnificația evenimentului pentru înțelegerea noastră cu privire la învierea oamenilor și pentru speranța noastră în ce privește Împărăția cerească a lui Dumnezeu, noua Țară Făgăduită.

**Temele studiului**

Vom întâlni următoarele teme, care vor face ca acest studiu să fie relevant pentru poporul lui Dumnezeu de astăzi, ca adevăr prezent:

•  Dreptate și har

•  Moarte și înviere

•  Marea luptă

### II. Comentariu

Asemenea cărții Deuteronomul, Geneza se termină cu o moarte, dar fără mormânt, și cu perspectiva Țării Făgăduite (Geneza 50:26). Și ea, ca întregul Pentateuh, începe cu Creația și cu Grădina Edenului și se termină cu priveliștea Țării Promise, adesea un simbol al cerului nou și al pământului nou. Semnificația celor două evenimente se va repeta, de-a lungul Scripturii. Acest model literar este prezent în structura a numeroase cărți ale Bibliei: vezi, de exemplu, Isaia, care începe tot cu Creația (Isaia 1:2) și se termină cu evocarea creării unui cer nou și unui pământ nou (Isaia 66:22) și cu speranța închinării veșnice (Isaia 66:23), în contrast cu efectul morții (Isaia 66:24).

Eclesiastul începe cu crearea lumii (Eclesiastul 1–11) și se termină cu distrugerea lumii (Eclesiastul 12:1-7) și cu ziua judecății (Eclesiastul 12:14). Cartea Daniel începe cu o referire la Creație atunci când profetul își justifică dieta făcând aluzie la hrana dată omului la început (Daniel 1:12; compară cu Geneza 1:29). Același tipar structural reapare în Noul Testament. Ioan, care își începe evanghelia cu evocarea Creației (Ioan 1:1-10), încheie Apocalipsa cu speranța revenirii lui Isus Hristos și cu instaurarea Împărăției lui Dumnezeu (Apocalipsa 21:22,23).

Am putea crede că mesajul sugerat de această structură a influențat structura canonică a întregii Biblii, care începe cu săptămâna creării lumii noastre (Geneza 1–2) și se sfârșește cu expectativa nădejdii mesianice (Maleahi 4:5; Apocalipsa 22:20). Să reținem, de asemenea, că această asociere de gânduri a inspirat singura definiție biblică a credinței: „Credința este o încredere neclintită în lucrurile nădăjduite [speranța în Împărăția lui Dumnezeu, compară cu Evrei 11:13-16], o puternică încredințare despre lucrurile care nu se văd [crearea lumii, compară cu Evrei 11:3]”. Această observație literară este importantă pentru că mărturisește despre deosebita semnificație a istoriei învierii lui Moise la sfârșitul cărții Deuteronomul și a mesajului ei relevant pentru cititorii Bibliei.

**Judecata lui Moise**

Dumnezeu evocă momentul păcătuirii lui Moise împotriva Lui (Deuteronomul 32:51) la apele Meriba, la Cades, când acesta a lovit stânca de două ori. Ellen G. White comentează: „Moise a dat dovadă de neîncredere în Dumnezeu.” – Patriarhi și profeți, p. 417. Răspunsul lui Dumnezeu sugerează că a fost o chestiune de credință: „n-ați crezut în Mine” (Numeri 20:12). Această judecată poate fi mai ușor de înțeles în lumina incidentului cu mana, când poporul s-a concentrat pe pâinea în sine și a pierdut legătura cu Dătătorul pâinii (vezi studiul 12, secțiunea „Trăiește prin Cuvânt”). Atitudinea lui Moise pare să fie în același spirit ca acela al israeliților. În loc să se roage și să-I ceară lui Dumnezeu să facă o minune, el lovește stânca, de parcă soluția pentru setea poporului ar fi fost apa care ieșea din stâncă, nu cea dată de Creatorul Însuși.

Greșeala lui Moise a fost că nu L-a glorificat pe Dumnezeu. El s-a comportat ca un magician egiptean, concentrându-se pe puterea magiei, nu pe puterea lui Dumnezeu. El chiar s-a inclus, prin pronumele „noi”, în abilitatea de a scoate apă: „Vom putea noi oare să vă scoatem apă?” (Numeri 20:10). Păcatul lui Moise este greșeala oricărui lider – ispita de a-L înlocui pe Dumnezeu.

**De discutat și de meditat:**

Citește Numeri 20:1-13. Ce alte greșeli a făcut Moise când a reacționat în fața poporului, greșeli care l-au făcut să merite judecata lui Dumnezeu? Ce diferență este între a vorbi stâncii și a o lovi?

**Învierea lui Moise**

Textul din Deuteronomul nu menționează învierea lui Moise. Deuteronomul 32:48-50; 33:1 și 34:5 se referă în mod specific la moartea lui, dar nu spun nimic despre înviere. Totuși, o serie de indicii din textul biblic arată spre ideea de înviere. Cel mai semnificativ indiciu legat de învierea lui Moise se poate găsi în ciudatul verset: „Nimeni nu i-a cunoscut mormântul până în ziua de azi” (Deuteronomul 34:6). Această ultimă parte a versetului biblic și chiar faptul că Dumnezeu este menționat ca fiind singurul implicat în înmormântarea lui Moise arată că a fost ceva deosebit legat de îngroparea lui.

În plus, sintagma ebraică ’al pi IHWH, „după porunca Domnului” (Deuteronomul 34:5), care literalmente înseamnă „pe gura Domnului”, pare să se refere la o moarte neobișnuită. Pe baza acestei expresii, un midraș antic iudaic afirmă că Moise a murit cu un sărut din partea lui Dumnezeu, evocând în mod ciudat suflarea de viață a lui Dumnezeu (Geneza 2:7) și sugerând, astfel, miraculoasa re-creare a lui Moise. Informația despre starea de sănătate perfectă a lui Moise (Deuteronomul 34:7) la momentul morții contribuie la anormalitatea morții sale. Moise nu a murit de moarte naturală. Dumnezeu Însuși l-a trecut la odihnă și apoi tot El l-a înviat.

În cântarea lui, Moise a înălțat puterea lui Dumnezeu de a învia din morți (Deuteronomul 32:39). Mai mult, asocierea cu țara care le fusese făgăduită patriarhilor (Deuteronomul 34:4), o reminiscență a Grădinii Edenului (Geneza 15:18; compară cu Geneza 2:13-15), întărește ideea de înviere. Lui Moise nu i-a fost îngăduit să intre în Țara Promisă de pe pământ, dar a intrat în Țara Promisă din cer, o moștenire care îl așteaptă pe poporul lui Dumnezeu la momentul învierii (Daniel 12:2,3,13).

Pentru Ellen G. White, viziunea Canaanului primită de Moise pe muntele Nebo este legată de cea despre noul pământ, „țara aceea bună”: „Încă o scenă s-a înfăţişat privirii lui – aceea a pământului eliberat de blestem, mai plăcut decât minunata ţară făgăduită care i se arătase cu puţin timp înainte. Acolo nu mai este păcat şi moartea nu mai poate străbate. Acolo îşi găsesc cei mântuiţi patria lor cea veşnică. Cu o bucurie ce nu poate fi redată în cuvinte, Moise priveşte la scena aceea - realizarea unei eliberări mai minunate decât şi-ar fi putut imagina, având cele mai îndrăzneţe nădejdi. După ce şi-a sfârşit peregrinajul pământesc, Israelul lui Dumnezeu şi-a aşezat sălaşul în patria făgăduită. Apoi aceste scene au fost ascunse privirilor sale, iar ochii lui au putut vedea din nou ţinutul Canaanului, care se întindea până departe. Apoi, ca un călător obosit, se culcă pentru a se odihni.” – Patriarhi și profeți, p. 477

**De discutat și de meditat:** De ce**** Moise**** asociază viziunea despre țara Canaan cu viziunea despre Împărăția lui Dumnezeu? De ce Dumnezeu l-a înviat pe Moise, și nu pe Avraam sau pe Daniel? De ce Deuteronomul se termină cu moartea lui Moise, și nu cu învierea lui?

**Marea luptă**

Este important faptul că, din perspectiva lui Iuda, evenimentul învierii lui Moise a prezentat, în miniatură, marea luptă dintre Dumnezeu și Satana. Disputa dintre Mihail, marele războinic, care este Isus Hristos, și Diavolul surprinde tot destinul lumii. Pe de o parte, este Satana, care are motive întemeiate să-l țină pe Moise în mormânt din cauza eșecului de a fi neprihănit. Pe de altă parte, este Isus Hristos, care îl apără și îl salvează pe Moise prin puterea sângelui Său.

**De discutat și de meditat:** Compară Geneza 3:15 și Iuda 1:9. Enumeră temele pe care le au în comun aceste două texte. De ce Satana era atât de dornic să-l țină pe Moise în mormânt?

### III. Aplicație

**Semnificația păcatului lui Moise**

Găsește exemple în Biblie sau în istorie în care un lider politic sau religios s-a așezat în locul lui Dumnezeu. Care sunt urmările acestei uzurpări a prerogativelor divine și a suveranității lui Dumnezeu?

Discutați următoarele situații și găsiți o soluție pentru a le rezolva:

•  Un evanghelist se laudă cu numărul mare de botezuri pe care le-a realizat. Cum ar trebui să explicăm succesul nostru în evanghelizare?

•  Un membru din biserica ta povestește despre o minune a vindecării pe care Dumnezeu a făcut-o în dreptul lui. Totuși, în același timp, un alt membru în biserica ta este pe moarte din cauza aceleiași boli. Cum explici această diferență? Cum ar trebui să dea mărturie cel vindecat despre răspunsul ales de Dumnezeu?

•  Ce te învață greșeala lui Moise despre propriile greșeli?

**Semnificația învierii lui Moise**

Ca muritor, care este semnificația personală și teologică a învierii lui Moise? Cum îți întărește acest eveniment credința în realitatea învierii în dreptul tău? Cum confirmă adevărul istoric despre învierea lui Moise adevărul istoric al învierii tale?

Ești slujitor al bisericii și trebuie să ții un discurs la un serviciu de înmormântare, predicând despre istoria învierii lui Moise. Ce teme vei aborda pentru a oferi mângâiere familiei? Ce argumente vei folosi pentru a demonstra adevărul despre înviere în dreptul acelei persoane? Cum le va alina durerea și întări credința, în același timp?

Cum te ajută istoria învierii lui Moise să înțelegi mai bine învierea lui Isus?