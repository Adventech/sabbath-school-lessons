---
title:  Material Pentru Instructori
date:  12/11/2021
---

**Text-cheie:** Galateni 2:21; Deuteronomul 9:1-6

### I. Privire generală

Cel care ține Legea a fost mereu acuzat că este un legalist fără suflet sau fără inteligență, un discipol al unei religii retrograde. Această învinuire este nedreaptă. Dimpotrivă, Legea, așa cum este înțeleasă în Israel, presupune o lumină care susține umblarea spirituală a omului și promovează progresul. Psalmistul compară Legea cu o „candelă pentru picioarele mele și o lumină pe cărarea mea” (Psalmii 119:105).

Lecția aceasta este cuprinsă în termenul ebraic Tora, înrudit cu cuvântul or, „lumină”. Când cineva merge pe cărare noaptea, candela nu doar că va lumina drumul pe care pășește, dar va și îndepărta șerpii. Imaginea folosită de poet a decodat astfel dubla funcție a Legii: de a lumina, de a învăța și, prin urmare, de a ajuta pe cineva să meargă înainte, dar și de a proteja de pericole și de a garanta siguranța celui care merge. Profetul Isaia aduce în discuție aceeași asociere atunci când spune că, dacă oamenii sunt fără Lege, „nu vor mai răsări zorile pentru poporul acesta” (Isaia 8:20). Fiind o lumină, Legea reprezintă manifestarea harului lui Dumnezeu față de poporul Său. Lumina aceasta ne va ajuta să mergem și, astfel, să supraviețuim pe drumul periculos și întunecat. În sensul acesta, Legea este dată ca noi să „trăim”.

În studiul de față vom analiza legătura paradoxală dintre Lege și harul lui Dumnezeu.

**Tema studiului:**

•  **Harul și Legea:** Care este relația dintre har și Lege și cum interacționează cele două în viața credincioșilor?

### II. Comentariu

Probabil mai mult decât oricare altă carte din Vechiul Testament, Deutero­nomul este cartea în care harul și Legea sunt înmănuncheate în așa fel încât ar fi dificil să le vedem separate. Când vorbește despre Lege, Moise se gândește, în esență, la har. În Deuteronomul, Legea este înțeleasă ca fiind semnul legământului. Acesta este motivul pentru care Legea și harul sunt legate atât din perspectivă divină, cât și din perspectivă umană. Pentru Dumnezeu, Legea este mijlocul prin care voia Lui se realizează pe pământ, în viața oamenilor și în istorie. Pentru poporul Israel, Legea este semnul tangibil al răspunsului său față de Dumnezeu și al relației de legământ cu Domnul său. Cu alte cuvinte, Legea face harul vizibil și concret în istorie și în viață; harul este cel care face Legea suportabilă și posibil de împlinit.

**Harul precedă Legea și conduce la ea**

Dinamica aceasta se reflectă în mesajul pe care Adam îl aude în prima poruncă a lui Dumnezeu. Termenul tsawah, „poruncă”, este folosit pentru prima dată cu referire la har: „Domnul Dumnezeu a dat omului porunca aceasta: «Poți să mănânci după plăcere din orice pom din grădină»” (Geneza 2:16). Porunca de a nu mânca din pomul cunoștinței binelui și răului este precedată de darul lui Dumnezeu care constă în toți pomii din grădină. În același mod, cartea Deuteronomul începe cu harul lui Dumnezeu, cu ce a făcut El pentru poporul Său și cu dăruirea țării. Apoi, de la reamintirea acestor fapte concrete, istorice, Dumnezeu trece la Lege și îi cere poporului să o păzească. Acest proces este vizibil în structura legământului din Deuteronomul și se repetă de-a lungul cărții. Cele Zece Porunci încep cu această afirmație: „Eu sunt Domnul, Dumnezeul tău, care te-am scos din țara Egiptului, din casa robiei” (Deuteronomul 5:6). Recunoașterea a ce a făcut Dumnezeu pentru ei îi conduce pe copiii lui Israel la ascultare de poruncile Lui:

„Ați văzut ce am făcut Egiptului și cum v-am purtat pe aripi de vultur și v-am adus aici, la Mine. Acum, dacă veți asculta glasul Meu și dacă veți păzi legământul Meu...” (Exodul 19:4,5).

Observă că urmează chemarea la ascultare (shama’), introdusă de cuvântul „acum”, care este, de asemenea, rezultatul direct a ce a făcut Dumnezeu pentru ei.

În Psalmii 119, cel mai frumos poem despre Lege și har din toată Biblia, psalmistul începe cu observația legată de har: „Să vină, Doamne, îndurarea Ta peste mine, mântuirea Ta, după făgăduința Ta!” (Psalmii 119:41). Apoi, el trece la următorul punct, care este Legea: „Voi păzi Legea Ta necurmat, totdeauna și pe vecie” (Psalmii 119:44). În Deuteronomul se spune: „Pentru că Domnul vă iubește” (Deuteronomul 7:8), „de aceea [să păziți] poruncile” (Deuteronomul 7:11). La nivel uman, poporul se bucură să păzească poruncile lui Dumnezeu din dragoste pentru El. Psalmistul exclamă: „Dar eu mă desfăt în Legea Ta” (Psalmii 119:70; compară cu Psalmii 119:174) sau: „Cât de mult iubesc Legea Ta!” (Psalmii 119:97).

**De discutat și de meditat:** De ce ascultarea de poruncile lui Dumnezeu este singurul răspuns logic și serios la harul Său și la actele Sale de salvare? De ce acțiunea ar trebui să conducă la acțiune? Ce crezi despre un politician care, în campania lui, vorbește numai despre dorințele și despre sentimentele lui, fără nicio referire la proiecte și planuri de a rezolva problemele economice și sociale? Ce motive justifică dragostea psalmistului față de Lege?

**Legea și harul**

Legea este definită ca un dar de la Dumnezeu. Verbul natan, „a da”, este folosit de Dumnezeu cu referire la Lege: „Toată legea aceasta pe care v-o pun [dau] astăzi înainte” (Deuteronomul 4:8). Cele Zece Porunci au fost „date” de Dumnezeu (Exodul 24:12). Psalmistul identifică literalmente Legea cu harul: „Dă-mi îndurarea Ta, ca să urmez Legea Ta” (Psalmii 119:29). Noua Traducere Românească sună astfel: „Binevoiește să mă înveți Legea Ta.” În Noul Testament, Isus evocă această perspectivă atunci când îi învață pe ucenici că în cuvintele Sale, care conțin adevărul, vor găsi libertatea (Ioan 8:32; compară cu Iacov 1:25; 2:12). Este interesant că termenul ebraic obișnuit pentru a indica Legea în Vechiul Testament este Torá, care înseamnă „a arăta calea”. Acesta este un termen asociat, de obicei, cu drumul arătat de preot. Un exemplu particular legat de această înțelegere a cuvântului Torá se găsește în Hagai 2:11, unde Domnul îl instruiește pe profet să-l întrebe pe preot cu privire la cale, la îndrumare, într-un anumit caz. Legea este har pentru că ea ne oferă calea de a ieși din necazuri, calea vieții, calea libertății.

**De discutat și de meditat.** În ce fel identificarea Legii cu harul influențează mântuirea? În lumina pasajului din Ezechiel 28:15,16, de ce găsim Legea în cer, deși nu este niciun păcat acolo (cel puțin după ce Lucifer și îngerii căzuți au fost izgoniți)? De ce Legea este expresia caracterului lui Dumnezeu și, deci, o modalitate de a-L înțelege și a-L iubi? Citește Cele Zece Porunci și identifică harul în fiecare dintre ele. Explică de ce Decalogul reprezintă harul în Lege.

**Caracterul plin de har al Legii**

Ca text, Legea lui Dumnezeu este frumoasă. Este o capodoperă a literaturii. Dumnezeu nu doar că a dat dovadă de har prin darea Celor Zece Porunci, ci El le-a și organizat într-un mod artistic. Următorul exercițiu a fost conceput pentru a te ajuta să apreciezi caracterul plin de har al poruncilor lui Dumnezeu:

•  În primul rând, citește textul biblic doar pentru a aprecia frumusețea lui estetică.

•  Observă asemănările dintre primele cinci porunci (1, 2, 3, 4, 5) și următoarele cinci (6, 7, 8, 9, 10). Compară poruncile care sunt în oglindă (1 cu 6 corelează uciderea oricărui om făcut după chipul lui Dumnezeu cu unicitatea lui Dumnezeu; 2 cu 7 asociază idolatria cu adulterul; 3 cu 8 asociază furtul cu „a lua în deșert” Numele lui Dumnezeu; 4 cu 9 asociază călcarea Sabatului cu mărturisirea falsă; 5 cu 10 asociază cinstirea părinților cu a pofti soțul sau soția altcuiva). Ce lecție extragi din fiecare comparație?

**De discutat și de meditat:** De ce Sabatul se află în centrul Celor Zece Porunci? Ce lecții putem învăța din această poziționare? Cum afectează călcarea poruncii a patra păzirea celorlalte porunci? Cum înglobează Sabatul relația dintre Lege și har? Compară poruncile a patra și a cincea. Ce motive comune împărtășesc? Ce lecții desprinzi din aceste conexiuni?

### III. Aplicație

O devotată soție de pastor s-a îmbolnăvit grav. Pastorul s-a rugat constant, și totuși soția lui nu și-a revenit niciodată. El s-a supărat pe Dumnezeu și s-a hotărât să părăsească lucrarea, pentru că Dumnezeu nu a făcut minunea pe care I-o ceruse.

**De discutat și de meditat:** Ce legătură există între această istorie adevărată și experiența ta cu Dumnezeu? Ce te motivează să asculți de poruncile Lui? Care este experiența ta legată de relația dintre Lege și har?

În tradiția iudaică antică există o veche parabolă rabinică (Midrash) în care se vorbește despre strategia geografică ciudată a lui Dumnezeu când a dat Tora. De ce Dumnezeu nu a dat Tora în Israel, în Roma sau în Grecia? Fiecare națiune avea toate drepturile să creadă că merita acea onoare. Motivul pentru care Dumnezeu a ales o țară a nimănui ca să dea Tora a fost pentru a evita vreun fel de mândrie naționalistă legată de Lege și pentru a permite oricui să aibă acces la ea.

**De meditat:** De ce**** obișnuita și evlavioasa mărturisire de credință: „Sunt mândru că sunt creștin” sau chiar: „Sunt mândru că sunt adventist de ziua a șaptea” este nepotrivită (citește 1 Corinteni 1:31; compară cu Psalmii 34:3)? Cum poate afecta mândria unei instituții respectabile eficiența misiunii?