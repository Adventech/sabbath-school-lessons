---
title:  Material Pentru Instructori
date:  15/10/2021
---

**Text-cheie:** Geneza 17:7

### I. Privire generală

După cum s-a menționat în studiul introductiv, structura cărții Deuteronomul este modelată după structura tratatelor de legământ din Antichitate. Acesta este un indiciu clar că principala intenție teologică a ultimei lecții a lui Moise este legământul lui Dumnezeu cu poporul Său. Noțiunea de legământ este veche, cuvântul berit, „legământ”, fiind folosit pentru prima dată în narațiunea despre Noe, cu referire la legământul universal al lui Dumnezeu cu omenirea (Geneza 6:18; compară cu Geneza 9:13). Cu toate acestea, doar odată cu Avraam termenul este folosit cu referire la legământul specific al lui Dumnezeu cu poporul Său (Geneza 15:18). În cartea Deuteronomul, termenul „legământ” apare de 27 de ori și se folosește pentru prima dată în capitolul 4 (Deuteronomul 4:13). Pentru că Dumnezeu este veșnic, principala calitate a legământului Său este aceea de a fi „un legământ veșnic” (Geneza 17:7). Studiul nostru despre „legământ” din această săptămână ne ajută să înțelegem relația lui Dumnezeu cu poporul Său.

**Temele studiului:**

•  **Dumnezeul vieții.** Domnul a pus bazele legământului Său cu copiii lui Israel nu datorită lor sau a ceea ce erau ei, ci datorită Lui și a cine era El –**** Dumnezeul vieții.

•  **Poporul ales.**  Datorită credincioșiei lui Dumnezeu față de părinții lor, El l-a ales pe Israel ca să fie poporul legământului Său.

•  **Un popor sfânt.**  Chemați de Dumnezeul vieții să fie poporul legământului, israeliții trebuiau să fie și un popor sfânt.

### II. Comentariu

După ce le-a reamintit copiilor lui Israel despre evenimentele din pustie, Moise continuă să le demonstreze că este spre binele lor să se alipească de Dumnezeu și să rămână credincioși înțelegerilor din cadrul legământului lor cu Dumnezeu, „astăzi”. În scopul acesta, Moise folosește două argumente: Primul este că poporul trebuie să rămână credincios datorită statutului lui Dumnezeu, a cine este El „astăzi” – El este Dumnezeul vieții. Al doilea, poporul trebuie să-I rămână credincios lui Dumnezeu datorită statutului lor, cine sunt ei „astăzi” – poporul Lui ales și, prin urmare, sfânt.

**Dumnezeul vieții**

Legământul lui Dumnezeu cu poporul Său începe cu Dumnezeu, El l-a inițiat. Iată de ce, înainte de toate, legământul este întemeiat pe acțiunile lui Dumnezeu de salvare în favoarea poporului: „Ochii tăi au văzut tot ce a făcut Domnul, Dumnezeul vostru” (Deuteronomul 3:21). Este un legământ de har. Dumnezeu i-a salvat pe copiii lui Israel nu pentru ce făcuseră ei – ei erau un popor nevrednic și răzvrătit –, ci datorită harului Său.

Un lucru interesant și semnificativ este că aceeași expresie se folosește din nou în următorul capitol (Deuteronomul 4:3) pentru a-i reaminti poporului ce a făcut Dumnezeu împotriva acelora care s-au dus după Baal-Peor (compară cu Numeri 25:1-9). Lecția principală care derivă din aceste două situații este următoarea: singura cale pentru a supraviețui este de a ne alipi de Dumnezeu, de „a asculta” și de „a-i învăța” pe alții îndrumările Lui, „ca să trăiți” (Deuteronomul 4:1). Acest principiu este enunțat în mod explicit în Leviticul 18:5: „Să păziți legile și poruncile Mele: omul care le va împlini va trăi prin ele. Eu sunt Domnul.” Implicația imediată a acestui principiu este abaterea de la idolatrie, o avertizare care ocupă o mare parte din capitol (Deuteronomul 4:15-40). Fiindcă idolatria este chiar mecanismul prin care poporul lui Dumnezeu se îndepărta de Dumnezeu și, prin urmare, de viață.

Moise descrie idolatria ca pe un proces care ia naștere în noi înșine; căci închinarea la idoli este închinarea la ce facem noi, la cine suntem noi. Acesta este motivul pentru care Moise dă următorul sfat: „Vegheați cu luare aminte asupra sufletelor voastre” (Deuteronomul 4:15). Iată de ce prima poruncă din Decalog, care derivă din afirmarea actului de salvare al lui Dumnezeu (Deuteronomul 5:6), este cea care impune monoteismul (Deuteronomul 5:7), urmată de porunca a doua, care interzice idolatria (Deuteronomul 5:8). Acesta este și motivul pentru care, în același context, porunca de păzire a Sabatului este justificată de actul de salvare (Deuteronomul 5:15), iar repetarea Celor Zece Porunci este urmată de chemarea de a-L iubi pe Dumnezeu (Deuteronomul 6:1-9), care implică aceeași relație exclusivă (vezi următorul studiu).

**De discutat și de meditat:** Citește Proverbele 3:1,2. De ce Legea lui Dum­nezeu este bună pentru viața noastră? În ce fel ne salvează ea de la moarte? De ce porunca despre Sabat din Deuteronomul 5:15 se referă la salvarea lui Israel, în loc să se refere la crearea lumii (compară cu Exodul 20:11)?

**Poporul ales**

Celălalt argument al lui Moise pentru a-i convinge pe israeliți să țină poruncile lui Dumnezeu îi privește chiar pe ei, deoarece ei au fost aleși de Dumnezeu (Deuteronomul 7:6). Imediat, Moise precizează că Dumnezeu a ales poporul acesta nu pentru că era mai bun decât celelalte popoare, ci pur și simplu datorită credincioșiei Sale față de jurământul pe care l-a făcut cu părinții lui (Deuteronomul 7:8) și pentru că îl iubea (Deuteronomul 7:8). Și fiindcă Își iubește poporul, Dumnezeu este gelos (Deuteronomul 4:24; 6:15) și nu va tolera ca inimile copiilor Săi să fie împărțite între El și dragostea pentru alți dumnezei. Referirea la „gelozie” este asociată în general cu slăbiciunea și cu păcătoșenia umană. Dar această descriere a lui Dumnezeu ca fiind „gelos” este, în mod paradoxal, reconfortantă. Autorul biblic recurge la această calitate omenească pentru a evoca dragostea plină de pasiune și exclusivă a lui Dumnezeu pentru poporul Său. După cum Dumnezeu este descris ca fiind „Unul singur”, unic, și El îl consideră pe poporul Său unic, pentru că îl iubește.

**De discutat și de meditat:** De ce a fost necesar ca Dumnezeu să aleagă un singur popor, pe Israel, ca să fie canalul Său pentru transmiterea adevărului despre salvarea universală? De ce dragostea specială a lui Dumnezeu pentru un singur popor (Israel), la nivel colectiv, este compatibilă cu dragostea specială a lui Dumnezeu pentru mine? Care este pericolul în a crede că Dumnezeu mă iubește pe mine mai presus de alții? Și totuși, în ce măsură modul acesta de gândire conține în el și ceva adevăr?

**Poporul sfânt**

Pe de altă parte, după cum Dumnezeu a acționat și a salvat poporul Israel, alegându-l pentru că l-a iubit, era de așteptat ca Israel să răspundă și, de asemenea, să-L aleagă pe El mai presus de ceilalți dumnezei, tot din dragoste. În consecință, această alegere implică supunere doar față de El și față de modul de viețuire „diferit” pe care îl presupune relația cu El. Este semnificativ că definiția de „popor ales” se leagă de însușirea de „popor sfânt” (Deuteronomul 7:6). Termenul ebraic qadosh, „sfânt”, înseamnă „a fi pus deoparte”, adică a fi diferit, unic, așa cum Dumnezeu este unic: „Voi să vă sfințiți și să fiți sfinți, căci Eu sunt sfânt” (Leviticul 11:44; compară cu Leviticul 11:45).

A fi „sfânt” nu se referă la o calitate imuabilă – a fi perfect așa cum Dumnezeu este perfect și a fi un „sfânt”. Când Își cheamă poporul să fie qadosh, „sfânt”, Dumnezeu îl cheamă pe Israel să fie poporul Lui, să fie despărțit de celelalte popoare pentru o relație specială cu El (compară cu Exodul 19:6). Prepoziția ebraică le, care este atașată de numele lui Dumnezeu [leYHWH], exprimă ideea de apartenență specială la Dumnezeu. A fi „sfânt” înseamnă a fi separat pentru o relație specială cu Dumnezeu: „Căci tu ești un popor sfânt pentru Domnul, Dumnezeul tău” (Deuteronomul 7:6). Iar motivul acestei separări este că „Domnul, Dumnezeul tău, te-a ales ca să fii un popor al Lui” (Deuteronomul 7:6). Așadar, a fi „sfânt” reprezintă un element important în cadrul legământului. Nu este o calitate statică, ci una dinamică, mereu prezentă și relevantă. A fi „sfânt” nu este ceva ce moștenim din trecut datorită patriarhilor sau pionerilor noștri. Această caracteristică a legământului de a fi actual este subliniată în definiția lui: „Nu cu părinții noștri a încheiat Domnul legământul acesta, ci cu noi, care suntem toți vii astăzi aici” (Deuteronomul 5:3). A fi „sfânt” este o cerință care privește prezentul, „pe noi, astăzi”.

Acest adevăr prezent este repetat iarăși și iarăși în cartea Deuteronomul tocmai pentru că noi suntem chemați să fim „un popor al Lui” (Deuteronomul 26:17,18). Un alt pasaj este și mai explicit și include în legământ oameni din viitor: „Nu numai cu voi închei legământul acesta [...], cât și cu cei ce nu sunt aici de față astăzi” (Deuteronomul 29:14,15). Câteva versete mai departe, pasajul biblic precizează că acest legământ se referă și la „[copiii] noștri pe vecie” (Deuteronomul 29:29). Pentru că legământul acesta este întotdeauna un „adevăr prezent”, trebuie să-l facem să fie „prezent”; astfel, trebuie să ne „amintim” mereu de el și să continuăm să învățăm despre el (Deuteronomul 6:7; 8:2,18; 9:7).

**De discutat și de meditat:** Cum putem noi, păcătoși din fire, să fim totuși sfinți? De ce cerința biblică de a fi „sfinți”, și anume de a fi diferiți și separați de lume, ne învață despre cum ar trebui să interacționăm cu lumea actuală?

### III. Aplicație

Filozoful evreu Abraham Heschel a descris răspunsul biblic la întrebarea: „Ce înseamnă a trăi?” ca fiind „secretul de a fi om și sfânt” – Abraham Heschel, I Asked for Wonder (Crossroad, New York, 1983, p. 80). Să luăm în considerare exemplele din Biblie despre oamenii care au fost atât „umani”, adică în contact cu realitatea prezentă a lumii, cât și „sfinți”. Fă o listă cu toate calitățile acestor oameni sfinți: ce i-a făcut să fie umani și ce i-a făcut să fie sfinți? În lumina acestor modele biblice, cum poți aplica principiul de a fi „uman și sfânt” în diferitele situații de mai jos?

•  Ești invitată acasă la o prietenă. Prietena ta, care nu este adventistă, te servește cu mâncare pe bază de porc pregătită de ea. Cum poți să fii „umană”, adică să fii amabilă și respectuoasă față de ospitalitatea ei, și totuși să fii sfântă, ca să nu încalci interdicția lui Dumnezeu împotriva hranei necurate?

•  Ești în biserică și, în spatele tău, câțiva tineri râd și vorbesc. Cum îi vei învăța să fie reverențioși și să aibă respect față de sacralitatea sanctuarului („a fi sfânt”) într-un mod care să inspire în continuare o relație bună cu ei?

•  Cum le poți explica adevărul profetic unor oameni necredincioși și totuși să fii clar, interesant și relevant pentru ei?

•  Ești un lider în biserica ta, care este divizată în două tabere. Unui grup îi place să accentueze justiția socială, dragostea frățească și importanța harului, în timp ce celălalt grup accentuează judecata și Legea. Ce sugerezi în vederea gestionării tensiunii apărute?