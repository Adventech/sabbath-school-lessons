---
title:  Să-L iubeşti pe Dumnezeu
date:  17/10/2021
---

După ce le-a relatat copiilor lui Israel istoria lor, Moise a început să le dea îndrumări cu privire la ce trebuiau să facă pentru a lua în stăpânire ţara şi pentru a prospera în ea. Într-adevăr, cineva ar putea susţine că, în cea mai mare parte, Deuteronomul tratează un singur lucru: Domnul le spune israeliţilor ce trebuie să facă pentru a respecta partea lor din legământul pe care El, în îndurarea Lui, l-a încheiat cu ei ca să împlinească făgăduinţa făcută părinţilor lor.

Deuteronomul 6 începe astfel: „Iată poruncile, legile şi rânduielile pe care a poruncit Domnul, Dumnezeul vostru, să vă învăţ să le împliniţi în ţara pe care o veţi lua în stăpânire; ca să te temi de Domnul, Dumnezeul tău, păzind, în toate zilele vieţii tale, tu, fiul tău şi fiul fiului tău, toate legile şi toate poruncile Lui pe care ţi le dau şi să ai zile multe” (Deuteronomul 6:1,2).

`1. Ce poruncă le dă Domnul Dumnezeu copiilor lui Israel în versetul 5? Ce înseamnă aceasta? Deuteronomul 6:4,5`

Să iubeşti pe Domnul, Dumnezeul tău, cu toată inima ta…? Ce interesant este că aici, în mijlocul discursului despre legi, avertizări, reguli şi prevederi, oamenii sunt chemaţi să-L iubească pe Dumnezeu. Şi nu doar să-L iubească, ci să facă asta cu „toată inima lor, cu tot sufletul lor şi cu toată puterea lor”, lucru care arată spre natura absolută a acestei dragoste.

A-L iubi pe Dumnezeu cu toată inima, cu tot sufletul şi cu toată puterea noastră înseamnă că dragostea noastră pentru El ar trebui să fie supremă, mai presus de dragostea pentru oricine altcineva şi pentru orice altceva, deoarece El este temelia întregii noastre fiinţe, a existenţei noastre şi a oricărui alt lucru. Dragostea noastră pentru El ar trebui să pună dragostea pentru orice altceva în perspectiva corectă.

În ebraică, pronumele tău/ta din „Domnul Dumnezeul tău… inima ta… puterea ta” este la singular. Da, Dumnezeu i-a vorbit poporului în ansamblu, dar întregul este doar atât de puternic pe cât sunt, individual, diferitele lui părţi. Domnul vrea ca fiecare dintre noi, deşi suntem parte dintr-un corp mai mare, să-I fim credincioşi în mod individual, iar temelia acestei credincioşii ar trebui să fie dragostea noastră pentru El, pentru ce este El şi pentru ce a făcut pentru noi.

`Ce înseamnă pentru tine să-L iubeşti pe Dumnezeu cu toată inima ta, cu tot sufletul tău şi cu toată puterea ta?`