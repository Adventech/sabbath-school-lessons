---
title:  Cea mai mare poruncă dintre toate
date:  21/10/2021
---

Oricât de mult încearcă unii creştini, din diferite motive, să separe Vechiul Testament de Noul Testament, nu se poate, cel puţin nu fără a priva cu totul Noul Testament de adevărata lui semnificaţie. Noul Testament, cu revelaţia lui despre Isus şi cu explicaţiile lui teologice despre viaţa, moartea, învierea şi lucrarea Lui de Mare-Preot, arată spre împlinirea multor profeţii şi tipuri din Vechiul Testament. În multe feluri, Vechiul Testament formează fundalul, contextul sau baza pentru Noul Testament. Ambele testamente dezvăluie bunătatea şi dragostea lui Dumnezeu.

`7. Ce întrebare a fost pusă în legătură cu „cea mai mare poruncă dintre toate”? Ce a răspuns Isus şi de unde Şi-a luat răspunsul? Marcu 12:28-30`

Este interesant că un cărturar, adică un om care îşi dedicase viaţa înţelegerii Legii şi modului în care ar trebui să fie ea aplicată, a pus această întrebare. Având în vedere numeroasele legi de care evreii credeau că trebuie să asculte (tradiţia iudaică de mai târziu spunea că erau 613), nu este surprinzător că ei voiau ca totul să fie concentrat într-o singură întrebare.

Şi ce a făcut Isus? A mers direct la Deuteronomul 6, începând cu: „Ascultă Israele: Domnul Dumnezeul nostru este singurul Domn” (Deuteronomul 6:4), şi apoi a citat şi următorul verset, care spune să-L iubeşti pe Dumnezeu cu toată inima ta, cu tot sufletul tău şi cu toată puterea ta. El le-a îndreptat astfel atenţia spre afirmaţia-cheie că Domnul era Dumnezeul lor, singurul lor Dumnezeu, şi, pe baza acelui mare adevăr, le-a amintit că erau chemaţi să-L iubească în mod suprem.

Ce altceva ar putea fi „adevărul prezent” mai mult decât această poruncă? Şi în zilele de pe urmă, când se vor desfăşura evenimentele finale şi fiecare va fi chemat într-un mod foarte dramatic să aleagă să fie de o parte sau de alta, poruncile lui Dumnezeu (Apocalipsa 14:12) vor juca un rol crucial.

În ultimă instanţă, alegerea de partea cui vom fi, chiar şi în faţa persecuţiei, va depinde de cât de autentică este dragostea noastră pentru Dumnezeu. Acesta este factorul decisiv şi putem ajunge să-L iubim pe Dumnezeu cu toată inima noastră, cu tot sufletul nostru şi cu toată puterea noastră doar atunci când ajungem să-L cunoaştem şi să experimentăm personal bunătatea, dragostea şi harul Lui.

`Dacă cineva te-ar întreba cum ajung oamenii să-L iubească pe Dumnezeu, pe care nu L-au văzut personal, ce ai spune?`