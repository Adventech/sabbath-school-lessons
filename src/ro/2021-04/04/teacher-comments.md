---
title:  Material Pentru Instructori
date:  22/10/2021
---

**Text-cheie:** Deuteronomul 6:5

### I. Privire generală

În Scripturile ebraice, cuvântul „dragoste” apare cel mai mult în Deutero­nomul și în Cântarea cântărilor. Această afinitate dintre cele două cărți sugerează deja natura relațională particulară a dragostei. Deoarece Deuteronomul este, în esență, despre legământ, adică despre **relația**  dintre Dumnezeu și poporul Său, dragostea este o temă importantă în această carte. Din nefericire, Deuteronomul nu conține o definiție clară a „dragostei”. Dragostea este misterioasă și dincolo de înțelegerea noastră (vezi Efeseni 3:17). Totuși, ea apare asociată cu Dumnezeu, cu frica și cu Legea.

**Temele studiului:**

În acest studiu ne vom confrunta cu trei teme complexe și cu întrebările dificile care derivă din ele:

•  **Dragostea și Dumnezeu.** Ce este dragostea? Dacă Dumnezeu i-a ales pe israeliți ca popor al Său pentru că i-a iubit, și nu pentru că ei L-au iubit pe El (Deuteronomul 7:8), atunci ce este dragostea? Dacă dragostea începe cu Dumnezeu și nu are niciun temei în obiectul ei, atunci de ce a iubit Dumnezeu? Drept răspuns, din perspectiva umană, cum putem iubi un Dumnezeu pe care nu Îl putem vedea? (Vezi 1 Ioan 4:20.)

•  **Dragostea și frica.**  Dacă „în dragoste nu este frică” (1 Ioan 4:18), cum putem să-L iubim pe Dumnezeu și să ne temem de El în același timp?

•  **Dragostea și Legea.**  Cum Îl putem iubi pe Dumnezeu în mod liber, dacă ni se poruncește să-L iubim? Cum împăcăm aspectul imperativ și legalist al Legii cu natura spontană a dragostei?

### II. Comentariu

**Citește Deuteronomul 6:1-9**

**Porunca (Deuteronomul 6:1)**

Construcția primei fraze, „iată poruncile...”, arată clar că „poruncile” se referă la ce urmează după aceea: „legile și orânduielile” (Deuteronomul 6:1; compară cu Deuteronomul 5:1) pe care Dumnezeu i-a poruncit lui Moise „să [le] învețe”. Astfel, când rostește primele cuvinte, „iată poruncile”, Moise face aluzie la Cele Zece Porunci pe care tocmai le enumerase (Deuteronomul 5:1-20). În plus, articolul definit dinaintea cuvântului mitswah, „poruncă”, sugerează o accentuare. Porunca la care se referă el este porunca prin excelență, cea care le include pe toate. Foarte interesant, același verb tsawah, „a porunci”, pe care Moise l-a folosit în introducerea lui reapare în mijlocul pasajului în legătură cu porunca referitoare la dragoste (Deuteronomul 6:6); și acolo, la fel ca în introducere (Deuteronomul 6:1), el apare în legătură cu verbul „a învăța”. Acest ecou sugerează clar că porunca de a iubi este cea pe care Moise o are în vedere atunci când spune „poruncile” (în engleză și în ebraică este „porunca”, la singular). Așadar, atunci când identifică porunca despre dragoste ca fiind „cea dintâi poruncă” (Marcu 12:29-31), Isus este în armonie cu comentariul lui Moise despre Lege.

**De discutat și de meditat:** De ce porunca de a-L iubi pe Domnul dragostei include toate celelalte porunci? De ce porunca de a ne iubi aproapele este asemenea poruncii de a-L iubi pe Dumnezeu, și nu doar o altă (a doua) poruncă distinctă (Marcu 12:31)?

**Ca să te temi de Domnul, Dumnezeul tău (Deuteronomul 6:2)**

Urmând firul logicii lui Moise, scopul „poruncilor” este: ca „să te temi de Domnul, Dumnezeul tău”. Cu alte cuvinte, să-L iubești pe Dumnezeu înseamnă, mai întâi de toate, „să te temi de Dumnezeu”, să realizezi că Dumnezeu este. Iubirea implică existența celeilalte persoane pe care o iubim. Să-L iubești pe Dumnezeu nu înseamnă să iubești un principiu abstract, o înțelepciune profundă sau o povestire frumoasă. Să-L iubești pe Dumnezeu nu este o teologie sau o tradiție culturală. Să-L iubești pe Dumnezeu înseamnă să-L iubești pe El ca persoană. Să te temi de El înseamnă să ai și să menții un simțământ acut al prezenței Lui peste tot și în orice moment. Dumnezeu este prezent nu doar în biserică sau când ne rugăm; El este prezent și în birou, și în bucătărie, și în dormitor, și la piață. Dumnezeu este prezent atunci când suntem cu alți oameni sau când suntem singuri, la lumină sau în întuneric. (Vezi Psalmii 139:2-12.)

**De discutat și de meditat:** Ce înseamnă să-L iubești pe Dumnezeu ca persoană?**** De ce nu este posibil să-L iubești pe Dumnezeu fără să realizezi că El este o persoană? Citește Eclesiastul 12:13,14. De ce frica de Dumnezeu este asociată cu imaginea Sa de judecător?

**Să păzești toate legile și toate poruncile Lui (Deuteronomul 6:2)**

Așadar, a te teme de Dumnezeu înseamnă a umbla cu El, a trăi continuu în prezența Lui. Nu putem iubi pe cineva și să urmăm un alt drum, pe care El nu merge. Dragostea conduce la porunci. În primul rând, pentru că poruncile lui Dumnezeu sunt expresia dragostei Sale: „Pentru că Domnul vă iubește” (Deuteronomul 7:8). În al doilea rând, dragostea conduce la ascultarea de poruncile Sale pentru că Îl iubim pe Domnul: „cei ce-L iubesc și păzesc poruncile Lui” (Deuteronomul 7:9). De remarcat că sintaxa ebraică a expresiei sugerează că waw, conjuncția ebraică „și”, trebuie să fie înțeleasă ca introducând o explicație: „cei care-L iubesc, adică, cei care țin poruncile Lui”. Păzirea poruncilor nu este ceva care se adaugă la dragoste; ea este dragoste. Pentru că Îl iubim pe Dumnezeu, iubim Legea Sa (Psalmii 119:70,92,97).

**De discutat și de meditat:** Dat fiind că a-L iubi pe Dumnezeu înseamnă să păzim poruncile Lui, cum ne influențează acest lucru înțelegerea despre dragoste? Cum va afecta respingerea poruncilor lui Dumnezeu dragostea noastră pentru El? De ce ținerea poruncilor Lui va influența înțelegerea noastră despre cine este El ca persoană și, deci, dragostea noastră pentru El?

**Să-L iubești pe Domnul (Deuteronomul 6:5)**

Faptul că Dumnezeu ne poruncește să-L iubim nu este o problemă, pentru că „Dumnezeu este dragoste” (1 Ioan 4:8). „Să-L iubești pe Dumnezeu” este porunca prin excelență pentru că nu poate fi altfel; este imperativul absolut datorită statutului lui Dumnezeu, a cine este El. Astfel, deoarece Dumnezeu este dragoste, porunca implică totalitatea ființei noastre. Dragostea izvorăște din inimă, adică dinăuntru, din ce nu se vede, din cele mai intime gânduri și simțăminte, din cele mai profunde intenții ale noastre. Este semnificativ că ultima poruncă din Decalog, „Să nu poftești” (Deuteronomul 5:21), oferă la sfârșitul Legii cheia pentru toate poruncile. Nu este suficient să avem Legea, să avem adevărul, să știm că nu ar trebui să ucidem sau să comitem adulter. Mai mult, abținerea de la a comite adulter sau a ucide nu este suficientă; nu ar trebui nici măcar să gândim sau să ne dorim așa ceva (Matei 5:28).

Pentru că dragostea este intensă, plină de pasiune, răspunsul nostru de iubire față de Dumnezeu este presant; ea emană din inima noastră astăzi (Deuteronomul 6:6). Nu este doar un act de aducere-aminte sau o speranță pentru viitor. Dragostea este prezentul și implică viața noastră de zi cu zi. Să-L iubim pe Dumnezeu înseamnă să-L lăsăm să fie relevant în viața noastră. Este un act total. Cuprinde nu doar „toată inima ta”, ci și tot „tot sufletul tău”, care înseamnă „toată ființa ta”. Și nu se oprește acolo. Prin natura ei, dragostea implică excelență, intensitate. Nu Îl putem iubi pe Dumnezeu într-un mod mediocru sau lipsit de vitalitate.

**De discutat și de meditat:** Se limitează dragostea noastră pentru Dumnezeu la ascultarea de poruncile Lui? Este posibil să-L iubești pe Dumnezeu separat de poruncile Lui? Dacă nu, de ce nu? Cum afectează fanatismul autenticitatea iubirii noastre față de Dumnezeu?

**Să-i înveți (Deuteronomul 6:1,7)**

După cum lui Moise i s-a poruncit să-l învețe pe popor poruncile lui Dumnezeu (Deuteronomul 6:1), tot așa și nouă ni se poruncește să-i învățăm pe alții. De vreme ce porunca aceasta izvorăște din dragostea Sa, misiunea de a transmite poruncile Sale nu poate proveni din intenția de a forța sau din dorința de profit personal. Dacă oamenii Îl acceptă pe Isus sub amenințarea sabiei sau din perspectiva unui profit, ei nu vor înțelege semnificația Legii lui Dumnezeu și cine este El cu adevărat. În mod semnificativ, pasajul acesta a fost ales ca să arate misiunea lui Israel de a fi un martor pentru Dumnezeu. În primul verset din textul ebraic, „Ascultă, Israele: Domnul, Dumnezeul nostru, este singurul Dumnezeu” (Deuteronomul 6:4), litera ’ayin, cu care se termină primul cuvânt, shema’ („ascultă”), și litera dalet, cu care se termină ultimul cuvânt, „singurul”, formează cuvântul „martor”. Pentru scribii din vechime care copiau Tora, acest verset conținea însăși esența identității poporului Israel și misiunea lui ca popor al lui Dumnezeu – de a da mărturie oriunde în lume, în orice timp, dimineața și seara, când cineva se năștea sau când cineva murea, despre cine este Dumnezeu, și anume, Dumnezeul fără seamăn care Și-a iubit poporul.

**De discutat și de meditat:** Ce înseamnă să-i înveți pe alții poruncile lui Dumnezeu? Care este legătura dintre ideea de Dumnezeu unic și cea de Dumnezeu iubitor care dorește să fie iubit? Se limitează misiunea la Lege? Cum ar distorsiona o asemenea înțelegere limitată însemnătatea Legii?

### III. Aplicație

Citește Deuteronomul 6:8,9. Acest pasaj, împreună cu altele (compară cu Exodul 13:9,16; Deuteronomul 11:8), este folosit ca sursă pentru a justifica tradiția iudaică a filacteriilor, tefilin, și anume a practicii de a lega acest text la mână și pe frunte. Deși nu există nicio dovadă convingătoare cu privire la o aplicație literală a pasajului în timpurile biblice, tradiția aceasta pare să fie foarte veche. Practica este atestată în Noul Testament (Matei 23:5), în scrierile lui Josephus Flavius și în unele vestigii de la Qumran. Este limpede totuși semnificația simbolică a acestui ritual. Vizitează o sinagogă sau caută pe internet, pentru a vedea o demonstrație a acestui ritual, ca să-l vizualizezi mai bine.

**De discutat și de meditat:** Meditează asupra lecțiilor despre credință și devoțiune care sunt simbolizate în toate gesturile acestei practici:

•  **Să le legi.** Legea lui Dumnezeu ar trebui să fie strâns legată de persoana noastră fizică. Legarea sugerează și ideea de credincioșie și de dragoste față de Dumnezeu.

•  **La mână.** Legea lui Dumnezeu ar trebui să influențeze acțiunile noastre.

•  **Între ochi.** Legea lui Dumnezeu ar trebui să influențeze mintea și discernământul nostru.

•  **Să le scrii pe ușorii casei tale.** Legea lui Dumnezeu ar trebui să influențeze căminul nostru.

**De discutat și de meditat.** Cum ne-ar putea ajuta înțelegerea acestei practici în relația cu Dumnezeu? Cum poate să ajungă să dăuneze relației noastre cu Dumnezeu?

Citește Apocalipsa 14:9. Cum ne poate ajuta practica tefilin să înțelegem identitatea de rămășiță a lui Dumnezeu?