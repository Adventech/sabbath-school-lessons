---
title:  Dacă mă iubiţi, veţi păzi poruncile Mele
date:  20/10/2021
---

Israel, ca popor, a fost chemat să-L iubească pe Dumnezeu. Dar un asemenea lucru se putea întâmpla doar dacă fiecare om în parte Îl iubea. Ca fiinţă umană individuală, căreia i-a fost dat liberul-arbitru, fiecare israelit trebuia să facă alegerea de a-L iubi pe Dumnezeu – şi ei trebuiau să arate această dragoste prin ascultare.

`6. Care este tema comună a acestor texte? Deuteronomul 5:10; Deuteronomul 7:9; Deuteronomul 10:12; Deuteronomul 11:1; Deuteronomul 19:9`

Mai clar de atât cât ar putea fi Cuvântul lui Dumnezeu? După cum Dumnezeu nu S-a limitat la a spune că ne iubeşte, ci a dezvăluit această dragoste prin ce a făcut şi încă face în favoarea noastră, tot astfel şi copiii lui Dumnezeu trebuie să-şi arate dragostea pentru Dumnezeu prin faptele lor. Şi în aceste texte vedem că dragostea faţă de Dumnezeu este legată inseparabil de ascultarea de El. Iată de ce, atunci când Ioan afirmă: „Căci dragostea lui Dumnezeu stă în păzirea poruncilor Lui” (1 Ioan 5:3) sau când Isus spune: „Dacă mă iubiţi veţi păzi poruncile Mele” (Ioan 14:15), ei nu fac decât să afirme învăţătura aceasta fundamentală. Dragostea faţă de Dumnezeu trebuie să fie întotdeauna manifestată prin ascultare de El. Aşa a fost dintotdeauna şi aşa va fi mereu. Iar această ascultare de Dumnezeu înseamnă ascultare de Legea Lui, de Cele Zece Porunci, care includ şi porunca a patra, despre Sabat. Păzirea poruncii a patra nu înseamnă legalism mai mult decât ar însemna păzirea oricărei alte porunci din celelalte nouă.

Când Moise a chemat de nenumărate ori poporul să-L iubească şi să-L asculte pe Dumnezeu, a făcut-o după ce evreii fuseseră eliberaţi din Egipt. Cu alte cuvinte, dragostea şi supunerea lor era un răspuns la izbăvirea pe care Dumnezeu le-o adusese. Ei fuseseră răscumpăraţi de Domnul. Acum, urmau să răspundă printr-o ascultare plină de credincioşie faţă de poruncile Lui. Este vreo diferenţă astăzi?

`Care este experienţa ta în ce priveşte ascultarea de Dumnezeu? Care îţi este motivaţia? De ce aceasta ar trebui să fie dragostea faţă de El? De asemenea, ce rol ar trebui să aibă teama, în înţelegerea biblică a acestui concept?`