---
title:  El ne-a iubit întâi
date:  19/10/2021
---

Chiar şi în mijlocul regulilor şi reglementărilor din Deuteronomul şi al tuturor îndemnurilor prin care naţiunea iudaică era avertizată să păzească „poruncile, legile şi rânduielile Mele”, israeliţii trebuiau, înainte de toate, să-L iubească pe Dumnezeu cu toată inima lor, cu tot sufletul lor şi cu toată puterea lor. Desigur, aveau un motiv întemeiat să facă astfel.

`4. Ce ne învaţă textele următoare despre dragostea lui Dumnezeu pentru poporul Lui? Deuteronomul 4:37; 7:7,8,13; 10:15; 23:5; 33:3`

De nenumărate ori în Deuteronomul, Moise le-a spus copiilor lui Israel despre dragostea lui Dumnezeu pentru părinţii lor şi pentru ei. Dar mai mult decât prin cuvinte, Domnul Şi-a descoperit această dragoste prin acţiunile Sale. Altfel spus, în ciuda neajunsurilor lor, a eşecurilor şi a păcatelor lor, dragostea lui Dumnezeu a rămas neclintită – o dragoste care s-a manifestat evident în purtarea Lui faţă de ei.

`5. „Noi Îl iubim pentru că El ne-a iubit întâi” (1 Ioan 4:19). Cum ne ajută acest text să înţelegem de ce ar trebui să-L iubim pe Dumnezeu?`

Dragostea lui Dumnezeu pentru noi precedă existenţa noastră, întrucât planul de mântuire a fost făcut cu mult înainte de „întemeierea lumii” (Efeseni 1:4).

Ellen G. White afirmă: „Planul pentru răscumpărarea noastră n-a fost un gând venit ulterior, un plan alcătuit după căderea lui Adam. A fost o descoperire a «tainei care a fost ţinută ascunsă timp de veacuri» (Romani 16:25). A fost o dezvăluire a principiilor care, din veacuri veşnice, sunt temelia tronului lui Dumnezeu.” – Ellen G. White, Hristos, Lumina lumii/Viaţa lui Iisus, p. 22

Cât de binecuvântaţi suntem că Dumnezeu este, într-adevăr, un Dumnezeu al dragostei – o dragoste atât de mare, încât a mers pentru noi până la cruce, o dragoste care se jertfeşte şi în virtutea căreia El „S-a smerit şi S-a făcut ascultător până la moarte, şi încă moarte de cruce” (Filipeni 2:8). Astfel, noi avem astăzi o revelaţie a dragostei lui Dumnezeu pe care copiii lui Israel probabil nu şi-au putut-o nici măcar imagina.

`Şi dacă, în loc să fie dragoste, Dumnezeu ar fi fost un Dumnezeu al urii sau unul indiferent? Ce fel de lume ar fi fost aceasta? De ce descoperirea dragostei lui Dumnezeu pentru noi este un lucru de care ar trebui să ne bucurăm cu adevărat?`