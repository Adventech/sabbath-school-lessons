---
title:  Să te temi de Dumnezeu
date:  18/10/2021
---

Moise le-a spus copiilor lui Israel să-L iubească pe Dumnezeu cu tot ce erau ei. Aceasta era o poruncă. Totuşi, cu câteva versete mai înainte, Moise le-a dat o altă poruncă: „Să te temi de Domnul, Dumnezeul tău” (Deuteronomul 6:2).

`2. Ce se spune în versetul de mai jos despre dragoste şi teamă şi cum înţelegem ideea aceasta? Deuteronomul 10:12`

Într-un verset, israeliţilor li se spune să se teamă de Dumnezeu, într-un altul, să-L iubească, iar în acest verset li se spune şi să-L iubească, şi să se teamă de El, în acelaşi timp. În înţelegerea obişnuită a termenului „teamă”, aceasta ar putea însemna o contradicţie, dar nu este. În schimb, teama de Domnul – în sensul de teamă respectuoasă, veneraţie şi respect pentru ce este El, pentru autoritatea, puterea, dreptatea şi neprihănirea Lui, în special în contrast cu păcătoşenia, cu slăbiciunea şi cu totala noastră dependenţă de El – ar trebui să fie o reacţie naturală. Noi suntem fiinţe căzute, fiinţe care au călcat Legea lui Dumnezeu şi care, dacă nu ar fi harul Său, merită condamnarea şi moartea veşnică.

`3. Cum ne ajută aceste versete să înţelegem cum este posibil să ne temem de Dumnezeu şi să-L iubim, în acelaşi timp? Efeseni 2:1-10`

În ciuda faptului că am fost „copii ai mâniei” (motiv pentru care ar trebui să ne temem de El), Hristos a murit pentru noi şi ne-a dat astfel o nouă viaţă în El, care include eliberarea de păcat şi de condamnarea trecutului (motiv pentru care ar trebui să-L iubim). Şi după cum acest lucru este adevărat pentru noi, astăzi, acelaşi principiu a fost aplicat şi Israelului antic: ei au fost robi în Egipt, condamnaţi la sclavie şi la asuprire, şi doar dragostea şi bunăvoinţa lui Dumnezeu le-a adus izbăvirea. „Adu-ţi aminte că şi tu ai fost rob în ţara Egiptului, şi Domnul, Dumnezeul tău, te-a scos din ea” (Deuteronomul 5:15). Astfel, nu este de mirare că ei L-au iubit şi s-au temut de El deopotrivă. Şi dacă ei au trebuit să facă aşa, cu cât mai mult ar trebui să facem astfel noi, care avem acum marele adevăr că Isus a murit pe cruce pentru noi?

`Citeşte Apocalipsa 14:6,7. Cum trebuie să înţelegem motivul pentru care porunca de a ne „teme de Dumnezeu” ar trebui să fie prima poruncă din mesajul final al Domnului pentru lume? Fiindcă ştim ce urmează să se întâmple în lume, de ce această poruncă are sens într-un mod special?`