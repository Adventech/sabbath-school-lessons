### Cartea legământului: Deuteronomul

Istoria sună astfel: în timpul domniei regelui Iosia în Ierusalim (640–609 î.Hr.), cineva, care probabil lucra la templu, a găsit o copie a unei cărți, iar aceasta a fost citită înaintea regelui Iosia. „Când a auzit împăratul cuvintele din cartea legii, și-a sfâșiat hainele” (2 Împărați 22:11). De ce? Pentru că și-a dat seama că el și poporul lui nu ascultau de ce era scris în carte.

Apoi, pe baza acelei cărți, numite „cartea legământului” (2 Împărați 23:2), Iosia a început o mare reformă. Putem citi despre ea în 2 Împărați 23.

Ce carte a fost aceea care a avut un asemenea impact asupra regelui și asupra poporului său? Se crede că a fost cartea Deuteronomul, studiul nostru din acest trimestru.

A cincea și ultima dintre cele cinci cărți ale lui Moise, Deuteronomul – un nume care derivă din cuvântul latin deuteronomium (care înseamnă „a doua lege”) – ar putea fi rezumată după cum urmează:

După ce au părăsit Egiptul și au intrat în legământul de la Sinai cu Domnul, copiii lui Israel, în loc să meargă direct în Canaan, au pribegit prin pustie timp de patruzeci de ani. Când au trecut acei patruzeci de ani și evreii au fost, în sfârșit, pe punctul de a trece în Țara Promisă, Moise le-a vorbit sub forma unor serii de discursuri. Esența acelor discursuri era: Sunteți pe punctul de a intra în Țara Promisă. În sfârșit! Nu uitați ce a făcut Domnul pentru voi și nu uitați ce vă cere El acum, și anume să-L iubiți cu tot sufletul și cu tot cugetul vostru și să demonstrați această dragoste prin ascultare de toate poruncile Lui, potrivit cu legământul.

Și, pentru a sublinia importanța legământului, Moise i-a repetat poporului Cele Zece Porunci, temelia legală a obligațiilor lor din cadrul legământului pe care Domnul îl încheiase mai întâi cu părinții lor și pe care îl încheia acum din nou, de data aceasta cu ei, chiar la hotarele Canaanului.

Așadar, ne întrebăm: Ar putea fi vreo paralelă între ce li s-a întâmplat copiilor lui Israel la hotarele Țării Promise și ce avem de înfruntat noi, astăzi, chiar la hotarele Țării Promise (doar că ale uneia mult mai bune)?

De aici vine și tema acestui trimestru: „Adevărul prezent” în Deuteronomul. Și este exact ceea ce vom analiza: soliile adevărului prezent pe care le putem extrage din cuvintele lui Dumnezeu adresate poporului legământului Său.

În acest trimestru vom aborda tematic cartea Deuteronomul, acoperind teme precum legământul cel veșnic, Legea și harul, ce înseamnă să-L iubești pe Dumnezeu și să-ți iubești aproapele și, cel mai important dintre toate, cum ne descoperă această carte dragostea lui Dumnezeu, care a fost cel mai puternic manifestată în moartea lui Isus pe cruce și în învierea Lui.

Desigur, o lungă linie de demarcație temporală și culturală separă biserica noastră de azi de biserica israeliților din pustie. Dar s-ar putea ca acele caracteristici pe care le avem în comun cu ei să fie mai multe decât cele care ne deosebesc de ei. De exemplu, nu ne-ar putea fi adresate și nouă, astăzi, următoarele cuvinte:

„Iată, v-am învățat legi și porunci, cum mi-a poruncit Domnul, Dumnezeul meu, ca să le împliniți în țara pe care o veți lua în stăpânire. Să le păziți și să le împliniți, căci aceasta va fi înțelepciunea voastră înaintea popoarelor, care vor auzi vorbindu-se de toate aceste legi și vor zice: «Acest neam mare este un popor cu totul înțelept și priceput!»” (Deuteronomul 4:5,6)?

Să observăm că nu legile în sine erau „înțelepciunea și priceperea” lor înaintea popoarelor, ci ascultarea lor de ele. Cu siguranță există un mesaj pentru noi aici. Doar unul dintre numeroasele care se găsesc, după cum vom vedea, în cartea Deuteronomul.

Clifford R. Goldstein este editor al Adult Bible Study Guide și autor, printre altele, al cărții Rațiuni ale inimii.