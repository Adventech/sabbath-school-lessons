---
title:  Material Pentru Instructori
date:  26/11/2021
---

**Text-cheie:** Deuteronomul 4:29

### I. Privire generală

Când copiii lui Israel erau pe punctul de a intra în Țara Promisă, Moise i-a avertizat că, din cauza lipsei lor de credincioșie, într-o zi țara aceea îi „va vărsa din gura” ei (compară cu Leviticul 18:25,28). Imaginea sugerează că poporul lui Dumnezeu are permanent nevoie de pocăință. După cum țara se pocăiește și îi primește înapoi pe locuitorii ei, și ei vor trebui să se pocăiască pentru a se întoarce în țară. Când se vor stabili în ea, israeliții vor fi ispitiți să creadă că au ajuns la destinație și că nu mai este nevoie să fie vigilenți. Încetul cu încetul, ei pot să piardă legătura cu Dumnezeu și cu cerințele Legii Sale, aventurându-se astfel în afara cărărilor celor vechi. Exact acest lucru i se va întâmpla poporului Israel, care va fi amăgit de prorocii falși. Aceștia îi vor crea iluzia păcii, „zicând: «Pace! Pace!» Și totuși nu este pace” (Ieremia 6:14). Atunci, profetul Ieremia îi va îndemna pe israeliți să se trezească și să se pocăiască: „Întrebați care sunt cărările cele vechi” (Ieremia 6:16). Există o aparentă incompatibilitate în conceptul biblic despre pocăință: progresul înseamnă să mergi înapoi.

**Temele studiului:**

În acest studiu vom examina structura procesului pocăinței, a „întoarcerii la Dumnezeu”, un principiu important în cartea Deuteronomul, care ne va pune față-n față cu următoarele teme:

•  Căutarea după Dumnezeu

•  Iertarea lui Dumnezeu

•  Întoarcerea

•  Împlinirea profeției

### II. Comentariu

La hotarele țării, Moise își repetă avertizările. Faptul că Dumnezeu i-a adus pe copiii lui Israel acolo nu înseamnă că vor sta pentru totdeauna în acea țară. Moise vede potențialele lor eșecuri și, deci, pe exilații din viitor și vrea să îi asigure: Când vor apuca pe căi greșite și vor fi în necaz, ca urmare a judecății, israeliții vor trebui să-L caute pe Domnul, care îi va ierta. Atunci, ei se vor întoarce să umble cu Dumnezeu pe „cărările cele vechi” și Dumnezeu îi va aduce înapoi în țară.

**Căutarea după Dumnezeu**

Primul pas spre „cărările cele vechi”, care duc la Dumnezeu, rezultă dintr-o stare de nenorocire. Când israeliții înțeleg că se află într-o situație deznădăjduită, care este urmarea necredincioșiei și a idolatriei, singura soluție pentru necazul lor este de a se întoarce la Dumnezeu „cu toată inima lor” (Deuteronomul 4:29). Nu ar trebui să le fie frică să se întoarcă la Dumnezeu și să se încreadă în El pe deplin. De ce? Pentru că Dumnezeu este gata să-i primească. Principalul argument al lui Moise pentru a-i convinge că Dumnezeu este dispus să le răspundă constă în a le descrie modul Său de gândire profund.

Sintagma ebraică mi yitten, tradusă cu „O!...”, este o expresie idiomatică al cărei sens literal este: „care va da” sau „care va face să se întâmple”. Ea este deseori folosită pentru a introduce o dorință profundă, un fel de întrebare retorică pentru un rezultat imposibil. Dumnezeu dorește din străfundul inimii Sale ca ei să aibă o „inimă ca să se teamă de Mine” (Deuteronomul 5:29). Prin faptul că le dezvăluie dorința tainică a lui Dumnezeu, arătându-le bunătatea și dragostea Lui pentru ei, Moise îi încurajează pe israeliți să-L caute pe Domnul și să se pocăiască. Problema lor este că își dau seama de gravitatea păcatului și, de aceea, se tem să vină la Judecătorul divin care tocmai i-a zdrobit. Cazul lui Iov ilustrează perfect acest proces misterios. După ce a recunoscut că mâna cea grea a lui Dumnezeu a apăsat asupra lui, Iov face o extraordinară mărturisire de credință: „Da, mă va ucide, dar îmi voi apăra purtarea în fața Lui” (Iov 13:15; în engl., „tot voi nădăjdui în El”). Iov știa că Dumnezeu era singura scăpare din tragica lui situație. Paradoxal, el fuge de Dumnezeu la Dumnezeu. Moise își încurajează poporul să facă la fel.

**De discutat și de meditat:** Ce aspect al caracterului lui Dumnezeu dezvăluie expresia mi yitten? Ce te învață despre Dumnezeu imposibilitatea împlinirii acestei dorințe? Care este situația care îl determină pe Israel să înceapă să-L caute pe Dumnezeu și de ce? Ce înseamnă să-L cauți pe Dumnezeu? De ce avea nevoie Israel să-L caute?

**Iertarea lui Dumnezeu**

Copiii lui Israel vor fi iertați datorită caracterului plin de îndurare al lui Dumnezeu, și nu datorită meritelor lor. Nu există în ei niciun motiv care să justifice iertarea lui Dumnezeu. Și totuși, El îi va ierta într-un mod cu totul excepțional. Pentru a dovedi acest lucru, Moise le reamintește israeliților de modul în care Dumnezeu i-a cruțat și cum au supraviețuit, înaintea Lui, în ciuda firii lor păcătoase (Deuteronomul 5:24,25). În capitolul precedent, Moise folosise același raționament: „A fost vreodată vreun popor care să fi auzit glasul lui Dumnezeu [...] cum l-ai auzit tu, și să rămâi viu?” (Deuteronomul 4:33). Convingerea cu privire la harul lui Dumnezeu avea să-i ajute pe evrei să îndrăznească să se apropie de El în ciuda naturii lor păcătoase.

**Discutați pe marginea acestei istorii adevărate:** Simon Wiesenthal, vânătorul de naziști, povestește cum s-a întâlnit cu un fost ofițer nazist care era pe moarte, într-un spital. Nazistul l-a rugat pe Wiesenthal să-l ierte pentru crimele îngrozitoare pe care le comisese împotriva civililor evrei, iertare fără de care, a susținut el, nu ar fi putut muri în pace. Wiesenthal, care a rămas în tăcere pe durata întâlnirii, a plecat fără să răspundă la cererea nazistului. El încheie întâmplarea cu o întrebare: „Tu ce ai fi făcut?” – Simon Wiesenthal, The Sunflower (W.H. Allen, London, 1970)

**De meditat:** Putea Wiesenthal să ierte? „Tu ce ai fi făcut?” Discutați despre dimensiunea harului prezentă în iertarea oferită de victimă. De ce păcatul este iertat doar atunci când este de neiertat?

**Întoarcerea**

De reținut că acțiunea întoarcerii începe doar după ce poporul Israel L-a găsit pe Dumnezeu sau, mai degrabă, după ce Dumnezeu i-a răspuns. Verbul ebraic shuv, „a se întoarce”, constă în a acorda atenție glasului lui Dumnezeu, în a asculta de poruncile Lui (Deuteronomul 30:2,8) și în „tăierea împrejur” sau schimbarea inimii (Deuteronomul 10:16). Interesant, rădăcina lui shuv înglobează ambele cerințe, și anume îndepărtarea de rău și întoarcerea la Dumnezeu, care va fi iarăși găsit pe „cărările cele vechi”.

Această mișcare paralelă implică o perspectivă profundă: cea mai bună cale de a rezista răului este de a face ce e bine. Fiindcă israeliții s-au dovedit incapabili să-și taie împrejur inima, Dumnezeu Însuși va face această operație (Deuteronomul 30:6). El este Cel care va schimba inima copiilor Săi și va crea, astfel, condițiile pentru ca ei să se întoarcă la El, să asculte glasul Lui și să I se supună „din toată inima ... și din tot sufletul” (Deuteronomul 30:2). Această pocăință profundă și totală va face ca Domnul să Se bucure: „Căci Domnul Se va bucura din nou de fericirea ta, cum se bucura de fericirea părinților tăi” (Deutronomul 30:9). Aceste pasaje din Deuteronomul vor inspira mesajele profeților târzii, potrivit cărora copiii lui Israel nu sunt în stare să se pocăiască de păcatele lor prin ei înșiși (vezi Ieremia 4:22; 13:23; Osea 5:4 etc.).

**De discutat și de meditat:** De ce era imposibil ca israeliții să-și schimbe inima, să întreprindă ei înșiși acțiunea de tăiere împrejur a inimii? Pe ce s-a bazat Moise când a spus că era imposibil ca poporul să se pocăiască? Dacă într-adevăr a gândit astfel, de ce i-a mai îndemnat la pocăință? Este situația diferită pentru creștini? Explică. Analizând istoria bisericii și analizându-ți propria viață, ce crezi, creștinii au fost (sunt) în stare să se pocăiască mai mult decât au fost evreii? De ce da? De ce nu?

**Împlinirea profeției**

Este clar că aici avem o profeție mesianică referitoare la venirea lui Isus Hristos. El este Dumnezeul întrupat, care va veni să inițieze mișcarea de pocăință ce va aduce cu sine noul legământ în inima poporului lui Dumnezeu. Doar coborârea lui Dumnezeu în inimile noastre, în sfera noastră, va face posibilă minunea circumciziei inimii, după cum explică Pavel: „În El ați fost tăiați împrejur nu cu o tăiere împrejur făcută de mână, ci cu tăierea împrejur a lui Hristos, în dezbrăcarea de trupul poftelor firii pământești” (Coloseni 2:11). Doar crucea, care adeverește „puterea lui Dumnezeu” (Coloseni 2:12) va face imposibilul posibil prin har. Dorința lui Dumnezeu cuprinsă în expresia idiomatică mi yitten va fi atunci împlinită.

**De discutat și de meditat:** Cum se aplică făgăduințele din Deuteronomul la prima și/sau la a doua venire a lui Isus? De ce este necesar ca poporul lui Dumnezeu să se pocăiască înainte de a doua Sa venire? Cum modelează ideea ebraică de pocăință, care implică întoarcerea la „cărările cele vechi”, noțiunea de pocăință a poporului lui Dumnezeu din vremea sfârșitului? Ținând seamă de lecțiile din Deuteronomul, cum se va realiza tăierea împrejur a inimii?

### III. Aplicație

**Testează-ți adevărata pocăință:** Adu-ți aminte de întâmplările legate de propria experiență de pocăință. De câte ori i-ai cerut iertare unei persoane pe care ai rănit-o? Când spui „îmi pare rău”, adaugi și „dar”, acuzând persoana pe care ai rănit-o?

**Testează-ți căutarea după Dumnezeu:** Discutați despre următoarele sfaturi pedagogice: Dacă tu cauți și nu găsești, nu vei crede; dacă nu cauți și găsești, nu vei crede; doar dacă tu cauți și găsești, vei crede. Cum se aplică această observație paradoxală la experiența căutării și găsirii lui Dumnezeu? Cât de adevărată este? De ce unii oameni par să-L găsească pe Dumnezeu când Îl caută, în timp ce alții par să-L găsească deși nu L-au căutat?

**Practică pocăința:**

•  **Exercițiu personal:** Citește Psalmii 51, rugăciunea de pocăință a lui David.

•  **Roagă-te pentru îndurare** (Psalmii 51:1).

•  **Recunoaște-ți fărădelegile** (Psalmii 51:3).

•  **Fii responsabil față de cel împotriva căruia ai păcătuit** (Psalmii 51:4).

•  **Cere-I lui Dumnezeu o inimă nouă** (Psalmii 51:7-12).