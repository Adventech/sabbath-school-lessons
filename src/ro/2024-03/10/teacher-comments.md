---
title:  Material Pentru Instructori
date:  06/09/2024
---

### I. Privire generală

Marcu 13 conține punctul de vedere al Domnului Isus asupra escatologiei, adică asupra evenimentelor din zilele sfârșitului. Cuvintele Lui sunt precedate de o întrebare adresată de ucenici ca reacție la declarația Lui cu privire la distrugerea templului din Ierusalim, un eveniment pe care aceștia îl asociau cu sfârșitul lumii: „Spune-ne când se vor întâmpla aceste lucruri şi care va fi semnul când se vor împlini toate aceste lucruri?” (Marcu 13:4).

### II. Temele studiului

1. Ce este escatologia – o scurtă definiție a escatologiei.

2. Escatologia din Marcu 13 – analizarea contextului acestui capitol și perspectiva lui Ellen G. White pe acest subiect.

### III. Comentariu

**Ce este escatologia**

Dicționarul enciclopedic al limbii române (1993-2009) definește escatologia în următorii termeni: „(gr. eskhatos «ultima» + logos «studiu ») s. f. (REL.) Totalitatea concepțiilor despre sfârșitul Universului și despre destinul omului după moarte. ♦ (În creștinism) Învățătura despre instaurarea împărăției lui Dumnezeu după a doua venire a lui Hristos, ca Judecător.” Definiția Dicționarului religios (1994) este și mai precisă: „Concepție existentă în unele religii despre sfârșitul universului, despre distrugerea lumii și despre destinul omului după moarte. ♦ (În creștinism) Învățătură despre evenimente legate de sfârșitul vieții omului pe pământ și de mântuirea lui (eshatologie particulară), precum și despre realitățile ultime ale sfârșitului lumii (a doua venire a Domnului, învierea morților, judecata universală, cer nou și pământ nou, viața veșnică și chinurile veșnice), când lumea începe din nou având ca scop nu sfârșitul, ci eternitatea (eshatologie universală).”

Este important de observat că expresiile biblice „sfârșitul veacului” sau „împlinirea vremii” nu sunt legate numai de parousia – adică de a doua venire a lui Isus și de sfârșitul lumii. Sensul cuvântului „escatologie” include (în alte limbi, nu și în limba română – n.r.) împlinirea vestirii, a unui anunț privind sfârșitul unei perioade sau începutul unei perioade. Acesta este cazul în Marcu 1:15, unde Isus Însuși proclamă că „s-a împlinit vremea”. Fără îndoială, împlinirea la care se face referire aici este legată de profeția de 70 de săptămâni. Un alt exemplu de împlinire escatologică este cel al urâciunii pustiirii, din Daniel 9, unde se face referire la distrugerea Ierusalimului, după cum vom studia în continuare. Escatologia din Marcu 13 include elemente legate de aceste două profeții – 70 de săptămâni și urâciunea pustiirii – și împlinirea lor.

**Escatologia din Marcu 13**

Înainte să analizăm anumite elemente din escatologia lui Marcu din capitolul 13, ar putea fi util să reținem faptul că escatologia este, în mare parte, același lucru cu o istorie anticipată. Adică ce perspective are istoria înainte de a avea loc.

Să începem cu o întrebare fundamentală: De ce avem genul literar escatologic în literatura biblică? Posibil pentru că escatologia biblică urmărește să arate că Domnul deține controlul asupra istoriei, că totul decurge conform planurilor Sale. Cu toate acestea, escatologia mai are un scop: acela de a ține poporul lui Dumnezeu la curent cu împlinirea profețiilor lui Dumnezeu, inclusiv a celor legate de parousia. Fiind astfel informați, credincioșii vor fi influențați în mod pozitiv de evenimentul așteptat. Prin urmare, putem spune că escatologia este Evanghelia – sau vestea bună – despre ziua de mâine.

Dacă știu astăzi că un prieten bun mă va vizita luna viitoare, voi profita de această informație pentru a face cumpărături, a mă pregăti și a-mi aranja casa în vederea primirii musafirului în cel mai bun mod cu putință. Ar trebui să ne pregătim în același mod pentru venirea lui Isus. Observăm, de asemenea, că în escatologia lui Marcu se pune accentul pe vigilență. Versetele următoare conțin această temă: Marcu 13:9,23,28,33,35 și 37. Pe scurt, am putea spune că escatologia ne este dată cu scopul practic de a ne ajuta să fim vigilenți.

Primul element escatologic din Marcu are legătură cu vestea distrugerii Ierusalimului și a templului. Acest eveniment viitor marca împlinirea urâciunii pustiirii/oribilei distrugeri (BVA), anunțată în Daniel 9. Așadar, escatologia lui Isus provine din profeția biblică. În Marcu, Domnul nu anunță neapărat un eveniment nou, ci Se referă la împlinirea unui timp hotărât. Nu există în explicația Lui o dată precisă a ceea ce avea să se întâmple, dar Isus oferă semne. Astfel, urâciunea pustiirii – la care se face referire în Marcu 13:14 – devine realitate prin distrugerea Ierusalimului și a templului său (Marcu 13:2). Atât Flavius Josephus, istoricul evreu, cât și Ellen G. White descriu ultimele zile nefericite ale templului și ale cetății.

„Astfel Titus s-a retras în fortăreața Antonia și a hotărât să ia cu asalt templul a doua zi, dis-de-dimineață, cu întreaga lui armată și să campeze în jurul casei sfinte. Cât despre casa aceea, categoric Dumnezeu o condamnase de mult la foc; iar acum ziua aceea nefastă venise, dată fiind răsturnarea vremurilor; era a zecea zi a lunii Lous [Ab], ziua în care și templul dinaintea lui fusese ars de împăratul Babilonului; deși flăcările acestea au fost ațâțate și pricinuite chiar de către evrei; căci, după retragerea lui Titus, rebelii au stat liniștiți pentru o vreme, apoi i-au atacat iarăși pe romani, când aceia care păzeau casa sfântă s-au luptat cu cei care stingeau focul în [curtea] interioară a templului; dar acești romani i-au pus pe evrei pe fugă și au ajuns până la casa sfântă. [...] Acum în jurul altarului zac grămezi de cadavre, iar pe treptele care duc la el curg șiroaie de sânge, împreună cu trupurile căzute ale celor care fuseseră uciși mai sus [pe altar]” (Josephus, The New Complete Works of Josephus, cartea 6, 1999, p. 896). „După distrugerea templului, întreaga cetate  a căzut repede în mâinile romanilor. Conducătorii iudeilor și-au abandonat turnurile invincibile, iar Titus le-a găsit pustii. Privind la ele cu uimire, a declarat că Dumnezeu le dăduse în mâinile lui, deoarece nicio mașină de război, oricât de puternică, n-ar fi reușit să învingă acele bastioane formidabile. Atât cetatea, cât și templul au fost rase din temelii, iar locul pe care fusese sfântul locaș a fost «arat ca un ogor» (Ieremia 26:18). În asediul și în măcelul care au urmat, au pierit peste un milion de oameni, iar supraviețuitorii au fost luați prizonieri, vânduți sclavi, târâți la Roma pentru a mări alaiul învingătorului, dați fiarelor sălbatice în amfiteatre sau împrăștiați ca peregrini fără patrie pe tot pământul” (Ellen G. White, Tragedia veacurilor, p. 35).

Cetatea iubită era acum în ruine. Cu toate acestea, este important să ne amintim că, pentru a-i ajuta pe oameni să părăsească cetatea și să-și salveze astfel viața, anumite evenimente au vestit apropierea distrugerii. Printre aceste semne se numărau învățăturile false. Isus a avertizat: „Fiindcă vor veni mulți în Numele Meu și vor zice: «Eu sunt Hristosul!» Și vor înșela pe mulți” (Marcu 13:6); urmau să apară revoluții sociale și politice, războaie și foamete (Marcu 13:7,8), precum și persecuții (Marcu 13:9,11-13). Isus accentuează că, înainte de împlinirea zilei aceleia mari, „mai întâi trebuie ca Evanghelia să fie propovăduită tuturor neamurilor” (Marcu 13:10). Fără îndoială aceia care au fost atenți la semne și-au salvat viața de distrugerea care a urmat. Ellen G. White afirmă că, „în distrugerea Ierusalimului n-a pierit niciun creștin. Hristos le dăduse ucenicilor Săi avertizarea și toți aceia care au crezut cuvintele Sale au așteptat semnul promis” (Tragedia veacurilor, p. 30).

**Împlinirea profeției după sute de ani**

„Evreii respinseseră îndemnurile Fiului lui Dumnezeu, iar acum mustrarea binevoitoare și implorarea nu îi făceau decât și mai hotărâți să reziste până la ultimul. Inutile au fost eforturile lui Titus de a salva templul; Cineva mai mare decât el declarase că nu va rămâne piatră pe piatră” (Tragedia veacurilor, p. 33).

Așadar elementele escatologice din Marcu 13 legate de urâciunea pustiirii/oribila distrugere s-au împlinit parțial la decimarea Ierusalimului de către forțele lui Titus în anul 70 d.H. Dar Marcu descrie în capitolul 13 o altă împlinire de o importanță considerabilă. Ca o paranteză, să începem cu mențiunea că unele proclamații escatologice ar trebui studiate având în vedere un cadru mai larg. Adică ar trebui să ne gândim la modurile în care lentila escatologică ne poate ajuta să înțelegem mai bine evenimentul prezis. Din această perspectivă, profeția despre urâciunea pustiirii transcende distrugerea Ierusalimului în sfera ei de aplicare, prevestind în același timp distrugerea planetei noastre la sfârșitul timpului. Ellen G. White descrie acest eveniment viitor ca pe o a doua împlinire a acestei profeții: „Profeția Mântuitorului cu privire la venirea judecăților lui Dumnezeu peste Ierusalim urmează să aibă și o altă împlinire. În comparație cu ea, acea pustiire teribilă a fost doar o palidă umbră. În soarta cetății alese putem vedea soarta unei lumi care a respins îndurarea lui Dumnezeu și a călcat în picioare legea Sa. Sumbre sunt consemnările nenorocirii omenești la care pământul a fost martor în decursul lungilor lui veacuri de fapte rele” (Tragedia veacurilor, p. 36, subl. ad.). De asemenea, Ellen G. White adaugă: „Hristos vedea în Ierusalim un simbol al unei lumi împietrite în necredință și răzvrătire și grăbindu-se să suporte ca răsplată judecățile lui Dumnezeu” (Tragedia veacurilor, p. 22).

Putem găsi dovezi textuale în sprijinul profeției despre urâciunea pustiirii, confirmând astfel o a doua împlinire, după cum a afirmat Isus în Marcu 13:24 – „dar, în zilele acelea, după necazul acesta” (subl. ad.).

Copiii lui Dumnezeu vor fi salvați în cursul acelei perioade, la fel cum urmașii Săi au fost salvați de distrugerea Ierusalimului. Să cităm însă și scrierile inspirate: „Așa cum El i-a avertizat pe ucenicii Săi cu privire la distrugerea Ierusalimului, dându-le un semn al apropierii prăpădului ca să poată scăpa, tot așa El a avertizat lumea cu privire la ziua distrugerii finale și i-a dat semne ale apropierii ei, încât toți aceia care vor, să poată scăpa de mânia viitoare” (Tragedia veacurilor, p. 37)!

Marcu 13 se încheie cu o avertizare, care nu este lipsită de încurajare: „Ce vă zic vouă, zic tuturor: «Vegheați!»” (Marcu 13:37).


### IV. Aplicație

1. Cât de conștientă este comunitatea noastră de faptul că evenimentele din Marcu 13 cu privire la distrugerea acestei lumi sunt pe cale să se împlinească?

2. Iată ce afirma Ellen G. White în urmă cu peste 100 de ani: „Lumea nu este astăzi mai dispusă să creadă mesajul care vizează această vreme de cum erau iudeii să primească avertizarea Mântuitorului cu privire la Ierusalim. Oricând ar veni, Ziua Domnului va veni pe neașteptate asupra celor neevlavioși. În timp ce viața se desfășoară pe făgașul ei neschimbat, iar oamenii sunt absorbiți de plăceri, de afaceri, de comerț, de procurarea banilor, iar conducătorii religioși laudă progresele lumii și oamenii sunt legănați într-o falsă siguranță – atunci, după cum un hoț fură la miezul nopții locuința nepăzită, o catastrofă neașteptată va veni peste cei neglijenți și neevlavioși «și nu va fi chip de scăpare»” (Tragedia veacurilor, p. 38).
