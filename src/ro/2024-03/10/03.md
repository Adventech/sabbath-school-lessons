---
title:  Nu va rămâne piatră pe piatră
date:   02/09/2024
---

`2 Citește Marcu 13:1-13. Cum au reacționat ucenicii la afirmația lui Isus despre templu și ce înseamnă răspunsul dat de Isus?`

După cum am notat, clădirea templului era o structură cu adevărat uimitoare. Josephus notează că Porticul Regal, în partea de sud a complexului, avea 162 de stâlpi, fiecare dintre aceștia putând fi cuprins de trei oameni ținându-se mână (Antichități iudaice, 15.11.5 §§413–414). Isus spune că totul va fi dărâmat. O astfel de profeție cu privire la această construcție incredibilă i-ar fi putut părea oricui sfârșitul lumii.

„Când lui Isus I s-a atras atenţia asupra măreţiei templului, ce gânduri neexprimate trebuie să fi avut Cel Respins! Într-adevăr, priveliştea era frumoasă, dar El a zis cu tristeţe: Da, văd. Zidurile sunt cu adevărat magnifice. Voi arătaţi la zidurile acestea care aparent sunt indestructibile; dar ascultaţi cuvintele Mele: Vine ziua când «nu va rămâne aici piatră pe piatră, care să nu fie dărâmată»” (Ellen G. White, Hristos, Lumina lumii/Viața lui Iisus, p. 627).

Ucenicii vor să știe când se va împlini această prezicere făcută de Isus. Prin urmare, în Marcu 13:4, un mic grup, Petru, Iacov, Ioan și Andrei, Îl întreabă cu privire la ziua aceea. Vor să știe când se vor întâmpla aceste lucruri și care va fi semnul că sunt pe cale să se întâmple.

Ceea ce uimește în Marcu 13:5-13 este că Isus Își petrece majoritatea timpului nu descriind căderea Ierusalimului, ci avertizându-i pe ucenici cu privire la ceea ce îi așteaptă în lucrarea lor de întemeiere a bisericii creștine timpurii. Și nu sună ca și cum va fi ușor.

De fapt, vor fi persecutați, judecați, iar unii vor fi uciși. Dar Domnul afirmă că toate acestea nu înseamnă că a sosit timpul. Nu trebuie să se lase înșelați de evenimente tulburătoare. Mai mult, Duhul Sfânt le va da cuvintele pe care să le rostească la vremea potrivită, chiar și atunci când familia și prietenii îi vor părăsi.

Ideea de bază din aceste cuvinte introductive din profeția lui Isus este că poporul lui Dumnezeu nu trebuie să se teamă de tumult și de încercări. Trebuie să fie vigilent, pentru că Duhul lui Dumnezeu le va da tuturor putere să treacă prin necazuri.

`Tu ai avut parte de dificultăți pentru că L-ai urmat pe Isus? Dacă nu ai avut parte de niciuna, oare nu ar trebui să te întrebi dacă Îl urmezi cu adevărat?`