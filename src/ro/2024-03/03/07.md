---
title:  Studiu suplimentar
date:   19/07/2024
---

**Suplimentar:** Hristos, Lumina lumii/Viața lui Iisus, cap. 28, 29  „Când a fost întrebat: «Este îngăduit a vindeca în zilele de Sabat?»  Isus a răspuns: «Cine este omul acela dintre voi care, dacă are o oaie şi-i  cade într-o groapă, în ziua Sabatului, să n-o apuce şi s-o scoată afară?  Cu cât mai de preţ este deci un om decât o oaie? De aceea este îngăduit a  face bine în zilele de Sabat» (Matei 12:10-12).

Fariseii care-L urmăreau n-au îndrăznit să-I răspundă lui Isus […].  Ştiau că El rostise adevărul. Ca să nu calce vreo tradiţie, ei ar fi lăsat  pe un om să sufere, dar în același timp ar fi salvat un animal, pentru ca  proprietarul ei să nu sufere vreo pagubă din această cauză. De aceea, ei  arătau mai multă purtare de grijă unui animal, unui necuvântător decât  unui om, care e făcut după chipul lui Dumnezeu. Aceasta ilustrează  acțiunea tuturor religiilor neadevărate. Ele se trag din dorinţa omului  de a se înălţa mai presus de Dumnezeu, dar urmarea a fost că omul a  decăzut mai jos ca animalele. Orice religie care se luptă împotriva stăpânirii  lui Dumnezeu îl jefuieşte pe om de slava pe care a avut-o la creaţie  şi care trebuie să-i fie redată prin Hristos. Orice religie falsă îi învaţă pe  adepţii ei să fie nepăsători faţă de nevoile, suferinţele şi drepturile omului.  Evanghelia îi conferă omenirii o mare valoare, pentru că este răscumpărată  cu sângele lui Hristos, şi promovează o grijă profundă faţă de  nevoile şi suferinţele omului” (Ellen G. White, Hristos, Lumina lumii/  Viața lui Iisus, p. 286, 287).

**Studiu zilnic:** Habacuc 3 – Zaharia 1; Ellen G. White, Divina vindecare, cap. „Fals și adevărat în educație”, subcap. „Clasicii”

`1. Ce li se va întâmpla celor ce „nu caută pe Domnul”?`
`2. Ce va face „poporul smerit și mic”?`
`3. Poate carnea sfințită să sfințească prin atingere băuturi sau alimente?`
`4. „Puteau prorocii să trăiască veșnic?”`
`5. Care studiu trebuie să ocupe primul și al doilea plan?`