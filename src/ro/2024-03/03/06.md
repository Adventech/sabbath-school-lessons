---
title:  Povestiri în ramă (2)
date:   18/07/2024
---

`8 Citește Marcu 3:20,21. Ce le-a făcut pe rudele lui Isus să creadă că El Și-a pierdut mințile?`

O acuzație de instabilitate mintală este destul de gravă. De obicei  aceasta apare când unei persoane îi este pusă în pericol siguranța.  Familia lui Isus avea această părere despre El pentru că El era atât de  ocupat încât nu-Și lua timp nici să mănânce. Rudele caută să pună mâna  pe El și în acest punct se suspendă narațiunea-cadru, întreruptă de episodul  despre cărturarii care Îl acuză pe Isus de complicitate cu diavolul.

Există o paralelă ciudată între cele două narațiuni: cea care formează  „rama” și cea din interior. Propria familie a lui Isus pare să aibă despre  El o părere asemănătoare cu cea a cărturarilor. Familia spune că Și-a  ieșit din minți. Cărturarii afirmă că lucrează împreună cu diavolul.

`9 Citește Marcu 3:31-35. Ce vrea familia lui Isus și cum răspunde El?`

Această scenă poate părea ciudată. Dacă mama ta sau alți membri ai  familiei ar veni să te vadă, nu te-ai întâlni cu ei? Problema era că familia  lui Isus nu era, la vremea aceea, în concordanță cu voia lui Dumnezeu.  Isus Și-a dat seama de acest adevăr și în acest pasaj redefinește familia.  Cei care fac voia lui Dumnezeu sunt frații, surorile și mama Lui. El  este Fiul lui Dumnezeu, iar cei care sunt în acord cu voia divină devin  familia Lui.

Cele două povestiri din Marcu transmit un paradox profund. În povestirea-  ramă, Isus spune că o casă dezbinată împotriva ei însăși nu  poate dăinui. La prima vedere, pare că în povestirea-ramă însăși casa  lui Isus, familia Lui, este dezbinată în detrimentul ei. Dar Isus rezolvă  această enigmă prin redefinirea familiei. Adevărata Lui familie sunt cei  care fac voia lui Dumnezeu împreună cu El (vezi Luca 12:53; 14:26).

De multe ori de-a lungul istoriei, creștinii au fost înstrăinați de propriile  rude. Este o experiență dificilă. Acest pasaj din Marcu dezvăluie că  Isus a trecut prin aceeași situație. El înțelege ce înseamnă și îi poate alina  pe aceia care simt această separare adesea dureroasă.