---
title:  Povestiri în ramă (I)
date:   17/07/2024
---

`6 Citește Marcu 3:20-35. Ce legătură găsești între cele două istorisiri care se întrepătrund în acest pasaj?`

Aceasta este prima „povestire în ramă” din Marcu, adică se începe o  narațiune, aceasta este întreruptă de o altă narațiune, iar prima se încheie  abia după aceea.

Narațiunea-cadru este despre rudele lui Isus care se pregătesc să Îl  prindă pentru că au impresia că Și-a ieșit din minți (Marcu 3:21). Episodul  încadrat de această narațiune este despre cărturarii din Ierusalim care  Îl acuză pe Isus că lucrează împreună cu diavolul. (Studiul de astăzi se  concentrează pe a doua narațiune, din Marcu 3:22-30.)

În Marcu 3:22, cărturarii Îl acuză pe Isus că puterea Lui vindecătoare  vine de la diavolul. Isus le răspunde întâi cu o întrebare generală:  „Cum poate Satana să scoată afară pe Satana?” Nu are sens ca Satana să  acționeze împotriva lui însuși. Isus continuă vorbind despre dezbinarea  dintr-o împărăție și dintr-o casă și despre răscularea lui Satana împotriva  lui însuși, arătând cât de absurdă ar fi o astfel de divizare pentru  bunul mers al unei împărății sau case. Apoi, Domnul dă pagina discuției  și vorbește despre legarea unui om tare pentru a-i jefui casa. În acest  ultim exemplu, Isus este hoțul care intră în casa lui Satana, legându-l pe  prințul întunericului pentru a-i elibera pe captivii acestuia.

`7 Citește Marcu 3:28-30. Ce este păcatul de neiertat și ce înseamnă lucrul acesta?`

Păcatul de neiertat este un păcat împotriva Duhului Sfânt, când lucrarea  Duhului Sfânt este atribuită diavolului. A se observa în Marcu 3:30  că motivul pentru care Isus face această afirmație, din Marcu 3:28,29,  este acuzația cărturarilor că ar avea un duh necurat, când în realitate  El are Duhul Sfânt. Dacă vei considera acțiunea Duhului Sfânt acțiunea  diavolului atunci nu vei asculta de Duhul Sfânt, pentru că nicio persoană  rațională nu vrea să-l urmeze pe diavol.

`De ce teama că ai fi comis păcatul de neiertat dovedește tocmai că nu l-ai comis?`