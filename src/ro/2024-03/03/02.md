---
title:  Vindecarea unui om paralizat
date:   14/07/2024
---

`1 Citește Marcu 2:1-12. Ce căuta slăbănogul când a fost adus la Isus și ce a primit?`

Bărbatul era paralizat; prin urmare, cei patru prieteni ai săi au trebuit  să îl care până la Isus. După ce au desfăcut acoperișul și l-au coborât pe  om în prezența lui Isus, Marcu 2:5 notează că Isus le-a văzut credința.  Cum poate credința să fie vizibilă? Asemenea iubirii, devine vizibilă prin  fapte, după cum ilustrează clar perseverența prietenilor.

Nevoia evidentă a omului era de natură fizică. Totuși, atunci când  vine în prezența Lui, primele cuvinte pe care le pronunță Isus fac referire  la iertarea păcatelor. Omul nu rostește niciun cuvânt pe parcursul întregii  scene. În schimb, conducătorii religioși sunt cei care obiectează (în  gând) cu privire la ceea ce tocmai spusese Isus. Ei consideră că vorbele  Lui sunt blasfematoare, că Îl ponegresc pe Dumnezeu, și El Își asumă  prerogative care Îi aparțin numai lui Dumnezeu.

Isus le răspunde contestatarilor pe limba lor, folosind un stil rabinic  tipic de argumentare numit „de la puțin la mai mult”. Una este să spui că  păcatele cuiva sunt iertate și cu totul altceva este să faci un om paralizat  să meargă. Dacă, prin puterea lui Dumnezeu, Isus poate face omul să  umble, atunci pretenția Lui că poate ierta păcatele este confirmată.

`2 Citește Mica 6:6-8. Cum explică acest text ce se întâmpla între Isus și acei lideri?`

Conducătorii religioși pierdeau din vedere ceea ce conta cu adevărat:  dreptatea, mila și umblarea smerită cu Dumnezeu. Fiind atât de obsedați  de apărarea concepției lor despre Dumnezeu, nu au putut să Îl vadă pe  Dumnezeu acționând chiar în fața ochilor lor. Nimic nu arăta că acești  bărbați și-ar fi schimbat părerea cu privire la Isus, chiar dacă le-a oferit  dovezi mai mult decât suficiente că El venea de la Dumnezeu: (1) nu  numai faptul că le-a descoperit că le putea citi gândurile (lucru deloc  simplu), ci și (2) vindecarea paraliticului în prezența lor într-un mod pe  care nu îl puteau nega.

`Cum putem fi atenți să nu cădem în aceeași capcană în care au căzut acești  oameni, atât de obsedați de formele religiei încât au pierdut din vedere  ceea ce conta, de fapt, în religia autentică (vezi Iacov 1:27)?`