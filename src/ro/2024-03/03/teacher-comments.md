---
title:  Material Pentru Instructori
date:  19/07/2024
---

### I. Privire generală

Studiul din această săptămână trece în revistă evenimentele din lucrarea  Domnului Isus așa cum sunt relatate în Marcu 2 și 3. Isus Se concentrează  pe refacerea vieții oamenilor prin Evanghelie. Cu toate acestea,  lucrarea și mesajul Lui nu au fost întotdeauna bine primite de anumite  persoane care exercitau o mare influență în societate la vremea aceea.

### II. Temele studiului

În Marcu 2 și 3, autorul evidențiază faptul că anumiți învățători  religioși au înțeles greșit mesajul Domnului Isus și nu aveau încredere în  El. În acest context, vom analiza:

1. Categoriile sociale, inclusiv fariseii și cărturarii, care erau ostile învățăturilor Domnului Isus.

2. Câteva subiecte de dispută între Isus și liderii religioși.

### III. Comentariu

**Lucrarea Domnului Isus în afara sinagogii**

Sinagoga era epicentrul lucrării Domnului Isus: „Isus a intrat din nou  în sinagogă” (Marcu 3:1), dar misiunea Lui nu se limita la spațiul sinagogii.  Această flexibilitate este un aspect care Îl deosebește de învățătorii  din vremea Lui.

Pentru a înțelege mai bine lucrarea itinerantă a lui Isus, trebuie să ne  uităm la structura primelor capitole din chiar Evanghelia după Marcu.  După ce am analizat Marcu 1 săptămâna trecută, ne îndreptăm acum  atenția asupra conținutului și structurii capitolului 2. Marcu 2 și 3 par  să alcătuiască o unitate literară de sine stătătoare în Evanghelia după  Marcu. Secțiunea începe cu menționarea faptului că Isus este în casă  (Marcu 2:1) și se încheie cu menționarea anumitor membri ai familiei  Sale (mama și frații, Marcu 3:31-35). Între aceste două segmente narative,  Isus călătorește în zone din apropierea Mării Galileei. Se duce la  o vamă (Marcu 2:14) și apoi intră în casa lui Levi (Marcu 2:15). După,  Isus Se îndreaptă spre lanurile de grâu (Marcu 2:23). Mai târziu intră  în sinagogă (Marcu 3:1), apoi Se retrage împreună cu ucenicii Săi  la mare (Marcu 3:7) și mai apoi intră într-o altă casă (Marcu 3:20).  Pe scurt, acest pasaj din relatarea lui Marcu evidențiază faptul că Isus lucra pentru oameni în case de oraș, în sinagogă și în zone rurale. Astfel,  vedem că Domnul le slujea oamenilor. Activitatea Lui era atât urbană,  cât și rurală.

**Categorii sociale ostile și puse pe ceartă**

Un alt aspect preliminar de luat în considerare în Marcu 2 și 3 este  ostilitatea anumitor conducători religioși/politici față de Isus și față  de activitatea Sa. Printre grupurile menționate în această secțiune se  numără cărturarii (Marcu 2:6,16; 3:22), fariseii (Marcu 2:24; 3:6) și  irodienii (Marcu 3:6). Acestea reprezintă trei categorii importante în  societatea israelită din timpul misiunii Domnului Isus. (Saducheii  reprezintă o altă categorie [Marcu 12:18], dar ei nu apar în această secțiune  a studiului nostru.)

Isus are de înfruntat acum alte forțe, nu pe cele ale întunericului. În  această secțiune a narațiunii demonii nu au niciun rol activ, nici vreo putere  reală asupra Lui – în Marcu 3:11 autorul afirmă că demonii cădeau  la pământ înaintea lui Isus. Domnul Hristos are de înfruntat aici ceva  mai concret: pe conducătorii sau îndrumătorii spirituali ai națiunii.

Cercetătorii au atestat că fariseii și cărturarii erau asociați cu poziții  de conducere în societatea evreiască, din jurul anului 200 î.H. până  în aproximativ 100 d.H. Aceste două grupări erau alcătuite din liderii  culți și învățați ai națiunii, care trăiau în diferite regiuni din țară. (Vezi  Anthony J. Saldarini, Pharisees, Scribes and Sadducees in Palestinian  Society, 2001, p. 4, 40, 52.) Într-un anumit sens, cărturarii și fariseii  reprezentau pătura socială erudită a vremii lor.

Michelle Lee-Barnewall evidențiază: „Este posibil ca fariseii să se  fi tras din hasidei, având legături cu cărturarii și fiind cei care puneau  accent pe studierea legii și pe ascultarea de porunci” (Lee-Barnewall,  „Pharisees, Sadducees, and Essenes”, în The World of the New Testament:  Cultural, Social, and Historical Contexts, ed. Joel B. Green et al.,  2013, p. 218).

Flavius Josephus descrie influența acestor grupări de erudiți și presiunea  pe care o exercitau în societatea lor în raport cu tradițiile legate  de Tora: „Fariseii au transmis poporului, prin moștenire de la părinții  lor, o mulțime de practici care nu sunt scrise în legea lui Moise; de aceea  saducheii le resping și spun că trebuie să considerăm obligatorii acele  ritualuri care apar în cuvântul scris, dar nu trebuie să le păzim pe cele  care derivă din tradiția strămoșilor noștri” (The Works of Josephus, 1987, p. 355). Mișna face cunoscute și anumite tensiuni care existau în  legătură cu învățăturile cărturarilor. De exemplu, Sanhedrin 11:3 sugerează  faptul că învățătorii ar pune mai mult accent pe tradiții decât pe  Tora: „Interpretările rabinice tradiționale ale Torei sunt tratate cu o mai  mare strictețe decât cele scrise în Tora.” Cărturarii, sau scribii, mai sunt  descriși ca „învățători ai legii” (compară cu Matei 22:35); cu alte cuvinte,  sunt „experți în legea mozaică”.

Întrebarea este de ce se află fariseii și cărturarii într-un conflict permanent  cu Domnul Isus. Sau de ce îi înfruntă Isus pe acești învățători.  Saldarini afirmă: „Cunoașterea de către farisei a legii și a tradițiilor iudaice,  acceptate de popor, [era] baza statutului lor social. Probabil cărturarii  și preoții aveau și ei influență asupra unora din popor” (Pharisees,  Scribes and Sadducees in Palestinian Society, 2001, p. 33).

Matei 23 explică foarte clar de ce i-a mustrat Domnul Isus pe conducătorii  religioși din vremea Sa: „Cărturarii şi fariseii şed pe scaunul  lui Moise. Deci toate lucrurile pe care vă spun ei să le păziţi, păziţi-le şi  faceţi-le, dar după faptele lor să nu faceţi. Căci ei zic, dar nu fac” (Matei  23:2,3). În contrast cu ipocrizia lor, Isus și pune în practică principiile  pe care le susține în fața altora. De aceea El este un învățător cu mare  autoritate, spre deosebire de cărturari. Fariseii și cărturarii, pe de altă  parte, sunt ipocriți. Ei nu pun în practică ceea ce declară sau îi învață  pe alții. După cum am aflat din studiul nostru asupra primului capitol,  Marcu Îl zugrăvește pe Domnul Isus nu doar ca pe cineva care îi  învață pe alții și predică Evanghelia lui Dumnezeu, ci și ca pe Acela care  o întruchipează; adică El este Evanghelia întrupată. Prin viața Lui, Isus  caută să ușureze povara bolii și a păcatului care îi apasă pe oameni și  vrea să îi elibereze de greutatea zdrobitoare a tradițiilor.

**Aspectele dezbătute**

Mai multe episoade din Evanghelia după Marcu dezvăluie diverse  tensiuni între Domnul Isus și liderii spirituali. Primul îl vizează pe  bărbatul paralizat coborât în prezența lui Isus de patru bărbați (Marcu  2:3-12). Marcu 2:5 spune: „Când le-a văzut Isus credința, a zis slăbănogului:  «Fiule, păcatele îți sunt iertate.»” În concordanță cu perspectiva  pragmatică adoptată de Marcu asupra Evangheliei, credința este  acțiune. Isus a recunoscut și a onorat credința celor patru prieteni ai  paralizatului, care, acționând conform acestei credințe, și-au dus prietenul  la Singurul care îl putea ajuta.

Principalul subiect de dispută din acest fragment este autoritatea lui  Isus de a ierta păcatele. Ceea ce îi deranja pe cărturari nu era doar faptul că  Isus ierta păcatele, ci că făcea lucrul acesta prin puterea și cu autoritatea  conferită de propriul nume. Prin urmare, această acțiune a fost catalogată  de cărturari o încumetare blasfematoare. „Într-un context în care numai  Dumnezeu era considerat capabil să ierte păcatele (Marcu 2:7; cf. Luca  7:49), Isus face exact acest lucru. [...] El este acuzat de blasfemie nu pentru  că pretinde direct că este Dumnezeu sau că pronunță numele sfânt al  lui Dumnezeu, ci pentru că acționează ca Dumnezeu” (Robert H. Stein,  Mark, Baker Exegetical Commentary on the New Testament, p. 119).

Domnul Isus Se exprimă clar că El, în calitate de Fiu al omului,  Cel Divin pe pământ, are autoritatea de a ierta păcatele (Marcu 2:10).  Autorul evangheliei evidențiază un detaliu important: oamenii de rând,  spre deosebire de cărturari, recunoșteau că vindecarea slăbănogului –  inclusiv iertarea păcatelor sale – era un act divin. „Toți au rămas uimiți  și slăveau pe Dumnezeu” (Marcu 2:12).

În capitolul următor, cărturarii încearcă să stârnească o nouă dispută  cu privire la Isus și la autoritatea sau puterea Sa de a-i elibera și vindeca  pe oamenii posedați de demoni. Liderii religioși susțin că Isus „este  stăpânit de Beelzebul” și că „scoate dracii cu ajutorul domnului dracilor”  (Marcu 3:22).

Din nefericire, cărturarii nu au considerat că lucrarea Domnului Isus  era de origine divină. În schimb, aceștia au atribuit acțiunile Sale puterii  demonilor. Din cauza acestei acuzații răutăcioase și nedrepte, Isus Își  apără acțiunile și le declară o manifestare a Duhului Sfânt. Mai mult,  Isus îi acuză pe cărturari de blasfemie, hulă împotriva Duhului Sfânt.  Concepția lor greșită cu privire la lucrarea lui Isus i-a făcut vinovați „de  un păcat veșnic” (Marcu 3:29), „adică de un păcat cu consecințe infinite.  [...] Păcatul de neiertat este refuzul încăpățânat de a recunoaște  că Dumnezeu lucrează/a lucrat prin omul Isus.” Din nefericire, potrivit  autorului James A. Brooks, refuzul lor încăpățânat „nu este un act  singular, ci o acțiune și o atitudine obișnuită. Timpul imperfect [al verbului  hoti elegon, 3:30] ar putea fi tradus drept «ei ziceau continuu»”  (Mark, The New American Commentary, 1991, vol. 23, p. 76).

### IV. Aplicație

Pe lângă înțelegerea greșită a Fiului lui Dumnezeu de către farisei și  cărturari, Isus a fost înțeles greșit chiar și de către membrii familiei Sale, anume de frații Săi. Ellen G. White scrie în Hristos, Lumina lumii/Viața  lui Iisus despre frații Lui: Ei „doreau ca El să Se supună părerilor lor,  dar o asemenea purtare ar fi fost într-un dezacord total cu misiunea Lui  divină. [...] Gândeau că, dacă El ar fi vorbit numai lucruri plăcute pentru  farisei şi cărturari, ar fi evitat neplăcutele dispute pe care le produceau  cuvintele Lui. Ei considerau că El Se supraaprecia atunci când pretindea  că are autoritate divină şi când Se aşeza mai presus de rabini şi îi mustra  pentru păcatele lor. [...] Aceste lucruri făceau ca drumul pe care El îl avea  de parcurs să fie o cale spinoasă. Atât de mult Îl durea pe Hristos faptul  că nu era înţeles de familia Sa, încât era o uşurare să meargă acolo unde  nu exista atâta lipsă de înţelegere” (p. 326). Pe pagina următoare, Ellen  G. White face apel la noi: „Cei chemaţi să sufere pentru cauza lui Hristos,  care au de îndurat neînţelegere şi neîncredere până şi în propria familie,  pot găsi mângâiere la gândul că şi Isus a suferit la fel. El îi înţelege, îi  cheamă lângă El, ca să aibă parte de alinare de acolo de unde a avut parte  și El: comuniunea cu Tatăl” (p. 327).

Pune-le membrilor grupei tale următoarele întrebări:

1. Ați avut vreodată un conflict, în cercul vostru social restrâns sau în familie, din cauza convingerilor voastre?

2. Dacă da, ce încurajare găsiți în ideea că și Domnul Isus a trecut prin lucrul acesta?

