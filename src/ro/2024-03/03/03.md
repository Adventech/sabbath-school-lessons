---
title:  Chemarea lui Levi și întrebarea despre post
date:   15/07/2024
---

`3 Citește Marcu 2:13-22. Cine era Levi, fiul lui Alfeu, și de ce ar fi existat vreo obiecție cu privire la intrarea lui în rândul ucenicilor lui Isus?`

Pe vremea lui Isus, vameșii erau funcționari publici aflați în subordinea  guvernului local sau roman. Stârneau antipatie în rândul populației  evreiești din Iudeea pentru că adeseori cereau mai mult decât era necesar  și se îmbogățeau de pe urma compatrioților lor. Un comentariu  ebraic la legea religioasă, Tohorot din Mișna, spune: „Dacă vameșii au  intrat într-o casă [tot ce este în ea] devine necurat.”

Prin urmare nu este deloc surprinzător că fariseii și cărturarii întreabă  dezaprobator: „De ce mănâncă El și bea cu vameșii și cu păcătoșii?”  (Marcu 2:16)

Cum răspunde Domnul Isus la întrebarea lor? Nu, nu o respinge. În  schimb, o întoarce cu susul în jos, arătând că oamenii bolnavi, nu cei  sănătoși, sunt cei care au nevoie de doctor. Astfel, revendică titlul de  doctor spiritual, cel care poate vindeca sufletul bolnav. Și nu ar trebui ca  doctorul să meargă unde se găsesc oamenii bolnavi?

Marcu 2:18-22 abordează o temă nouă. Este narațiunea centrală  dintre cele cinci axate pe polemică. Dacă secțiunea anterioară a inclus  o masă dată de Levi, această nouă relatare are în centru problema postului,  luând forma unei nedumeriri legate de motivul pentru care ucenicii  lui Isus nu postesc în timp ce fariseii și ucenicii lui Ioan Botezătorul postesc.  Isus răspunde cu o ilustrație sau cu o parabolă în care Își compară  prezența cu o masă festivă de nuntă. Ar fi o nuntă foarte ciudată dacă toți  invitații ar posti. Dar Isus prezice, într-adevăr, o zi când mirele va fi luat  – o aluzie la cruce. Atunci va fi suficient timp pentru post.

Domnul continuă cu două ilustrații care evidențiază contrastul dintre  învățăturile Sale și cele ale liderilor religioși – peticul nou la o haină  veche și vinul nou în burdufuri vechi. Ce mod interesant de a compara  învățătura Lui cu cea a conducătorilor religioși! Arată cât de pervertite  ajunseseră căile învățătorilor. Până și religia adevărată poate fi transformată  în întuneric, dacă oamenii nu sunt atenți.

`Cine sunt cei din zilele noastre care ar putea fi desconsiderați precum erau vameșii pe vremea lui Isus? Cum ne putem ajusta modul de gândire?`