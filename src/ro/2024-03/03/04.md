---
title:  Domnul Sabatului
date:   16/07/2024
---

În Marcu 2:23,24, fariseii îi acuză pe ucenici de călcarea Sabatului.  Potrivit tradiției evreiești, erau interzise în Sabat 39 de forme de activitate,  care, în mintea fariseilor, includeau ceea ce făcuseră ucenicii.

`4 Citește Marcu 2:23-38. Cum răspunde Isus acuzației fariseilor?`

Isus răspunde cu episodul despre David care a mâncat pâinea sfântă  pentru punerea înainte (1 Samuel 21:1-6). Pâinea pentru punerea înainte  era schimbată în Sabat; prin urmare, drumul făcut de David ar fi putut fi  de fapt o fugă de urgență în Sabat. Isus susține că, dacă David și oamenii  săi au fost îndreptățiți să mănânce pâinea pentru punerea înainte, atunci  ucenicii Lui sunt îndreptățiți să culeagă și să mănânce boabe.  În continuare, Isus afirmă că Sabatul a fost făcut pentru omenire, și  nu invers și că temeiul acestei afirmații este statutul Lui de Domn al  Sabatului.

`5 Citește Marcu 3:1-6. Cum ilustrează această narațiune afirmația lui Isus că Sabatul a fost făcut pentru om?`

Isus Se află iarăși într-o polemică cu liderii religioși pe tema Sabatului.  (De remarcat însă că polemica nu vizează niciodată ziua de Sabat în sine.)  Conducătorii religioși vor să Îl acuze pe Isus în cazul în care ar vindeca  în Sabat. Isus nu Se sfiește să îi înfrunte. El prezintă în paralel facerea  binelui și facerea răului, salvarea sau curmarea unei vieți. Răspunsul la  întrebarea Lui este evident: facerea binelui și salvarea unei vieți sunt  activități mult mai potrivite pentru Sabat.

Apoi Isus îl vindecă pe bărbat, ceea ce îi înfurie pe oponenții Săi, care  încep imediat să Îi plănuiască moartea. Paradoxul istorisirii este că tocmai  cei care căutau să Îl prindă pe Isus călcând Sabatul călcau ei înșiși  Sabatul prin planul lor de a-L omorî.

`Ce principii de păzire a Sabatului extragi din aceste relatări, în contextul dificultăților cu care unii se confruntă în epoca modernă cu privire la respectarea Sabatului?`