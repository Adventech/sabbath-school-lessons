---
title:  Material Pentru Instructori
date:  27/09/2024
---

### I. Privire generală

Marcu 15 se încheie evidențiind contribuția unui membru notabil al societății iudaice care, după moartea Domnului Isus, și-a pus viața și resursele la dispoziția împărăției lui Dumnezeu. Femeile care L-au urmat pe Isus își exprimă și ele dorința de a participa la ritualurile de înmormântare a Mântuitorului lor. Întrebarea este: Unde sunt ucenicii? Cum au reacționat la moartea lui Isus? Dar la vestea învierii Lui? Marcu le acordă o atenție specială la finalul evangheliei sale. Totodată, include indicațiile speciale date de Isus când îi trimite să predice Evanghelia în întreaga lume.

### II. Temele studiului

1. Importanța și impactul credinței: Această secțiune analizează reticența ucenicilor de a crede în învierea lui Isus și cum, în cele din urmă, Isus le spulberă îndoielile și le întărește credința.

2. „Duceți-vă în toată lumea!”: Această secțiune include Marea Trimitere adresată de Isus ucenicilor, precum și amploarea misiunii lor și scopul evangheliei.

### III. Comentariu

**Importanța și impactul credinței**

Moartea Domnului a fost un eveniment care i-a devastat pe urmașii Săi. Chiar dacă profeția o prevestise și chiar dacă Isus îi avertizase cu privire la încercările prin care avea să treacă înainte de a muri, ideile preconcepute ale ucenicilor despre Mesia i-au împiedicat să înțeleagă pe deplin cuvintele lui Isus și au fost astfel luați prin surprindere de impactul acesteia.

Imediat după răstignire, ucenicii au demonstrat că tot nu înțelegeau planul divin sau cel puțin uitaseră cuvintele lui Isus care i-ar fi putut consola în durerea lor. De aceea Marcu spune că „plângeau și se tânguiau” (Marcu 16:10) după moartea lui Isus.

Ne-am putea întreba, pe bună dreptate, dacă ucenicii și prietenii apropiați ai lui Isus au înțeles măcar scopul morții Sale. Pentru că cel mai probabil nu aveau o idee clară cu privire la scopul acesteia, reticența lor de a crede că Isus înviase nu este nici ea greu de închipuit. Această ultimă idee este evidențiată în prima parte din Marcu 16, subiectul principal al ultimului nostru studiu.

Pentru început, în Marcu 16:6-8, îngerii le anunță pe femei că Isus a înviat. Mai mult, îngerii le încurajează pe femei să transmită vestea bună. Cu toate acestea, ele „n-au spus nimănui nimic, căci se temeau” (Marcu 16:8, subl. ad.). Crezi că femeilor le-a fost teamă să creadă vestea uimitoare primită de la vizitatorii angelici?

În a doua scenă, Isus Însuși Se arată Mariei Magdalena, după care „ea s-a dus şi a dat de ştire celor ce fuseseră împreună cu El, care plângeau şi se tânguiau. Când au auzit ei că este viu şi că a fost văzut de ea, n-au crezut-o” (Marcu 16:10,11, subl. ad.). Maria a transmis mesajul, dar ascultătorii ei nu au fost dispuși să creadă vestea bună.

O a treia scenă descrie persistența necredinței în rândul ucenicilor. Marcu descrie această situație după cum urmează: „După aceea, S-a arătat într-alt chip la doi dintre ei pe drum, când se duceau la ţară. Aceştia s-au dus de au spus lucrul acesta celorlalţi, dar nici pe ei nu i-au crezut” (Marcu 16:12,13, subl. ad.).

Este interesant că Isus nu a folosit pe cineva din cercul Lui de apropiați să anunțe vestea învierii Sale. Vestea le-a fost transmisă acestora printr-o femeie și prin alți doi oameni, care nu făceau parte din cei 11 ucenici aleși de El.

Într-o a patra scenă, Isus Însuși Se arată ucenicilor. „În sfârșit, S-a arătat celor unsprezece, când şedeau la masă, şi i-a mustrat pentru necredinţa şi împietrirea inimii lor, pentru că nu crezuseră pe cei ce-L văzuseră înviat” (Marcu 16:14, subl. ad.).

De ce nu erau ucenicii dispuși să creadă? Pentru că, la fel ca mulți din poporul Israel, aveau o concepție greșită cu privire la împărăția lui Dumnezeu. Luca ne relatează în mod explicit natura acestei concepții greșite, prin propriile lor cuvinte: „Noi trăgeam nădejde că El este Acela care va izbăvi pe Israel, dar, cu toate acestea, iată că astăzi este a treia zi de când s-au întâmplat aceste lucruri” (Luca 24:21). Ce vor să spună ucenicii prin cuvintele „va izbăvi pe Israel”? Cuvântul grecesc pentru „a izbăvi” este lytroō, care are ca sens de bază „a elibera dintr-o situație asupritoare” (A Greek-English Lexicon of the New Testament…, p. 606). Prin urmare, pentru ucenici, moartea lui Isus însemna moartea aspirațiilor lor pământești, pentru că ei înțelegeau răscumpărarea în termenii eliberării de asuprirea romană.

După cum am văzut la începutul trimestrului, Marcu își începe Evanghelia declarând că „S-a împlinit vremea și Împărăția lui Dumnezeu este aproape”; prin urmare oamenilor li se spune: „Pocăiți-vă și credeți în Evanghelie” (Marcu 1:15, subl. ad.). Din nefericire, la sfârșitul relatării din Evanghelia după Marcu (Marcu 16), unii încă aveau inimi necredincioase. Și aceștia nu erau preoții sau conducătorii poporului Israel, nici guvernatorul roman. Erau chiar ucenicii Domnului. Este interesant de observat că și Luca înregistrează scena cu cei doi ucenici la care se face referire în Marcu 16. În relatarea lui Luca cei doi nu cred inițial vestea cu privire la învierea lui Isus. Dar, în Evanghelia după Marcu, sunt prezentați printre cei care cred într-un Isus înviat. Cum a avut loc această tranziție de la necredință la credință? Ce a făcut Isus pentru a-i ajuta? Luca adaugă în relatarea sa un aspect neinclus de Marcu. Isus îi mustră pe ucenici pentru necredința și împietrirea inimii lor (Marcu 16:14; compară cu Luca 24:25), dar imediat după mustrare, Isus îi luminează spunându-le retoric: „«Nu trebuia să sufere Hristosul aceste lucruri şi să intre în slava Sa?» Şi a început de la Moise şi de la toţi prorocii şi le-a tâlcuit, în toate Scripturile, ce era cu privire la El” (Luca 24:26,27). Ce studiu biblic intensiv trebuie să fi urmat ucenicii în ziua aceea! Începând cu Geneza până la ultima carte a Bibliei ebraice, Isus le-a explicat celor doi adepți ai Săi profețiile mesianice din toate Scripturile ebraice. (Citește Ellen G. White, Hristos, Lumina lumii/Viața lui Iisus, p. 820).

**„Duceți-vă în toată lumea!”**

După întâlnirea ucenicilor cu Domnul lor înviat, experiența necredinței lor s-a transformat într-o credință activă. Ei au devenit martori vii ai lui Isus. Acum nu le mai era teamă, ci erau dispuși să călătorească distanțe mari pentru a le spune altora că „«a înviat Domnul cu adevărat [...]» Și au istorisit tot ce li se întâmplase pe drum și cum L-au cunoscut” (Luca 24:34,35). Mai târziu, Isus i-a însărcinat să meargă „în toată lumea și [să] propovădui[ască] Evanghelia la orice făptură” (Marcu 16:15). Prin urmare, Evanghelia ar trebui predicată nu numai în Israel, ci ar trebui dusă „până la marginile pământului” (Faptele 1:8). Comentând cu privire la Marea Trimitere, Ellen G. White scrie: „Dar porunca: «Mergeţi în toată lumea!» nu trebuie să fie pierdută din vedere. Noi suntem chemaţi să ne îndreptăm privirile către locurile îndepărtate. Hristos dărâmă zidurile care separă și prejudecățile naţionale care îi deosebesc pe oameni şi vesteşte iubire pentru toată familia omenească. El îi înnobilează pe oameni din cercul strâmt în care îi consemnează egoismul lor. Desfiinţează graniţele şi deosebirile artificiale din societate. Nu face deosebire între vecin şi străin, prieten şi dușman. Ne învaţă să privim la fiecare suflet împovărat de nevoi ca la fratele nostru, iar lumea să o privim drept câmpul nostru de activitate” (Hristos, Lumina lumii/Viața lui Isus, p. 823).

Ucenicilor li se poruncește să dea mărturie despre credința lor. Scopul Evangheliei, potrivit lui Marcu, este de a face credincioși și de a-i boteza. De aceea este vestită Evanghelia împărăției (Marcu 1:14). Acceptarea împărăției lui Dumnezeu în inimă și a lui Isus ca Mântuitorul și Împăratul nostru este esențială pentru scăparea de condamnare (Marcu 16:16). Oricine crede în El are „viața în Numele Lui” (Ioan 20:31). 

### IV. Aplicație

1. În calitate de credincioși în Hristos, cum putem evita concepțiile greșite și ideile false despre Dumnezeu și mântuire, care, la rândul lor, duc la o experiență înșelătoare? Roagă-i pe membrii grupei să citească sfaturile următoare în timp ce meditează la întrebarea de mai sus: „Pornind explicația de la profeţie, Hristos le-a dat ucenicilor Săi o corectă înţelegere a ceea ce trebuia să fie El în cadrul omenirii. Aşteptările lor după un Mesia care să pună mâna pe tronul şi puterea împărătească, în conformitate cu dorinţele oamenilor, duseseră la rătăcire. Acest statut nu s-ar fi potrivit cu o corectă înţelegere a coborârii Lui din poziţia cea mai înaltă în poziţia cea mai de jos pe care ar fi putut să o ocupe. Hristos dorea ca ideile ucenicilor Săi să fie curate şi adevărate în toate privinţele” (Hristos, Lumina lumii/Viața lui Iisus, p. 799).

2. Te-ai gândit vreodată să slujești în câmpul de misiune departe de casă? Ce anume te-a împiedicat, dacă te-a împiedicat ceva, să-ți asumi acest angajament? Sau ai dorit să începi de la zero un proiect misionar, dar ți-a fost teamă? Ce temeri te împiedică să mergi înainte? Citește următoarea promisiune din scrierile inspirate: „În felul acesta le-a încredinţat Hristos ucenicilor marea lor misiune. El a luat măsuri suficiente pentru realizarea lucrării Lui şi a luat asupra Sa răspunderea pentru succesul ei. Atâta vreme cât ascultau de cuvântul Lui şi lucrau în legătură cu El, nu puteau să dea greş. «Mergeţi la toate popoarele», le spusese El. «Mergeţi până la marginile cele mai îndepărtate ale lumii locuite şi să ştiţi că Eu voi fi acolo. Lucraţi cu credinţă şi încredere, căci nu vă voi părăsi niciodată»” (Hristos, Lumina lumii/Viața lui Iisus, p. 822).

3. Poate că ești implicat deja într-un proiect misionar într-o comunitate din apropiere. Dacă acesta este cazul, care este proiectul tău și care sunt provocările cu care te confrunți? Cum te motivează în lucrarea ta ce se afirmă în citatul de mai sus? Ce speranță și putere îți oferă?