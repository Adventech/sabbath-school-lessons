---
title:  Material Pentru Instructori
date:  30/08/2024
---

### I. Privire generală

Marcu este cea mai scurtă dintre cele patru consemnări evanghelice ale misiunii lui Isus. Până în capitolul 9, autorul redă lucrarea Domnului Isus în regiunea Sa din Galileea. Începând cu Marcu 10 însă, trece la lucrarea lui Isus în Iudeea, în mod special în Ierusalim.

În drumul Său spre marea cetate, Isus le explică ucenicilor misiunea Sa care va avea loc acolo. Relatarea nu doar că marchează o schimbare a locului în care se desfășoară lucrarea lui Isus, ci le și prezintă cititorilor ultima parte a misiunii și vieții Sale pe pământ.

### II. Temele studiului

Studiul din această săptămână analizează câteva evenimente importante din viața lui Isus care au loc în Ierusalim, în mod special în legătură cu templul:

1. Anunțarea patimilor Domnului în raport cu moartea Sa.

2. Drumul lui Isus spre Ierusalim, deși Marcu menționează în capitolul 10 că El a rămas o vreme în regiunea Iudeei. Capitolul 11 descrie intrarea spectaculoasă a lui Isus în cetatea istorică.

3. Activitatea lui Isus în Ierusalim și în templu, locurile în care se desfășoară majoritatea discuțiilor din Marcu 11 și 12.

### III. Comentariu

**Anunțarea patimilor**

Începând cu Marcu 8, Domnul anunță în mod explicit suferința Lui iminentă de pe cruce. „Atunci a început să-i înveţe că Fiul omului trebuie să pătimească mult, să fie tăgăduit de bătrâni, de preoţii cei mai de seamă şi de cărturari, să fie omorât şi după trei zile să învieze” (Marcu 8:31). Mai târziu, în capitolul următor, Isus descrie scenele viitoare ale morții Sale: „Fiul omului va fi dat în mâinile oamenilor; ei Îl vor omorî, şi a treia zi după ce-L vor omorî, va învia” (Marcu 9:31). Isus știe că drumul Său spre Ierusalim este drumul suferinței și al morții. Dar este hotărât să-l parcurgă pentru că misiunea Lui este să moară pe cruce pentru salvarea omenirii.

Din nefericire, ucenicii nu înțeleg cuvintele lui Hristos despre misiunea Sa ca pe o împlinire directă a profeției. Ucenicii cred că Isus va întemeia o împărăție pământească în timpul vieții lor. De aceea ei discută posibilele privilegii sau poziții pe care le pot dobândi într-o astfel de împărăție și de pe urma unei astfel de împărății. Luca, în evanghelia sa, consemnează acest sentiment de neliniște în rândul ucenicilor după ce moartea Domnului le spulberase speranțele și ambițiile. „Noi trăgeam nădejde că El este Acela care va izbăvi pe Israel” (Luca 24:21), spune unul dintre ei. De aceea, deși urmat de mulțimi de oameni, Isus umblă în cele din urmă singur. Numai El înțelege semnificația deplină a fiecăreia dintre acțiunile Sale. Iată ce scrisese Isaia în numele Lui cu sute de ani înainte: „Eu singur am călcat în teasc și niciun om dintre popoare nu era cu Mine” (Isaia 63:3)!

**Isus ajunge la Ierusalim**

Legendara cetate Ierusalim Îl primește pe Mesia fără mare fast din partea conducătorilor religioși și a învățaților din popor. Isus vine pe un mânz. Nu este recunoscut ca rege de aceia care judecă aspectul exterior. Unii, poate ucenicii, strigă cu bucurie despre venirea împărăției: „Cei ce mergeau înainte şi cei ce veneau după Isus strigau: «Osana! Binecuvântat este cel ce vine în Numele Domnului! Binecuvântată este Împărăţia care vine, Împărăţia părintelui nostru David! Osana în cerurile preaînalte!»” (Marcu 11:9,10).

Partea următoare a relatării lui Marcu din capitolul 11 se concentrează asupra templului – centrul ceremoniilor religioase pentru întreaga națiune israelită – și în mod special asupra slujbelor sale. Din perspectiva lui Isus, scopul pentru care templul fusese construit inițial devenise de domeniul trecutului. Ellen G. White explică lucrul acesta în cuvintele următoare: „Aceste slujbe fuseseră instituite de Însuşi Domnul Hristos. În fiecare parte era un simbol al Său şi fusese plin de vitalitate şi frumuseţe spirituală. Dar iudeii au pierdut viaţa spirituală din ceremoniile lor şi s-au agăţat de forme moarte. Ei s-au încrezut în jerfe şi practici ceremoniale, în loc să se încreadă în Acela spre care ele arătau. Pentru a pune ceva în locul celor pe care le pierduseră, preoţii şi rabinii au înmulţit cu de la ei putere cerinţele de împlinire a formelor; dar, cu cât acestea deveneau mai aspre, cu atât mai puţin se manifesta iubirea faţă de Dumnezeu. Ei îşi măsurau sfinţenia după mulţimea ceremoniilor lor, în timp ce inimile lor erau pline de îngâmfare şi ipocrizie” (Hristos, Lumina lumii/Viața lui Iisus, p. 29).

**Isus și templul**

Marcu ne spune: „Isus a intrat în Ierusalim şi S-a dus în Templu. După ce S-a uitat la toate lucrurile de jur împrejur, fiindcă era pe înserate, a plecat la Betania cu cei doisprezece” (Marcu 11:11, subl. ad.). A doua zi, când S-a întors la templu, indignarea Sa nu a mai putut fi stăpânită. „Isus a intrat în Templu. A început să scoată afară pe cei ce vindeau şi cumpărau în Templu; a răsturnat mesele schimbătorilor de bani şi scaunele celor ce vindeau porumbei” (Marcu 11:15).

Apoi, citând Scriptura, Isus îi acuză: „Oare nu este scris: «Casa Mea se va chema o casă de rugăciune pentru toate neamurile»? Dar voi aţi făcut din ea o peşteră de tâlhari” (Marcu 11:17). Fără îndoială, Isus este revoltat din cauza lipsei de scrupule din cadrul tranzacțiilor desfășurate în incinta templului. Ellen G. White comentează asupra acestui aspect: „Vânzătorii cereau preţuri exorbitante pentru animalele vândute şi-şi împărţeau câştigurile cu preoţii şi conducătorii, care astfel se îmbogăţeau pe seama credincioşilor” (Hristos, Lumina lumii/Viața lui Iisus, p. 155).

În același timp, știm că „fiecare israelit de sex masculin trebuia să plătească o taxă anuală pentru templu în valoare de jumătate de siclu. [...] Dezbaterile privind ceea ce făceau autoritățile templului cu banii în plus sugerează că finanțele erau complet lipsite de transparență” (David Instone-Brewer, „Temple and Priesthood”, în The World of the New Testament…, ed. Joel B. Green și Lee Martin McDonald, 2013, p. 203, 204).

Marcu 11:18 îndreaptă atenția cititorilor asupra preoților, a conducătorilor serviciilor de la templu și asupra cărturarilor, precum și asupra modului în care „căutau cum să-L omoare [pe Isus]”. Cât este de trist să vezi că liderii religioși sunt cei care pun la cale moartea lui Isus! Când au fost astfel mustrați de Mântuitorul, „ar fi trebuit să corecteze abuzurile din curtea templului” (Hristos, Lumina lumii/Viața lui Iisus, p. 156, 157). În loc să asculte mesajul lui Isus, conducătorii vor ca mesagerul să dispară. Ellen G. White scrie de asemenea: „Chiar şi preoţii care slujeau în templu pierduseră din vedere însemnătatea serviciului pe care îl îndeplineau. Ei încetaseră să privească dincolo de simbol, la lucrul pe care acesta îl reprezenta. Când aduceau darurile de jertfă, se comportau ca nişte actori într-o piesă de teatru. Actele ceremoniale, pe care Însuşi Dumnezeu le instituise, erau transformate în mijloace de a orbi mintea şi de a împietri inima. Dumnezeu nu mai putea face nimic pentru om prin mijloacele acestea. Întregul sistem trebuia să fie desfiinţat” (Hristos, Lumina lumii/Viața lui Iisus, p. 36).

În ziua următoare, Domnul a intrat din nou în templu (Marcu 11:27). Din nou, conducătorii preoților, cărturarii și bătrânii au venit să se contrazică cu El. L-au luat la rost cu privire la autoritatea Sa și L-au întrebat: „Cu ce putere faci Tu aceste lucruri?” (Marcu 11:28). Isus a răspuns la întrebarea lor cu o altă întrebare și a evitat să le dea un răspuns direct. De fapt, Isus răspunsese aceleiași întrebări în trecut, dar nu avusese loc nicio schimbare în atitudinea liderilor lui Israel de atunci. Mai mult, Isus știa, după intenția întrebării lor, că nu voiau decât să intre în polemică cu El, în loc să se pocăiască de mândria și împietrirea inimii lor. Era clar că din învățăturile lui Isus ei înțelegeau caracterul Său divin: „Învăţătorule, ştim că spui adevărul şi nu-Ţi pasă de nimeni, căci nu cauţi la faţa oamenilor şi înveţi pe oameni calea lui Dumnezeu în adevăr” (Marcu 12:14).

În alte ocazii liderii religioși I-au pus întrebări lui Isus din viclenie, așa cum este descris în Marcu 12:13 – „Apoi au trimis la Isus pe unii din farisei şi din irodieni ca să-L prindă cu vorba.” Conducătorii religioși căutau toți „să-L prindă [pe Isus]” (Marcu 12:12).

În parabola viei (Marcu 12:1-11), Isus demască precis uneltirile mârșave ale liderilor religioși de a-I lua viața în viitorul apropiat. Hristos le confirmă perfidia în parabolă prin următoarele cuvinte: „Şi au pus mâna pe el, l-au omorât şi i-au aruncat trupul afară din vie” (Marcu 12:8). Dar, dată fiind discuția noastră despre templu, lucrul cel mai important sunt cuvintele lui Isus din versetul 9. În acesta Isus explică ce se va întâmpla potrivit planului lui Dumnezeu de salvare: „Va veni, va nimici pe vierii aceia şi via o va da altora” (Marcu 12:9).

Odată cu moartea lui Isus, întregul sistem al tabernaculului a luat sfârșit. Toate simbolurile sale făceau trimitere la Isus. În plus, rămășița credincioasă a lui Israel avea să continue misiunea. William L. Lane explică soarta cumplită a poporului Israel propriu-zis, în următoarele cuvinte: „În cadrul parabolei, consecința inevitabilă a respingerii fiului a fost o judecată decisivă, catastrofală. Acest lucru indică importanța crucială a respingerii lui Ioan și a lui Isus, care se evidențiază atât de mult în [Marcu] 11:27 – 12:12, pentru că este vorba de respingerea lui Dumnezeu. Fără a-Și declara filiația transcendentă, Isus sugerează în mod evident că sinedriul l-a respins pe ultimul mesager al lui Dumnezeu și că va urma dezastrul. Misiunea sacră a poporului ales va fi transferată noului Israel al lui Dumnezeu” (The Gospel According to Mark: The New International Commentary on the New Testament, 1974, vol. 2, p. 419).

### IV. Aplicație

1. Ce lecții practice putem învăța din actul Domnului Isus de curățare a templului? De notat următoarea declarație: „Curţile Templului din Ierusalim, pline de zgomot şi negustorie nesfântă, reprezentau prea bine templul inimii, întinat de prezenţa patimilor senzuale şi de gânduri nesfinte. Prin curăţarea templului de cumpărătorii şi vânzătorii lumii, Isus a făcut cunoscută misiunea Lui de a curăţa inima de murdăria păcatului – de dorinţele pământeşti, de plăcerile egoiste şi de obiceiurile rele care strică sufletul” (Ellen G. White, Hristos, Lumina lumii/Viața lui Iisus, p. 161).

2. În Marcu 12:14, unul dintre farisei îi spune lui Isus: „Învăţătorule, ştim că spui adevărul şi nu-Ţi pasă de nimeni, căci nu cauţi la faţa oamenilor şi înveţi pe oameni calea lui Dumnezeu în adevăr.” Se pare că liderii religioși recunosc cine este Isus și autoritatea învățăturii Sale. Cu toate acestea, nu sunt dispuși să Îl urmeze pe Isus și să devină parte din împărăția Sa. Întreabă-i pe membrii grupei tale cum au putut conducătorii să Îi recunoască autoritatea și să Îl respingă în același timp. Cum se repetă aceeași recunoaștere și respingere în vremurile moderne?

