### Evanghelia după Marcu

Încă de la începutul cărții lui Marcu, cititorul află cine este Isus –  Mesia, Fiul lui Dumnezeu (Marcu 1:1). Cu toate acestea, primele personaje  din cuprinsul cărții nu reușesc să înțeleagă cine este El mai exact  și care este misiunea Lui – cu excepția demonizaților. Aceștia știu exact  cine este Isus. Demonii Îl recunosc și cad la pământ la auzul cuvintelor  Lui categorice.

Dar Isus le poruncește aproape constant să nu divulge această  informație. De ce această poruncă de a păstra tăcerea? Cercetătorii  Bibliei au meditat la această întrebare vreme de secole. Are chiar și o  denumire în studiile de specialitate – secretul mesianic. De ce ar vrea o  evanghelie ca noi să păstrăm tăcerea cu privire la cine este Isus?

Incursiunea de față în Evanghelia după Marcu va dezvălui că în  această carte nu există doar taine, ci și revelații uimitoare. Se poate vorbi,  pe bună dreptate, despre existența în Evanghelia după Marcu a unui  motiv literar – Motivul Tainei/Revelației, iar la sfârșit întreaga taină  este în mod surprinzător spulberată, înlocuită de o puternică revelare a  Domnului Isus.

Evanghelia după Marcu poate fi împărțită în două secțiuni – jumătăți,  de fapt. Capitolul 1 și următoarele până aproape de sfârșitul capitolului  8 tratează întrebarea crucială: Cine este Isus? Răspunsul apare în  învățăturile și minunile Sale. În repetate rânduri El învinge răul, le aduce  speranță celor oprimați și prezintă adevăruri captivante care străpung  esența existenței umane. Toate acestea strigă la cititor că El este Mesia,  Hristosul, Cel mult așteptat de poporul evreu.

Cu toate acestea, de-abia la jumătatea cărții o persoană care nu este  posedată de demoni declară deschis cine este El, răspunzând astfel la  întrebarea din prima jumătate a cărții privind identitatea lui Hristos.  Iar acea persoană este Petru, care declară: „Tu ești Hristosul!” (Marcu  8:29).

A doua jumătate a cărții lui Marcu, de la Marcu 8:31 la final, răspunde  la cealaltă întrebare: Încotro Se îndreaptă Isus? Răspunsul este  unul șocant. Merge la cruce, cea mai degradantă și mai rușinoasă formă  de moarte din lumea romană. Și este o destinație foarte neașteptată de  la Mesia, ai cărui adepți cred că va învinge Roma și va face din Israel o  națiune puternică.

Ucenicii confuzi ai Domnului nu pot înțelege ce le spune. Pe măsură  ce înaintăm în carte vedem că aceștia întreabă din ce în ce mai puține pe  acest subiect dureros, până când, în cele din urmă, sunt reduși la tăcere  în fața adevărului nedorit.

Lucrurile par din ce în ce mai sumbre pe măsură ce Isus îi înfruntă  pe liderii religioși, care Îi pun la cale moartea. Ucenicii, care sperau la o  împărăție a slavei, sunt șocați de o arestare, un proces și o răstignire care  le sfidează așteptările.

În mijlocul tuturor acestor lucruri, Isus Hristos păstrează însă un mesaj  clar și consecvent cu privire la locul spre care Se îndreaptă și cu privire  la ce înseamnă faptul că va muri și va învia. Pâinea și paharul de la  Cina cea de Taină vor reprezenta trupul și sângele Său (Marcu 14:22-25)  și El va deveni răscumpărare pentru mulți (Marcu 10:45).

Aceasta nu înseamnă că S-a îndreptat spre cruce cu un calm stoic.  În Ghetsimani Se luptă cu această decizie (Marcu 14:32-42) și pe cruce  strigă cu disperare: „Dumnezeul Meu, Dumnezeul Meu, pentru ce M-ai  părăsit?” (Marcu 15:34). Evanghelia după Marcu ne arată întunericul  trăit de Domnul Hristos și costul salvării noastre. Dar crucea nu este  capătul drumului. După înviere, El plănuiește o întâlnire cu ucenicii Săi  în Galileea și, după cum știm, a luat ființă biserica creștină.

Evanghelia după Marcu este o istorisire remarcabilă, redată într-un  stil concis și alert, cu puține comentarii din partea autorului. Acesta doar  narează, apoi lasă cuvintele, faptele, acțiunile să vorbească de la sine  despre viața și moartea lui Isus din Nazaret.

_Thomas R. Shepherd, PhD, DrPH, este profesor cercetător senior de  Noul Testament la Seminarul Teologic Adventist de Ziua a Șaptea din  cadrul Universității Andrews. El și soția sa, Sherry, au doi copii adulți  și șase nepoți._