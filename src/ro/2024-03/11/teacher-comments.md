---
title:  Material Pentru Instructori
date:  13/09/2024
---

### I. Privire generală

În Marcu 14 citim despre complotul de a-L ucide pe Domnul Isus. Marcu ne spune explicit că acest complot fusese pus la cale de ceva vreme, dat fiind faptul că „preoții cei mai de seamă și cărturarii căutau cum să prindă pe Isus cu vicleșug și să-L omoare” (Marcu 14:1). Prin urmare, dorința inamicilor lui Isus de a-L ucide începe să ia o formă sinistră. Marcu 14 relatează evenimentele trădării și condamnării Lui de către liderii religioși.

### II. Temele studiului

1. Ungerea lui Isus Hristos cu un parfum costisitor.

2. Lepădarea lui Petru.

3. Suferința Domnului ca o împlinire directă a profeției.

### III. Comentariu

**Trei atitudini față de Salvator**

Marcu 14:1-11 este prima pericopă sau secțiune a capitolului. În acest pasaj, Marcu introduce două scene cu trei personaje sau grupuri de personaje principale: (1) preoții și cărturarii; (2) o femeie al cărei nume nu este dezvăluit și (3) ucenicii și Iuda Iscarioteanul. Primul grup este dispus să plătească o sumă importantă de bani pentru a-L omorî pe Isus, după cum se arată în Marcu 14:1,11. Această disponibilitate a lor dovedește cât de corupți deveniseră conducătorii templului și serviciile acestuia. Isus avea dreptate atunci când le-a spus: „Aţi făcut din [templu] o peşteră de tâlhari” (Marcu 11:17). Erau atât de disperați să Îl ucidă cu orice preț încât au recurs la plătirea unuia dintre membrii cercului Său de apropiați pentru a-și atinge scopurile. Textul pare să sugereze de asemenea că liderii religioși au plătit oameni ca să Îl prindă pe Isus: „A venit o mulţime de oameni cu săbii şi cu ciomege, trimişi de preoţii cei mai de seamă, de cărturari şi de bătrâni” (Marcu 14:43). Totodată, este posibil ca liderii religioși să se fi aflat în spatele celor „mulți [care] făceau mărturisiri mincinoase împotriva Lui, dar mărturisirile lor nu se potriveau” (Marcu 14:56). În lumina acestor ipoteze, este interesant de cântărit cât de mulți bani au cheltuit preoții și restul conducătorilor evrei ca să se asigure de moartea lui Mesia.

Al doilea personaj este o femeie neindentificată care a fost dispusă să cheltuie pentru Isus o sumă exorbitantă din propriii bani. A cumpărat un parfum foarte scump pentru a unge capul și picioarele lui Isus. Ucenicii au estimat că parfumul valora o sumă mare de bani, peste 300 de dinari (Marcu 14:5). Un dinar era unitatea monetară romană și „se pare că era echivalentul salariului pe o zi întreagă al unui muncitor de rând (Matei 20:1-16)” (Lee Martin McDonald, „Money in the New Testament Era”, în The World of the New Testament…, 2013, p. 573). Pornind de la aceste informații, putem trage concluzia că femeia a cheltuit o sumă aproape la fel de mare ca salariul pe un an. Poate că economisise banii în mulți ani de muncă grea. În orice caz, erau într-adevăr foarte mulți bani. Femeia a dorit să își arate recunoștința față de Isus printr-un cost și un sacrificiu personal imens. Isus, la rândul Lui, i-a răsplătit din plin darul, care arăta cât de mult Îl prețuia. Marcu 14:9 consemnează: „Oriunde va fi propovăduită Evanghelia aceasta, în toată lumea, se va istorisi şi ce a făcut femeia aceasta, spre pomenirea ei.”

Personajele din a treia scenă, după cum am notat, sunt ucenicii și Iuda. Spre deosebire de femeia anonimă, aceștia credeau că parfumul era prea prețios ca să fie irosit pe Isus. Ei insistă pe ideea că „mirul acesta s-ar fi putut vinde cu mai mult de trei sute de dinari, care li s-ar fi putut da săracilor” (Marcu 14:5, EDCR). Cu toate că banii nu fuseseră ai lor sub nicio formă, aceștia au învinuit-o și au discreditat-o pe femeie pentru că I-a făcut Domnului Isus acest dar.

Iuda a fost dispus să primească bani pentru a-L da pe Isus pe mâna celor care puneau la cale moartea Lui. Marcu nu ne oferă detalii cu privire la negocierea prețului pentru moartea lui Isus. Despre negocieri aflăm din Evanghelia după Matei. Potrivit lui Matei, Iuda i-a întrebat pe preoți: „«Ce vreți să-mi dați, și-L voi da în mâinile voastre?» Ei i-au cântărit treizeci de arginți” (Matei 26:15). Formula „treizeci de arginți”, tradusă și cu „treizeci de sicli de argint”, vine din grecescul triakonta argyria. Fiecare dintre acești argyria este echivalentul a aproximativ patru drahme. Drahma era „unitatea monetară grecească, echivalentă din punct de vedere valoric cu dinarul roman. [...] Cel mai probabil aceasta este moneda în care Iuda și-a primit cei «treizeci de arginți» sau o sută douăzeci de dinari (Matei 26:15)” (The World of the New Testament…, p. 573, 574).

Suma plătită de preoți și acceptată de Iuda era inferioară sumei plătite de femeie pentru parfum. Pe scurt, o femeie singură a plătit aproximativ 300 de dinari pentru a-L unge pe Isus în semn de aducere-aminte, în timp ce Iuda a acceptat numai 120 de dinari pentru a-L trăda. Discrepanța vorbește de la sine. Arată cât de puțin prețuit era Învățătorul de Iuda și de ucenicii care îi împărtășeau părerea.

**Năvalnicul Petru: aproape și departe de Isus**

Ultimul personaj din scenele discutate din Marcu 14 este Petru. Petru are un rol activ în capitolele finale. El a fost printre cei însărcinați să pregătească Paștele (Marcu 14:12,13; compară cu Luca 22:8). Ulterior, când Isus a prezis cum ucenicii Lui aveau să Îl abandoneze atunci când avea să fie arestat, „Petru I-a zis cu şi mai multă tărie: «Chiar dacă ar trebui să mor împreună cu Tine, tot nu mă voi lepăda de Tine»” (Marcu 14:31; compară cu Marcu 14:29).

Petru n-a fost în stare să dea curs rugăminții lui Isus: „Vegheați și rugați-vă” (Marcu 14:38). Mai târziu, tot el a sărit în apărarea lui Isus și, dând dovadă de violență, a tăiat urechea dreaptă a slujitorului mareluipreot (Ioan 18:10; compară cu Marcu 14:47).

O altă scenă în care apare Petru este cea în care Isus este condus la marele-preot. Petru Îl urma pe Isus de la distanță (Marcu 14:54). Mai târziu, este luat la întrebări de către cei care îl dau în vileag drept unul dintre urmașii lui Isus. În răspunsul dat acuzatorilor săi, Petru „a început să se blesteme și să se jure: «Nu cunosc pe Omul acesta despre care vorbiți!»” (Marcu 14:71).

Capitolul se încheie cu Petru izbucnind în lacrimi de amarnică remușcare. Portretul lui Petru zugrăvit în aceste șase scene descrie experiența multora dintre urmașii lui Isus din zilele noastre. Când suntem un cavaler pe cal alb luptând pentru cauza lui Isus, când ne clătinăm și devenim personajul negativ care Îl trădează. Pentru a evita această instabilitate de caracter, Isus ne sfătuiește: „Vegheaţi şi rugaţi-vă, ca să nu cădeţi în ispită” (Marcu 14:38). Istoria lui Petru nu se încheie cu o înfrângere. Călăuzit de Duhul Sfânt, a devenit un stâlp al comunității creștine.

**Isus și împlinirea profeției**

În final, să evidențiem agonia Domnului Isus din scenele din Marcu 14! Cât de mult trebuie să Îl fi durut pe Isus faptul că propriii Săi ucenici, cei mai apropiați tovarăși ai Săi, nu I-au înțeles misiunea! La vederea ungerii Sale de către femeie, ucenicii s-au certat cu privire la marea risipă de bani făcută prin gestul ei de a-I turna pe cap un parfum scump. Cât de dureros trebuie să fi fost pentru Domnul că doi dintre ucenicii Săi aveau să Îl trădeze, iar ceilalți aveau să Îl părăsească! Cât de sfâșietor trebuie să fi fost pentru El să fie martor la faptul că liderii religioși și învățătorii propriului Său popor încercau să-L omoare pe El, Mesia cel vestit! Isus a trăit pe acest pământ ca om. A simțit toată durerea pe care ar putea-o suporta vreodată inima omenească în aceste circumstanțe traumatizante: „El le-a zis [ucenicilor Săi]: «Sufletul Meu este cuprins de o întristare de moarte»” (Marcu 14:34). Cu toate acestea, nimic și nimeni nu Îl putea abate de la calea aleasă de El: calea morții.

Hristos Își înțelege clar soarta. Știe de ce parcurge calea pe care a ales-o și unde Îl va duce. El a spus: „Fiul omului, negreșit, Se duce după cum este scris despre El” (Marcu 14:21). Este conștient că tot ceea ce I se întâmplă Lui sau se întâmplă împotriva Lui face parte dintr-un plan divin. Își dă seama că „toate aceste lucruri s-au întâmplat ca să se împlinească Scripturile” (Marcu 14:49). De aceea, atunci când Petru a încercat să Îl convingă să renunțe la voia lui Dumnezeu pentru El în planul de mântuire, Isus l-a văzut pur și simplu pe Satana vorbind prin Petru, așa cum îi vorbise cândva Evei prin intermediul șarpelui. Isus a venit în această lume pentru a-Și da viața ca răscumpărare pentru omenire. Din acest motiv, Biblia a prezis că „Unsul va fi stârpit și nu va avea nimic” (Daniel 9:26) sau, literal, „nu va avea pe nimeni”. Această soartă cumplită s-a întâmplat aidoma.

### IV. Aplicație

1. De ce au crezut ucenicii că parfumul turnat pe capul lui Isus era o risipă? În cadrul discuțiilor din grupă pe marginea acestei întrebări, roagă-i pe membrii grupei să mediteze la următoarele gânduri: „Cuvintele spuse cu indignare: «Ce rost are risipa aceasta?» au adus intens în atenția lui Hristos sacrificiul cel mai mare făcut vreodată – darul Său, căci El S-a dăruit pe Sine ca ispăşire pentru o lume pierdută. Domnul voia să fie atât de darnic faţă de familia omenească încât să nu se poată spune că El putea face mai mult. Dăruindu-L pe Isus, Dumnezeu a dat tot cerul. Din punct de vedere omenesc, o jertfă ca aceasta era o risipă. Pentru felul omenesc de a judeca, întregul plan de mântuire este o risipă de mijloace. Lepădarea de sine şi jertfa din toată inima ne întâmpină pretutindeni. Oştirea cerească priveşte cu uimire la familia omenească, ce refuză să fie înălţată şi îmbogăţită prin iubirea fără margini exprimată prin Hristos.Pe bună dreptate îngerii ar putea să strige: «Ce rost are această risipă?»” (Ellen G. White, Hristos, Lumina lumii/Viața lui Iisus, p. 565).

2. Care să fi fost motivul pentru care Iuda L-a trădat pe Isus? Înainte de răspuns, poate fi citit următorul paragraf: „Iuda considera că, dacă Domnul Hristos avea să fie crucificat, atunci evenimentul urma să aibă loc oricum. Partea sa în trădarea Mântuitorului n-ar fi schimbat rezultatul. Dar, dacă Domnul Hristos nu trebuia să moară, atunci el nu făcea decât să-L forţeze pe Isus să Se elibereze. Orice s-ar fi întâmplat, Iuda avea să câştige ceva de pe urma trădării lui. El a considerat că face o afacere bună vânzându-L pe Domnul său” (Hristos, Lumina lumii/Viața lui Iisus, p. 720).

