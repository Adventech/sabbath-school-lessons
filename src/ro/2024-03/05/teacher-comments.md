---
title:  Material Pentru Instructori
date:  02/08/2024
---

### I. Privire generală

Marcu 5 și 6 abordează subiecte similare celor din Marcu 1. În capitolele 5 și 6 observăm că Isus face minuni asemănătoare: scoate demoni, vindecă oameni și predică Evanghelia. Prin urmare, studiul nostru va analiza câteva episoade din ambele capitole care acoperă această gamă de subiecte.

### II. Temele studiului

Studiul din această săptămână abordează două minuni realizate de Domnul Isus. Prima este scoaterea unui duh necurat dintr-un neevreu. De cealaltă beneficiază o femeie „necurată” care face parte din comunitatea evreiască.

**1. Isus și „Legiune”:** Marcu relatează că Isus călătorește în ținutul gadarenilor/ gherasenilor, o comunitate de neevrei, și „L-a întâmpinat îndată un om care ieșea din morminte, stăpânit de un duh necurat” (Marcu 5:2). În urma acestei întâlniri, Isus îl vindecă pe bărbat.

**2. Isus și vindecarea a două fiice:** Când Isus S-a întors în comunitatea Sa, un funcționar al sinagogii, Iair, a venit înaintea Lui și „I-a făcut următoarea rugăminte stăruitoare: «Fetița mea trage să moară; rogu-Te, vino de-Ți pune mâinile peste ea»” (Marcu 5:23). Isus o vindecă pe fiica lui Iair, pe lângă faptul că vindecă o femeie cu o hemoragie.

### III. Comentariu

**Isus și „Legiune”**

Marcu oferă adeseori detalii geografice pentru a scoate în evidență lucrarea Domnului Isus în locuri aflate la depărtare de orașul Său natal. Astfel de elemente narative transmit o intenție clară din partea lui Isus: să-i întâlnească pe cei dintre neamuri – pe neevrei – pe teritoriul lor. De exemplu, în Marcu 4:35, Isus le spune ucenicilor Săi: „Să trecem în partea cealaltă.” Iar în Marcu 5:1 găsim o menționare sociogeografică: „Au ajuns pe celălalt țărm al mării, în ținutul gadarenilor” („ținutul gherasenilor” în EDCR, NTR, NTSBR, VBRC).

Ținutul gherasenilor făcea parte din Decapole/Decapolis (Zece Cetăți; o ligă de 10 cetăți grecești – n.r.) (Marcu 5:20). Faptul că în apropierea cetății „era o turmă mare de porci care pășteau” (Marcu 5:11) ne ajută să deducem că era o cetate păgână. Kelly R. Iverson prezintă cu acuratețe misiunea lui Isus în teritoriul neamurilor. El declară: „Acest episod marchează începutul unei serii de călătorii intenționat făcute de Isus în teritoriul neevreilor. Prima întâlnire cu neamurile în afara patriei evreiești are loc la est de Marea Galileei, în regiunea Gherasa. [...] Istorisirea despre demonizatul gherasean pune accent pe puterea lui Isus, inaugurează o misiune în rândul neamurilor și prevestește o lucrare în teritoriul acestora. Este o misiune pregătitoare, care deschide calea pentru întoarcerea Sa în regiune mai târziu în cadrul narațiunii (7:31-37)” („Even the Dogs Under the Table Eat the Children’s Crumbs”, în Gentiles in the Gospel of Mark, 2007, p. 20).

Prin urmare, ultima parte din Marcu 4 și începutul capitolului 5 redau tranziția misiunii Domnului Isus de la cadrul evreiesc la o regiune păgână. Cu toate acestea, există un element comun, întâlnit de Isus în ambele locuri: forțele demonice. Potrivit lui Marcu, Isus Își începe lucrarea printre evrei. Prima minune realizată de Isus are loc într-o sinagogă (un cadru evreiesc) în care un om posedat de un duh necurat strigă: „Ce avem noi a face cu Tine, Isuse din Nazaret? Ai venit să ne pierzi? Te ştiu cine eşti: Eşti Sfântul lui Dumnezeu!” (Marcu 1:24).

Acum, când Isus Își începe lucrarea în ținuturile neamurilor, vedem un scenariu asemănător. Marcu 5:2 ne spune: „Când a ieşit Isus din corabie, L-a întâmpinat îndată un om care ieşea din morminte, stăpânit de un duh necurat.” Atât în sinagoga cărturarilor, cât și printre neevrei, erau persoane posedate de duhuri necurate care aveau nevoie de vindecare. În ambele situații, oamenii erau ținuți captivi de demoni. Domnul a venit să îi readucă pe acești oameni în împărăție.

Marcu 5:7-9 descrie un dialog între Isus și demon(i). Interacțiunea urmează un tipar similar celui pe care îl vedem în Marcu 1:23-25. „Și a strigat cu glas tare: «Ce am eu a face cu Tine, Isuse, Fiul Dumnezeului celui Preaînalt? Te jur în Numele lui Dumnezeu să nu mă chinuieşti!» (Marcu 5:7). Interesant este că demonii au recunoscut cine era Isus. Ei i-au spus: „Eşti Sfântul lui Dumnezeu” (Marcu 1:24); „Tu ești Fiul lui Dumnezeu” (Marcu 3:11) și „Fiul Dumnezeului celui Preaînalt” (Marcu 5:7). Este de remarcat că unele declarații hristologice din evanghelie vin din gura demonilor. Din partea învățătorilor lui Israel, însuși poporul lui Dumnezeu, nu există o astfel de mărturisire, la fel de puternică și de importantă.

Să analizăm informațiile pe care ni le oferă Marcu despre omul posedat de mulți demoni! Omul pretinde că numele lui este „Legiune”.

O legiune era o unitate militară romană alcătuită din 3.000-6.000 de infanteriști. (Vezi Robert H. Stein, Mark, 2008, p. 255.) Oricât de copleșit ar fi fost un om de o astfel de forță demonică, nu există nicio entitate demonică sau nu care să poată rezista sau învinge puterea Dumnezeului Preaînalt.

Soarta acestui bărbat posedat de demoni era crudă și sângeroasă. Marcu 5:5 îi descrie nenorocirea și suferința: „Totdeauna, zi şi noapte, stătea în morminte şi pe munţi, ţipând şi tăindu-se cu pietre.” Cu privire la demonizat, Larry W. Hurtado scrie: „Bărbatul este descris deopotrivă complet înrobit de puterile răului și imposibil de ajutat de către oameni (5:2-4). Mai mult, locuirea lui printre morminte, «locuința» morților, îl face aproape ca un zombi, un mort viu. Nu în ultimul rând, se autodistruge (5:5) și în mod evident este în chinuri. Toate acestea sunt o ilustrare vie a modului în care Noul Testament descrie condiția oamenilor separați de Hristos: morți din punct de vedere spiritual și robi ai răului” (Mark, 1989, p. 83).

Marcu 5:4 ne spune și că „nimeni nu-l putea domoli”. „Nimeni”, până când vine la el Isus. După această întâlnire cu Isus, „cel ce fusese îndrăcit și avusese legiunea de draci” (Marcu 5:15) stă acum jos liniștit, îmbrăcat și în toate mințile. O astfel de putere de eliberare se găsește numai la Isus Hristos. Cel care mustrase vântul și zisese mării: „Taci! Fără gură!” (Marcu 4:39) le poate porunci și duhurilor rele, spunândule: „Ieși din omul acesta” (Marcu 5:8). Toate puterile întunericului sunt supuse autorității Domnului Isus.

**Isus și vindecarea a două fiice**

În Marcu 5:21, Marcu introduce o nouă secțiune narativă: Isus intervine în favoarea a două fiice ale lui Dumnezeu, „o femeie care de doisprezece ani avea o scurgere de sânge” (Marcu 5:25) și fiica lui Iair. Această secțiune conține un alt reper geografic în parcursul lui Isus. „A trecut [...] iarăși de cealaltă parte cu corabia” (Marcu 5:21). După activitatea lui Isus într-un ținut al neamurilor, scena revine acum într-un cadru evreiesc. Prin intervenția Domnului Isus în favoarea funcționarului sinagogii, Iair, Marcu confirmă această trecere. Acest bărbat important intră în scenă cu atitudinea bărbatului posedat de demoni din Marcu 5:6 – se aruncă la picioarele lui Isus (Marcu 5:22). Cererea lui Iair adresată în numele fiicei sale era ca Isus să Își „pun[ă] mâinile peste ea, ca să se facă sănătoasă și să trăiască” (Marcu 5:23, subl. ad.).

În momentul acela, o femeie disperată întrerupe firul narativ. De reținut că Isus tocmai venea de la vindecarea unui om care fusese posedat de o legiune de duhuri necurate! Și acum Își îndreaptă atenția empatică asupra unei femei necurate. Din cauza bolii, era impură ritualic și exclusă din viața religioasă a poporului Israel. „Femeia care are o scurgere de sânge timp de mai multe zile în afara ciclului sau a cărei scurgere ține mai mult ca de obicei va fi necurată în tot timpul scurgerii ei, ca pe vremea când îi vine ciclul” (Leviticul 15:25, EDCR).

Comentatorul M. Eugene Boring adaugă o altă dimensiune la suferința legată de boala ei: „De vreme ce, în accepțiunea culturii din care aceasta făcea parte, sângerarea vaginală cauza interzicerea căsătoriei și constituia motiv de divorț, femeia nu își putea îndeplini rolul de femeie, acela de a da viață, devenind mamă.” În plus, fusese adusă la sapă de lemn pentru că își cheltuise toți banii pe doctori, în zadar. Comentatorul adaugă: „La fel ca în cazul leprosului din 1:40, viața ei este de fapt o moarte vie, iar vindecarea ei ar fi o readucere la viață. Asemenea copilului care așteaptă în casa lui Iair, pentru ea nu mai există nicio speranță omenească” (Mark, A Commentary, 2006, p. 159, 160). În final, Isus readuce două persoane la viață: o femeie aproape moartă fizic și social (de luat în considerare viața cuiva care sângerează de 12 ani într-o societate ale cărei legi recomandau izolare în situația ei) și fiica lui Iair, o fetiță de 12 ani care era moartă.

În ambele cazuri apare o atingere vindecătoare. Femeia atinge haina lui Isus, iar Isus atinge mâna fetiței. Cu toate acestea, autorul încearcă să le explice cititorilor că nu atingerea în sine a femeii a fost cea care i-a adus vindecarea. Mai degrabă credința, atât a femeii care sângera, cât și a lui Iair, a fost cea care a dus la rezultatul dorit. În primul caz, Isus o încurajează pe femeie, spunându-i: „Fiică, credința ta te-a mântuit” (Marcu 5:34). În al doilea caz, Isus îl încurajează pe tatăl fetei, pe Iair, să continue să creadă că fiica lui va fi înviată (Marcu 5:36).

### IV. Aplicație

Marcu, la fel ca ceilalți trei scriitori ai evangheliilor, descrie antagonismul unora dintre învățătorii evrei și al conducătorilor sinagogii față de Domnul Isus. Totuși acest antagonism nu împiedică implicarea religioasă a Domnului Isus în sinagogă și nici lucrarea Lui pentru oamenii din comunitatea Sa. De exemplu, Marcu 1:21 relatează că Isus și ucenicii Săi „s-au dus la Capernaum. Şi în ziua Sabatului, Isus a intrat îndată în sinagogă şi a început să înveţe pe norod”. Prima minune a lui Isus consemnată în Evanghelia după Marcu are loc în sinagogă: „În sinagoga lor era un om care avea un duh necurat” (Marcu 1:23, subl. ad.). Apoi, în Marcu 5:22, Isus ajută pe unul din „fruntașii sinagogii”.

**1.** Uneori ne confruntăm cu neînțelegeri cu anumiți lideri sau cu alți membri ai comunității noastre bisericești. În ce măsură ne lăsăm afectați de aceste neînțelegeri și au de suferit convingerile și relațiile noastre cu cei din comunitate? Cum ne ajută exemplul Domnului Isus să înțelegem cum să procedăm în astfel de situații?

**2.** Isus a ieșit din comunitatea Sa de credință pentru a ajunge la cei din comunitățile de păgâni. Ce facem pentru a-i câștiga pentru împărăția lui Dumnezeu pe oamenii din afara zidurilor noastre? În răspunsul tău, ai în vedere Marcu 6:34 – „Isus a văzut mult norod şi I s-a făcut milă de ei, pentru că erau ca nişte oi care n-aveau păstor, şi a început să-i înveţe multe lucruri.”