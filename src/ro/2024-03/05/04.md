---
title:  Cu Isus prin suișurile și coborâșurile vieții
date:   30/07/2024
---

`4 Citește Marcu 5:21-24. Care sunt trăsăturile care ies în evidență la Iair?`

Conducătorii religioși, precum Iair, nu erau de obicei prieteni cu Isus (vezi Marcu 1:22; 3:2,6; Luca 13:14). Așadar este posibil ca acesta să fi fost disperat. Disperarea este ilustrată de căderea lui Iair în genunchi înaintea lui Isus. Rugămintea lui este înțeleasă de orice părinte – fiica lui era pe moarte. Dar Iair are credință că Isus poate oferi ajutor. Fără a spune ceva, Domnul pleacă împreună cu tatăl spre casa acestuia.

`5 Citește Marcu 5:25-34. Ce le întrerupe înaintarea spre casa lui Iair?`

Relatarea trece brusc la o altă scenă care stârnește milă – o femeie care suferă de 12 ani de o boală cumplită. Această narațiune despre Iair și despre femeie constituie a doua povestire în ramă din Marcu (vezi pasajul din Marcu 3:20-35, discutat în Studiul 3). În cazul de față, personajele prezentate în contrast, Iair și femeia, vin la Isus după ajutor.

Femeia se apropie din spate de Isus și Îi atinge hainele. Imediat, se însănătoșește. Dar Isus Se oprește și întreabă: „Cine s-a atins de hainele Mele?”

Femeia, care fusese atât de bolnavă, este dintr-odată sănătoasă. Dar se teme că Isus e furios din cauza celor întâmplate. Este cuprinsă de tot felul de emoții. Însă Domnul voia să o vindece, nu numai fizic, ci și sufletește.

Apoi ne întoarcem la Iair (vezi Marcu 5:35-43). Și conducătorul sinagogii trecea printr-o gamă largă de emoții. Isus n-a lăsat pe nimeni să meargă cu El și cu părinții, cu excepția lui Petru, Iacov și Ioan. Isus declară că fata nu este moartă, ci doarme. Îi dă afară pe toți cei care o jeleau și intră în camera în care fetița zăcea moartă. Luând-o de mână, spune: „Talita cumi.” Marcu traduce aceste cuvinte: „Fetițo, scoală-te, îți zic!” De fapt, cuvântul talita înseamnă „miel”, fiind astfel un termen de alint pentru un copil de-al casei. Porunca de a ține secret acest lucru este parte din Motivul literar al Tainei/Revelației care apare în întreaga Evanghelie după Marcu și face trimitere la identitatea lui Isus și la faptul că, în cele din urmă, nu poate rămâne ascunsă.