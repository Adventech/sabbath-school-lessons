---
title:  Domnul Isus și copiii
date:   19/08/2024
---

`2 Citește Marcu 10:13-16. Ce făcea Isus pentru cei care-și aduceau copiii la El?`

Deși copiii erau foarte doriți în lumea antică (în mod special băieții, într-o cultură dominată de bărbați), nașterea și copilăria nu erau ușoare. Fără asistența medicală modernă, riscurile pentru mamele în travaliu și pentru nou-născuți, sugari și copii erau ridicate. Multe culturi foloseau remedii tradiționale și amulete pentru a proteja persoanele vulnerabile de forțele malefice.

Deși erau doriți, copiii aveau un statut social inferior, asemănător cu cel al sclavilor (Galateni 4:1,2). În lumea greco-romană, cei care erau diformi sau nedoriți erau abandonați sau chiar aruncați în vreun râu. Băieții erau mai valoroși decât fetele; uneori fetițele nou-născute erau lăsate pradă elementelor naturii ca să moară. Câteodată, acești bebeluși abandonați erau „salvați” numai pentru a fi crescuți și vânduți ca sclavi.

Ucenicii par să nu fi înțeles învățătura lui Isus din Marcu 9 cu privire la primirea împărăției lui Dumnezeu ca un copilaș (Marcu 9:33-37). Acum ei le mustră pe mamele care-și aduseseră copiii la Isus să îi binecuvânteze, gândindu-se că El nu ar avea timp de o sarcină atât de simplă.

Se înșelau. Isus este revoltat. În Evanghelia după Marcu Domnul Isus are câteva reacții șocante și este revelator faptul că una dintre aceste reacții puternice a fost față de aceia care îi împiedicau pe copii să vină la El. Isus insistă ferm ca ucenicii să nu stea în calea copiilor. De ce? Pentru că împărăția lui Dumnezeu este a lor și aceasta trebuie primită cu atitudinea și viziunea unui copil – o referire probabil la încrederea simplă, absolută, în Dumnezeu.

„Caracterul vostru necreștin să nu-L reprezinte greșit pe Isus! Nu-i țineți pe micuți la distanță de El prin răceala și asprimea voastră! Nu le dați niciodată motiv să simtă că cerul nu ar fi un loc plăcut pentru ei dacă ați fi și voi acolo! Nu vorbiți despre religie ca despre un lucru pe care copiii nu îl pot înțelege și nici nu vă purtați ca și cum nu este de așteptat din partea lor să-L primească pe Hristos în copilărie! Nu le dați impresia greșită că religia lui Hristos este o religie a întristării și că, venind la Mântuitorul, ei trebuie să renunțe la tot ceea ce face viața mai frumoasă!” (Ellen G. White, Divina vindecare, p. 43, 44).

`Cum Îl poți transmite mai bine pe Domnul Isus copiilor din jurul tău și în special celor din biserica ta?`