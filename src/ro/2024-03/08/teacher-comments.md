---
title:  Material Pentru Instructori
date:  23/08/2024
---

### I. Privire generală

În capitolele anterioare pe care le-am studiat, Marcu a accentuat atenția deosebită pe care Hristos a acordat-o în predicile Sale împărăției lui Dumnezeu. În capitolul 10 însă, Marcu notează impactul împărăției lui Dumnezeu asupra inimii acelora care i-au acceptat principiile. Marcu ne împărtășește apoi și modul în care putem avea parte de împărăția lui Dumnezeu în timp ce așteptăm măreața ei manifestare la sfârșitul timpului.

### II. Temele studiului

Studiul nostru din această săptămână caută să răspundă la întrebarea cum putem intra în împărăția lui Dumnezeu. Vom vedea de asemenea dificultățile cu care se confruntă oamenii în încercarea de a intra în împărăție sau de a avea parte de împărăție acum. Vom avea în vedere următoarele trei aspecte:

1. Marcu ilustrează că oamenii care vor să intre în împărăția lui Dumnezeu trebuie să dovedească atitudinea naturală a copilașilor.

2. Dumnezeu îi cheamă atât pe bogați, cât și pe săraci să intre în împărăția lui Dumnezeu.

3. Pentru a ne bucura de împărăția lui Dumnezeu în prezent trebuie să păstrăm în minte anumite principii.

### III. Comentariu

**Împărăția lui Dumnezeu și copilașii**

La fel ca în capitolele anterioare din Evanghelia după Marcu, subiectul împărăției lui Dumnezeu ocupă un loc central în capitolul 10. Însă autorul are în vedere și un element adiacent: cum intră oamenii în împărăția lui Dumnezeu. Cu alte cuvinte, cât de greu le este să facă lucrul acesta. Marcu exprimă această preocupare sub forma a două întrebări: „Ce să fac ca să moștenesc viața veșnică?” (Marcu 10:17) și „Cine poate atunci să fie mântuit?” (Marcu 10:26). În esență, aceste două întrebări exprimă aceeași idee: cine poate intra în împărăția lui Dumnezeu. Mai mult, răspunsurile la ambele întrebări afirmă importanța acordată de Domnul Isus împărăției lui Dumnezeu în predicarea Sa.

Pentru a intra în împărăția lui Dumnezeu, oamenii trebuie să o accepte și să creadă în ea cu încrederea și credința naturală a unui copilaș. Marcu 10:15 specifică: „Adevărat vă spun că oricine nu va primi Împărăţia lui Dumnezeu ca un copilaş cu niciun chip nu va intra în ea.” Părinții pot confirma că, atunci când le dau cadouri micuților lor, aceștia nu întreabă ce trebuie să facă pentru a primi cadourile. Ei doar își întind brațele și iau darul. Isus Își dorește cu ardoare să vadă aceeași nerăbdare și acceptare în inima ascultătorilor Săi ca reacție la mesajul Său despre împărăție și la împărăție însăși. Limba greacă pare să întărească această idee. Verbul tradus cu „a primi” în versetul 15 provine din cuvântul grecesc dechomai, care înseamnă „a apuca ceva”, „a primi cu bucurie informații și a le considera adevărate – a primi, a accepta, a crede cu ușurință”; „a accepta cu deschidere prezența unei persoane”, «a întâmpina cu bucurie»” (Johannes P. Louw și Eugene Albert Nida, Greek-English Lexicon of the New Testament…, vol. 2, 1989, p. 220, 372, 453). Cu alte cuvinte, Isus le spune ucenicilor Săi, precum și restului de ascultători, că, dacă vor să intre în împărăție, trebuie să creadă în împărăție, trebuie să întâmpine împărăția cu bucurie și trebuie să o apuce cu entuziasmul unui copil atunci când prinde în mână un cadou. Pe scurt, putem intra în împărăție dacă acceptăm vestea bună despre ea. Când vom crede vestea bună, ne vom însuși împărăția.

**Chemare adresată atât bogaților, cât și săracilor**

Pasajul despre tânărul bogat urmează imediat după ce Domnul Isus îi binecuvântează pe copilași. Tânărul bogat se afla printre oamenii din mulțime care au văzut cum Domnul i-a luat pe copii în brațe și i-a binecuvântat. Acum Isus vorbește despre cum pot intra oamenii mari în împărăția lui Dumnezeu. Poate că tânărul a fost impresionat de compasiunea lui Isus față de copii și întrebarea lui a izvorât dintr-o inimă topită în acel moment de mila Salvatorului. Atras de Isus, tânărul întreabă: „Ce să fac ca să moștenesc viața veșnică?” (Marcu 10:17). În această întrebare, Marcu leagă două idei: moștenirea vieții veșnice și împărăția lui Dumnezeu. În pasajele care urmează în capitolul 10, Isus prezintă două elemente care pot împiedica sau îngreuna intrarea în împărăția lui Dumnezeu. Din răspunsul Lui aflăm că intrarea în împărăția lui Dumnezeu nu este complicată. Totodată trebuie să fim conștienți de dificultățile sau de cursele în care putem cădea în drumul nostru spre împărăție. Prima cursă implică bunurile materiale pe care le deținem.

După ce am citit episodul cu tânărul bogat, observăm că moștenitorii împărăției lui Dumnezeu cunosc foarte bine legea Lui și Scripturile. Dumnezeu îi iubește pe cei care Îi urmează învățăturile. Dar simpla ascultare nu este suficientă pentru a ne asigura intrarea în împărăția lui Dumnezeu. În Marcu 10:21,22, Isus identifică un aspect important care întărește principiile transmise în scena cu copilașii. Marcu scrie despre Isus și tânărul conducător bogat: „Isus S-a uitat ţintă la el, l-a iubit şi i-a zis: «Îţi lipseşte un lucru; du-te de vinde tot ce ai, dă la săraci, şi vei avea o comoară în cer. Apoi vino, ia-ţi crucea şi urmează-Mă.» Mâhnit de aceste cuvinte, omul acesta a plecat întristat de tot, căci avea multe avuţii.” Isus l-a îndrăgit pe tânăr și a apreciat devotamentul lui față de legea lui Dumnezeu. Cu toate acestea, tânărul nu credea în împărăția lui Dumnezeu și în tot ce presupunea aceasta. Numai o persoană care a acceptat împărăția lui Dumnezeu și care crede în ea poate avea parte de ea. Tânărul bogat nu credea în împărăție sau cel puțin nu era dispus să creadă în ea sau să o accepte.

La fel ca unii dintre ucenicii lui Isus, tânărul bogat conceptualiza împărăția lui Dumnezeu în termeni pământești, bogăția și puterea fiind componentele principale. S-ar putea spune că tânărul bogat era deja cetățean al „marii împărății” de pe acest pământ, adică împărăția lui Mamona sau a bogățiilor. „Căci avea multe avuții” (Marcu 10:22). Dar, deși credea în Scriptură, tânărul bogat nu era dispus să renunțe la „propria împărăție”. Am putea susține că nu credea că împărăția divină putea să îi aducă în final viața mai bună pe care o căuta. Subiectul acestui pasaj nu este moralitatea sau bogăția, ci importanța pe care o acordă împărăției divine aceia care se declară credincioși în Isus. Din nefericire, prea mulți oameni construiesc în această lume imperii imense care îi împiedică să vadă ce relevanță ar avea împărăția lui Dumnezeu în viața lor. Prin urmare, nu pun pe primul loc împărăția lui Dumnezeu.

În discuția sa cu Petru, Isus a spus: „Adevărat vă spun că nu este nimeni care să fi lăsat casă sau fraţi sau surori sau tată sau mamă sau nevastă sau copii sau holde pentru Mine şi pentru Evanghelie şi să nu primească acum, în veacul acesta, de o sută de ori mai mult: case, fraţi, surori, mame, copii şi holde, împreună cu prigoniri, iar în veacul viitor, viaţa veşnică” (Marcu 10:29,30, subl. ad.). În aceste versete se subînțelege o schimbare radicală a vechilor priorități în viață.

Important aici este că împărăția lui Dumnezeu trebuie să se înalțe în inima omului mai presus de devotamentul față de oricare altă „împărăție” pământească. Prin urmare, Marcu pune accent pe stăpânirea lui Dumnezeu asupra vieții noastre. Când ne domină viața, Domnul stăpânește asupra bunurilor noastre. Dacă nu se întâmplă lucrul acesta, ieșim singuri din împărăția lui Dumnezeu.

**Intrarea în împărăția lui Dumnezeu**

Am analizat deja un obstacol major în calea intrării în împărăția lui Dumnezeu: bunurile materiale puse mai presus de împărăția lui Dumnezeu. Următorul subiect pe care îl vom discuta vizează relațiile dintre oameni. Cum ar trebui să trăiască cetățenii împărăției lui Dumnezeu în comuniune unii cu alții? Acest subiect reprezintă acum punctul nostru de interes.

Pentru început remarcăm că, în această parte din Marcu 10, este accentuată expresia „între voi”. Marcu 10:31 face legătura dintre discuția anterioară, despre posesiunile materiale, și discuția despre relații. Isus declară: „Mulți din cei dintâi vor fi cei de pe urmă, și mulți din cei de pe urmă vor fi cei dintâi.” Cu alte cuvinte, intrarea în împărăția lui Dumnezeu nu se bazează pe ierarhia umană. Pentru a ilustra această idee, să revenim pentru o clipă la pasajul despre Isus și ucenicii Săi în drum spre Ierusalim! Ucenicii credeau că Isus Se ducea la Ierusalim să pună bazele împărăției Sale. Prin urmare, doi dintre ei Îi adresează o rugăminte: „Dă-ne [...] să ședem unul la dreapta Ta și altul la stânga Ta când vei fi îmbrăcat în slava Ta” (Marcu 10:37). Observi că ucenicii nu au cerut să intre în împărăție? În schimb, au cerut poziții importante în cadrul acesteia. În răspunsul Lui, Isus a explicat că aceia dintre urmașii Săi care s-au străduit să intre în împărăție vor primi deopotrivă binecuvântări (Marcu 10:30) și persecuții în viața aceasta.

În Marcu 10:38-40 Isus a accentuat, încă o dată, că împărăția Sa includea paharul suferinței, nu o viață de domnie asupra altora. Nu este nimic greșit în a aspira la excelență în vreo instituție sau organizație, inclusiv în comunitățile ecleziastice. Dar Isus a pus accent pe modul în care ar trebui să se desfășoare o astfel de căutare a excelenței. În Marcu 10:42-45, El a specificat care ar trebui să fie atitudinea corectă a liderilor în comunitățile lor: „Oricare va vrea să fie mare între voi să fie slujitorul vostru şi oricare va vrea să fie cel dintâi între voi să fie robul tuturor. Căci Fiul omului n-a venit să I se slujească, ci El să slujească şi să-Şi dea viaţa răscumpărare pentru mulţi” (Marcu 10:43-45).

Cu alte cuvinte, cetățenia noastră în împărăția lui Dumnezeu – în mod special pentru aceia aflați în poziții de conducere – implică o viață de sacrificiu și de slujire, nu o viață de dominare a altora. Hristos este exemplul pe care ar trebui să ne străduim să îl urmăm.

### IV. Aplicație

1. Ce a vrut să spună Domnul când a zis: „Cât de anevoie este [...] să [se] intre în împărăția lui Dumnezeu” (Marcu 10:24)? Acest verset nu spune că este imposibil să intri în împărăția lui Dumnezeu, ci doar că este greu. De ce? Un posibil motiv este că se poate ca oamenii foarte bogați să nu observe nevoia lor de Dumnezeu sau ceea ce poate face El pentru ei.

2. Autorul acestui set de studii pentru instructori își amintește că în anii de studenție a avut ocazia să facă un studiu biblic cu un om bogat. Într-o zi, în timp ce parcurgeau materialul, bogatul s-a uitat direct în ochii autorului și i-a spus: „M-am bucurat să aflu mai multe despre Dumnezeul Bibliei. Dar nu cred că am nevoie de Dumnezeu. Dacă am nevoie de ceva, mă duc pur și simplu și cumpăr lucrul respectiv. Acesta este rostul vieții.” Putem obține totul în viață separați de Dumnezeu? Explică. Există unele lucruri în viață pe care nu le putem cumpăra cu bani? Care sunt acelea?

3. Există în grupa ta membri care cunosc oameni foarte bogați sau persoane aflate în poziții de conducere ori importante în societate? Dacă da, cum îi pot ajuta membrii grupei tale pe acești oameni să creadă că împărăția lui Dumnezeu este și pentru ei? De reținut că nimic nu este prea greu pentru Domnul! Din perspectivă umană, intrarea în împărăția lui Dumnezeu poate părea dificilă, dacă nu chiar imposibilă pentru unii oameni. Dar să nu uităm cuvintele lui Isus: „Lucrul acesta este cu neputință la oameni, dar nu la Dumnezeu, pentru că toate lucrurile sunt cu putință la Dumnezeu” (Marcu 10:27)!