---
title:  Material Pentru Instructori
date:  26/07/2024
---

### I. Privire generală

Studiind parabolele Domnului Isus din Marcu 4, observăm un laitmotiv literar important: împărăția lui Dumnezeu. Această temă apare pentru prima dată în Marcu 1:14,15 – „Isus a venit în Galileea şi propovăduia Evanghelia lui Dumnezeu. El zicea: «S-a împlinit vremea şi Împărăţia lui Dumnezeu este aproape.»” Care este semnificația împărăției lui Dumnezeu așa cum este prezentată în Marcu? Găsirea răspunsului la această întrebare constituie subiectul principal al discuției din această săptămână. O înțelegere a acestui motiv literar și a semnificației sale ne va ajuta să pricepem mai bine parabolele Domnului Isus.

### II. Temele studiului

**1. Trimiterea la expresia „împărăția lui Dumnezeu” din cartea Daniel:** Vom studia un posibil context pentru sintagma „s-a împlinit vremea” din Marcu 1:15.

**2. Împărăția lui Dumnezeu în Evanghelia după Marcu:** Vom analiza sintagma „împărăția lui Dumnezeu” așa cum apare în Marcu 1 și 4.

### III. Comentariu

Împărăția lui Dumnezeu este evidențiată încă de la începutul Evangheliei după Marcu: „S-a împlinit vremea şi Împărăţia lui Dumnezeu este aproape” (Marcu 1:15). Alte referiri la împărăția lui Dumnezeu se găsesc în: Marcu 4:11,26,30; 9:1,47; 10:14,15,23,24,25; 12:34 și 14:25. Prin urmare, împărăția lui Dumnezeu este o temă recurentă în Evanghelia după Marcu.

Viziunea din Daniel 7 conține explicit tema împărăției lui Dumnezeu. Fiul omului, potrivit cu Daniel 7:13,14, primește o împărăție și – spre deosebire de imperiile pământene prezentate la începutul capitolului – aceasta „nu va fi nimicită niciodată” (v. 14). Această viziune este atât despre Fiul omului, cât și despre împărăție. Mai mult, este legată de scena de pe pământ în care cornul cel mic domină pământul și în mod special pe sfinții Domnului. După această perioadă Fiul omului merge la Cel Îmbătrânit de zile pentru judecată. Daniel 7:26 declară: „Apoi va veni judecata și i se va lua stăpânirea.” Astfel, puterea care îi persecută pe sfinți își va pierde dominația. Această scenă din Daniel reprezintă un punct de cotitură în istoria planului mântuirii, descriind răzbunarea poporului lui Dumnezeu la sfârșitul domniei cornului mic. Apoi „domnia, stăpânirea și puterea tuturor împărățiilor care sunt pretutindeni sub ceruri se vor da poporului sfinților Celui Preaînalt. Împărăția Lui este o împărăție veșnică” (Daniel 7:27).

Să analizăm implicațiile importante ale acestor evenimente viitoare! În primul rând, cornul cel mic își va pierde autoritatea asupra sfinților. În al doilea rând, judecata înseamnă răzbunarea poporului lui Dumnezeu, adică sfinții. Împărăția lui Dumnezeu nu este o împărăție izolată, limitată doar la sferele cerești. Din împărăția lui Dumnezeu fac parte sfinții, cu alte cuvinte este împărăția poporului lui Dumnezeu.

Întrebarea este: Cum devine împărăția lui Dumnezeu o realitate pentru oameni ca Daniel, ca Marcu și ca noi? Daniel ne ajută să răspundem la această întrebare prin clarificarea unui aspect esențial al instaurării definitive a împărăției lui Dumnezeu. Acest aspect esențial este intervenția lui Mesia, Cârmuitorul (Daniel 9:25). Daniel descrie că la sfârșitul profeției de 70 de săptămâni, „Unsul va fi stârpit” (Daniel 9:26). „El va face un legământ trainic cu mulţi timp de o săptămână, dar la jumătatea săptămânii va face să înceteze jertfa şi darul de mâncare” (Daniel 9:27). Domnul Isus a pus capăt jertfelor levitice pentru că a devenit El Însuși jertfa. Prin urmare, poporul împărăției este răscumpărat cu sângele lui Mesia (1 Petru 1:18,19). Petru adaugă o altă idee importantă în cronologia divină, când spune despre Isus: „El a fost cunoscut mai înainte de întemeierea lumii şi a fost arătat la sfârşitul vremurilor pentru voi” (1 Petru 1:20). Formularea „[El] a fost arătat la sfârșitul vremurilor” ne oferă o importantă cheie de înțelegere a celor afirmate în Marcu 1:15, text asupra căruia ne vom îndrepta atenția în secțiunea următoare.

**Împărăția lui Dumnezeu, în Evanghelia după Marcu**

Marcu 1:14 și 15 afirmă că „Isus a venit în Galileea predicând evanghelia împărăției lui Dumnezeu și spunând: «Timpul este împlinit și împărăţia lui Dumnezeu este aproape»” (BTF). Aceste versete conțin multe elemente importante care trebuie luate în considerare. În primul rând, esența predicării Domnului Isus era împărăția lui Dumnezeu. În Matei 4:23 se menționează explicit împărăția lui Dumnezeu: „Isus străbătea toată Galileea, [...] propovăduind Evanghelia Împărăţiei.” În al doilea ând, conținutul propovăduirii Sale avea o orientare escatologică – „S-a împlinit vremea/Timpul este împlinit”. La ce vreme, la ce timp face Marcu referire aici? Trebuie să fie vorba despre ultima săptămână din profeția de 70 de săptămâni din Daniel 9.

În Marcu 1, autorul nu exprimă clar ce este împărăția lui Dumnezeu, dar ne oferă, în schimb, câteva elemente valoroase în Marcu 4 și în capitolele următoare cu privire la natura acestei împărății. De asemenea, Marcu prezintă împărăția lui Dumnezeu într-un cadru temporal profetic. Poate de aceea Evanghelia după Marcu a fost desemnată „evanghelia timpului împlinit” (vezi Mark: The Evangelist of Fulfilled Time, ed. Merling Alomía et al., 2003).

Cum ar trebui să înțelegem expresia: „Împărăția lui Dumnezeu este aproape”? Limba greacă folosită de Marcu în evanghelia sa ne oferă câteva indicii. În originalul grecesc, Marcu 1:15 este așa: „Peplērōtai ho kairos kai ēngiken hē basileia tou theou.” Conjuncția kai – conjuncția este un element de legătură între două cuvinte sau propoziții de același fel – este de obicei tradusă cu „și” în astfel de cazuri. Dar kai poate funcționa și ca particulă explicativă, numită de regulă kai epexegetic – adică „un cuvânt sau propoziție este legată prin termenul kai de un alt cuvânt sau de o propoziție pentru a explica ceea ce îl precedă și așa mai departe”. Prin urmare, kai ar putea fi tradus cu „adică, și anume” (vezi A Greek- English Lexicon…, p. 495.).

Prin urmare, dacă în Marcu 1:15 conjuncția kai este folosită epexegetic, propoziția ar putea fi citită așa: „S-a împlinit vremea; adică Împărăția lui Dumnezeu este aproape.”

Cu alte cuvinte, venirea împărăției lui Dumnezeu înseamnă împlinirea timpului, a vremii despre care vorbește Daniel. În acest caz, Isus Hristos personifică împărăția lui Dumnezeu și o astfel de interpretare este în concordanță cu perspectiva pragmatică a lui Marcu. În Marcu 1, împărăția lui Dumnezeu este împărăția lui Isus Hristos, care a venit conform agendei profetice divine să proclame vestea bună despre împărăția lui Dumnezeu. Prin urmare, împărăția lui Dumnezeu implică răscumpărarea și restaurarea omenirii. Isus Hristos a fost întrebat de către farisei când avea să vină împărăția lui Dumnezeu și a răspuns: „Căci iată, Împărăția lui Dumnezeu este în mijlocul vostru/printre voi!” (Luca 17:21, NTR/NTSBR). Pavel pare să susțină și el această perspectivă când scrie: „Dar când a venit împlinirea vremii, Dumnezeu a trimis pe Fiul Său [...] ca să răscumpere pe cei ce erau sub Lege, pentru ca să căpătăm înfierea” (Galateni 4:4,5).

Domnul Isus îi îndeamnă pe ucenicii Săi să creadă în Evanghelie – Evanghelia despre împărăție – și să se pocăiască. Pe lângă faptul că înseamnă „a se pocăi”, verbul metanoeō înseamnă „a fi convertit” și este „o condiție prealabilă pentru a avea parte de Împărăția lui Dumnezeu” (A Greek-English Lexicon…, p. 640). Orice element legat de propovăduirea lui Isus avea în vedere acest aspect. Oamenii sunt invitați să creadă și să accepte Evanghelia împărăției. Aceasta reprezenta o prioritate în direcția misiunii Sale. De exemplu, Domnul i-a îndemnat pe ucenicii Săi: „Haidem să mergem în altă parte, prin târgurile și satele vecine, ca să propovăduiesc și acolo, căci pentru aceasta am ieșit” (Marcu 1:38, subl. ad.).

Iată contextul în care ar trebui să citim parabolele din Marcu 4 și din restul cărții lui Marcu! Adică ar trebui să le citim ca pe o dezvăluire a „tain[ei] Împărăției lui Dumnezeu” (Marcu 4:11). Substantivul grecesc mystērion înseamnă „conținutul a ceea ce nu era cunoscut anterior, dar care a fost dezvăluit unui grup intern sau restrâns – «secret»” (Johannes P. Louw and Eugene Albert Nida (ed.), Greek-English Lexicon of the New Testament: Based on Semantic Domains, 1989, p. 345). „Misterele împărăției cerurilor” au fost destăinuite prin venirea Domnului Isus (Matei 13:11). Isus Însuși clarifică faptul că nu există nicio taină, niciun secret în mesajul Lui: „Căci nu este nimic ascuns care nu va fi descoperit şi nimic tăinuit care nu va ieşi la lumină” (Marcu 4:22).

Aceste „taine” ale împărăției (care nu mai sunt taine, pentru că au fost dezvăluite) nu vor fi înțelese de toți oamenii. Evanghelia, sămânța, este semănată în toate tipurile de sol, dar, din nefericire, nu toate au aceleași rezultate (Marcu 4:3-20). Dezvoltarea spirituală în împărăția lui Dumnezeu este similară procesului de creștere a unei plante: „Pământul rodeşte singur: întâi un fir verde, apoi spic, după aceea grâu deplin în spic” (Marcu 4:28). Această dezvoltare include și secerarea roadelor: „Şi, când este coaptă roada, pune îndată secera în ea, pentru că a venit secerişul” (Marcu 4:29). De aici se subînțelege următoarea idee: înainte ca Hristos să Își adune poporul pentru împărăția Sa la secerișul final de la sfârșitul timpului, trebuie mai întâi să arunce sămânța – Evanghelia – în pământ (Marcu 4:26). Împărăția lui Dumnezeu pare mică la început; sămânța ei pare neimportantă. Dar „după ce a fost semănat(ă), crește și se face mai mare decât toate zarzavaturile și face ramuri mari” (Marcu 4:32).

Împlinirea vremii despre care vorbește Marcu în evanghelia sa a început când împărăția a venit în persoana lui Isus Hristos la prima Lui venire. Isus întrupat este esența Evangheliei – vestea bună. Isus a venit să predice despre acea împărăție în fiecare sat care Îl primea. El a venit să arunce acea sămânță în pământul fiecărei inimi. Deși mică la început, împărăția va deveni mare la sfârșit.

Isus îi încurajează pe oameni să primească împărăția în împrejurările lor curente: „Adevărat vă spun că oricine nu va primi Împărăţia lui Dumnezeu ca un copilaş cu niciun chip nu va intra în ea!” (Marcu 10:15). Cu alte cuvinte, Mântuitorul îi încurajează pe oamenii din vremea Lui și din a noastră să trăiască împărăția ca pe o experiență prezentă. Cu toate acestea, Isus Hristos afirmă că sfârșitul timpului nu a venit încă: „Adevărat vă spun că, de acum încolo, nu voi mai bea din rodul viţei până în ziua când îl voi bea nou în Împărăţia lui Dumnezeu” (Marcu 14:25). Escatologia lui Marcu ia în considerare faptul că „sfârșitul vremii” se găsește încă în viitor. Cu toate acestea, Marcu vrea să evidențieze împărăția și stadiul ei incipient – sau experimentarea ei în prezent, în vremea sa.

### IV. Aplicație

Ellen G. White declară: „Toţi aceia care deveneau supuşi ai Împărăţiei lui Hristos trebuiau să dea dovadă de credinţă şi pocăinţă. Trebuia ca în viaţa lor să se vadă bunătatea, cinstea şi credincioşia. Ei aveau datoria să-i ajute pe cei lipsiţi şi să-şi aducă darurile înaintea lui Dumnezeu, să-i apere pe cei fără apărare şi să fie un exemplu de virtute şi împreunăsimţire. În felul acesta, urmaşii lui Hristos vor da dovadă de puterea transformatoare a Duhului Sfânt. În viaţa lor de toate zilele, se vor vedea dreptatea, mila şi iubirea lui Dumnezeu. Dacă nu luau seama la aceste lucruri, ei aveau să fie ca pleava care se aruncă în foc” (Hristos, Lumina lumii/Viața lui Iisus, p. 107).

Ținând cont de citatul de mai sus, roagă-i pe membrii grupei tale să răspundă la următoarele întrebări:

1. Cum trăiți practic împărăția lui Dumnezeu în prezent?

2. Care a fost reacția oamenilor la prima venire a Domnului Isus?

3. Cum vi se pare că reacționează oamenii la ideea de a doua venire a Domnului Isus?
În lumina acestei comparații, pune-le membrilor grupei tale următoarea întrebare:

4. Cât de importantă este împărăția lui Dumnezeu în proclamarea Evangheliei de către fiecare dintre noi?

