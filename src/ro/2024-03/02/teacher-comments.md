---
title:  Material Pentru Instructori
date:  12/07/2024
---

### I. Privire generală

În Evanghelia după Marcu, Isus Își începe misiunea pământeană în parteneriat cu Tatăl. Marcu arată clar de la început că Isus este „Fiul lui Dumnezeu” și Îl prezintă ca „Sfântul lui Dumnezeu”. Ca Fiu al lui Dumnezeu, Isus predică „Evanghelia lui Dumnezeu”. Având această „acreditare” cerească, El demarează o misiune foarte activă pe pământ, după cum reiese din primul capitol din Marcu.

### II. Temele studiului

1. Lucrarea lui Isus în parteneriat cu Tatăl;
2. Misiunea lui Isus din Capernaum până în toată regiunea Galileei;
3. Viața de rugăciune a lui Isus;
4. Autoritatea Lui;
5. Întâlnirea Lui cu demonii.

### III. Comentariu

**Lucrarea lui Isus în parteneriat cu Tatăl**

Viața și lucrarea lui Isus reprezintă o demonstrație pătrunzătoare a Evangheliei. Isus este întruparea veștii bune pentru întreaga omenire. Isus a știut precis care este misiunea Sa pe acest pământ: aceea de a vesti oamenilor din toate locurile Evanghelia lui Dumnezeu. „Haidem să mergem în altă parte, prin târgurile și satele vecine, ca să propovăduiesc și acolo, căci pentru aceasta am ieșit” (Marcu 1:38). Drept urmare, potrivit lui Marcu, Isus S-a angajat într-o slujire zilnică activă.

Este interesant de remarcat că Marcu descrie în mod repetat nu numai acțiunile lui Isus, ci și rolul activ al lui Dumnezeu în misiunea Fiului Său. Tatăl și Fiul lucrează strâns împreună (Ioan 5:19). Un astfel de exemplu întâlnim în Marcu 5:19 – „Isus [...] i-a zis: «Du-te acasă la ai tăi și povestește-le tot ce ți-a făcut Domnul și cum a avut milă de tine» (subl. ad.). „Marcu Îl portretizează pe Dumnezeu în 75 de ocazii ca persoană care intervine. Intervenția explicită a lui Dumnezeu apare în asociere cu 35 de verbe” (Paul L. Danove, The Rhetoric of Characterization of God, Jesus, and Jesus’ Disciples in the Gospel of Mark, 2005, p. 30). Marcu folosește cuvântul „Dumnezeu” sau „Domnul” (kurios) pentru a se referi la Tatăl sau citează Scriptura atunci când vrea să sugereze că Dumnezeu Tatăl este agentul unei anumite acțiuni. Exemple ale acestor utilizări se pot găsi în Marcu 5:19; 9:37; 10:6,9; 11:25; 13:19,20.

**Din Capernaum până în întreaga regiune a Galileei**

Potrivit cu Marcu 2:1, Isus S-a stabilit în Capernaum (vezi și Matei 4:13). Acolo Și-a constituit cartierul general pentru cea mai mare parte a lucrării Sale publice. În Matei 9:1, Capernaumul este numit „cetatea Sa”. (Vezi și R. H. Mounce, „Capernaum”, The International Standard Bible Encyclopedia, 1979-1988, p. 609.)

Ziua lui Isus începea dimineața foarte devreme, după cum citim în Marcu 1:35 – „Dimineața, pe când era încă întuneric de tot, Isus S-a sculat”. Marcu Îl prezintă pe Isus umblând pe jos în regiunea Galileei (Marcu 1:14,39). Cu siguranță, împrejurimile Capernaumului până la Marea Galileei (Marcu 1:16) și orașele din apropiere (Marcu 1:38) erau locurile cele mai frecventate de Isus. Dar El lucra în toată Galileea (Marcu 1:39), inclusiv în zonele relativ mai îndepărtate și nepopulate din afara cetăților (Marcu 1:45).

Isus a frecventat sinagoga din Capernaum (Marcu 1:21) și multe alte sinagogi din zonă (Marcu 1:39) pentru a-i învăța pe oameni și a predica. Tot la fel, când a mers la Ierusalim, Isus S-a dus zilnic la templu pentru a-i învăța pe cei de acolo (Marcu 14:49). În plus, i-a vindecat pe cei care sufereau cu trupul și cu mintea: „Și toată cetatea era adunată la ușă. El a vindecat pe mulți care pătimeau de felurite boli; de asemenea, a scos mulți draci” (Marcu 1:33,34).

**Isus, un Om al rugăciunii**

Isus este descris în Evanghelia după Marcu lucrând în mod constant. Marcu evidențiază lucrarea lui Isus ca pe o serie de evenimente la un interval scurt unele de altele. Adverbul grecesc euthus – tradus cu „îndată, imediat, brusc” – apare în 51 de versete din cele patru evanghelii și de 41 de ori în Marcu (Marcu 1:21,28; 6:45,50 și 14:43, printre alte versete; vezi A Greek Lexicon of the New Testament and Other Early Christian Literature, p. 406). Este evident că relatarea lui Marcu este Evanghelia în acțiune. Cu toate că pune accentul pe un Isus foarte activ care este prins în misiunea Sa, Marcu scoate în evidență și faptul că lucrarea lui Isus gravitează în jurul unei vieți de rugăciune.

Rugăciunea a fost un element-cheie în experiența umană a lui Isus și o prioritate majoră a misiunii Sale (Marcu 1:35). Deși viața de zi cu zi a lui Isus era încărcată de activități, comuniunea cu Tatăl Său nu era sub nicio formă opțională. La începutul evangheliei sale, Marcu evidențiază viața de rugăciune a lui Isus, în mod special când S-a confruntat cu spirite demonice (Marcu 9:29) și în ultimele zile ale lucrării Sale pe pământ (Marcu 14:32-38).

**Autoritatea lui Isus**

Prima menționare a autorității lui Isus se găsește în Marcu 1:22 – „Oamenii erau uimiţi de învăţătura Lui, căci îi învăţa ca unul care are putere, nu cum îi învăţau cărturarii.”

În comentariul său asupra Evangheliei după Marcu, M. Eugene Boring menționează că, „pentru iudaism și creștinismul timpuriu, Dumnezeu era autoritatea supremă; problema era modul în care autoritatea lui Dumnezeu era intermediată. În iudaism, autoritatea divină este intermediată de Tora, care trebuie apoi interpretată de către cunoscători calificați, prin dezbatere și vot. La Marcu, autoritatea lui Dumnezeu este intermediată de cuvântul lui Isus, care pur și simplu rostește” (Mark: A Commentary, 2006, p. 63). Această perspectivă explică îngrijorarea conducătorilor evrei când L-au interogat pe Isus: „Preoţii cei mai de seamă, cărturarii şi bătrânii [...] I-au zis: «Cu ce putere faci Tu aceste lucruri? Şi cine Ţi-a dat puterea aceasta ca să le faci?»” (Marcu 11:27,28).

În plus, trebuie să nu uităm că scribii, cărturarii, erau specialiști în litera legii, care însă nu au fost niciodată, se pare, transformați de conținutul ei. Prin urmare, nu erau capabili să trăiască, să întruchipeze, să demonstreze în viața lor dimensiunea practică a Evangheliei (Marcu 1:22). Ar trebui să remarcăm discuția din Ioan 5 dintre Isus și niște evrei. Isus le spune: „Cercetaţi Scripturile, pentru că socotiţi că în ele aveţi viaţa veşnică, dar tocmai ele mărturisesc despre Mine. [...] Dar ştiu că n-aveţi în voi dragoste de Dumnezeu” (Ioan 5:39-42). Isus, Învățătorul Suprem și Marele Exemplu, trece de la o respectare superficială a literei legii la o adevărată demonstrație vie a adevărului biblic.

Marcu 1:27 ne ajută să înțelegem mai bine problema legată de autoritatea lui Isus. Versetul declară: „Se întrebau unii pe alţii: «Ce este aceasta? O învăţătură nouă! El porunceşte ca un stăpân chiar şi duhurilor necurate, şi ele Îl ascultă!»” Autorul arată că oamenii asociau învățătura lui Isus cu autoritatea, o autoritate care, la rândul ei, este asociată vizibil cu faptele. Marcu asociază și concretizează autoritatea Domnului Isus cu minunile pe care El le face. Cu alte cuvinte, autoritatea lui Isus implică exousia, adică este și „cunoștință, și putere” (Greek-English Lexicon…, p. 353). La Marcu, proclamarea veștii bune de către Isus include minunile.

**Isus și demonii**

Demnă de remarcat în Marcu este confruntarea Domnului Isus cu demonii. Evanghelia consemnează forțele demonice care se opun misiunii Domnului Isus (Marcu 1:34,39; 3:15,22; 6:13; 7:26,29,30; 9:38; 16:9,17). Aceste forțe sunt descrise ca duhuri rele sau necurate (Marcu 1:23,26 în continuare; 3:11,30; 5:2,8,13; 6:7; 7:25; 9:25). Pe oamenii chinuiți de acești demoni Marcu îi descrie ca îndrăciți (Marcu 1:32; 5:15; 5:18). Nicio altă evanghelie nu face atâtea referiri la forțele răului . Se remarcă trei aspecte la întâlnirile dintre Isus și forțele răului:

1. Răul este prezent încă de la începutul lucrării lui Isus (Marcu 1:23). Într-adevăr, prima minune a lui Isus, potrivit lui Marcu, a fost să scoată un duh rău dintr-un om în sinagoga din Capernaum (Marcu 1:25).

2. Demonii puteau recunoaște ceea ce învățătorii lui Israel nu recunoșteau cu privire la Isus și la identitatea Sa. Demonii au declarat că Isus era „Sfântul lui Dumnezeu” (Marcu 1:24); „Fiul lui Dumnezeu” (Marcu 3:11) și „Fiul Dumnezeului celui Preaînalt” (Marcu 5:7).

3. Isus a învins întotdeauna duhurile rele. Marcu relatează că demonii au exclamat: „Ai venit să ne pierzi?” (Marcu 1:24). Într-o altă ocazie, demonii „cădeau la pământ înaintea Lui” (Marcu 3:11). Isus scotea demonii din gazdele lor umane indiferent câți posedau viața celui în cauză (Marcu 5:9; 16:9).

Să aruncăm o privire asupra acestui studiu deosebit, scris în limba spaniolă, despre eliberarea omului posedat de demoni care se afla în sinagogă: „Isus are puterea pentru că este Fiul lui Dumnezeu, Unsul lui Dumnezeu, însuflețit de Duhul Sfânt. Cuvântul lui Isus transformă în realitate suveranitatea lui Dumnezeu; duhul necurat se opune acestei suveranități și Îl provoacă pe Isus, în timp ce profanează locul sfânt al sinagogii. [...] Demonii pot protesta, dar nu pot împiedica suveranitatea lui Dumnezeu să se răspândească rapid prin puterea eliberatoare a cuvântului lui Isus” (Ricardo Aguilar, „La liberación de un poseído en una sinagoga [Mc 1,21b-28]”, în Reflexiones Bíblicas Para un Mundo en Crisis, ed. Javier Quezada, 2010, p. 190-193).

Isus, ca Acela care a venit să întemeieze împărăția lui Dumnezeu (Marcu 1:15), este mai presus de toate spiritele demonice. „Stăpânirea Lui este o stăpânire veșnică” (Daniel 7:14). Stăpânirea Lui include deopotrivă dominația asupra puterilor pământești și asupra forțelor malefice spirituale. În Evanghelia după Marcu, Satana este considerat un dușman învins.

### IV. Aplicație

Ellen G. White a descris cu acuratețe activitatea intensă a lui Isus Hristos. Ea a scris: „Viaţa Mântuitorului pe pământ nu a fost o viaţă a confortului, a dedicării față de Sine, ci El a trudit, depunând un efort perseverent, serios şi neobosit pentru mântuirea omenirii pierdute. De la ieslea din Betleem şi până la crucea Golgotei, El a mers pe calea renunţării de Sine şi nu a căutat să fie scutit de sarcini grele, de călătorii istovitoare şi de griji şi activităţi epuizante. […] Tot așa, aceia care sunt părtaşi la harul lui Hristos vor fi dispuşi să facă orice sacrificiu astfel încât ceilalţi oameni pentru care a murit El să poată fi părtaşi la darul ceresc. Ei vor depune orice efort pentru a face mai bună lumea în care trăiesc” (Calea către Hristos, p. 78).

Cel mai probabil, majoritatea membrilor grupei tale sunt credincioși implicați activ într-o ramură a lucrării bisericii. Roagă-i să se gândească la următoarele întrebări și să le discute:

1. Întreaga viață a Domnului Isus a fost marcată de renunțare de Sine, din leagăn și până la cruce. S-a angajat vreunul dintre noi într-o slujire care a cerut prea multe sacrificii? Discutați.

2. Cum trăim Evanghelia în viața noastră de zi cu zi?