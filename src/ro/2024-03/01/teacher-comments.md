---
title:  Material Pentru Instructori
date:  05/07/2024
---

### I. Privire generală

În primul verset al evangheliei sale, Marcu rezumă tema nu doar a capitolului introductiv, ci și a întregii narațiuni: „începutul Evangheliei lui Isus Hristos”. Într-un secol în care oamenii erau adeseori ispitiți de farmecul unei „evanghel[ii] deosebit[e] de aceea pe care [au] primit-o” (Galateni 1:9), Marcu își începe relatarea cu o afirmație sublimă, cu scopul de a evidenția esența religiei creștine: vestea bună despre Isus Hristos. Isus le-a dezvăluit Evanghelia nu numai acelora care au fost însănătoșiți de atingerea Sa vindecătoare, ci și unei comunități de credință eterogene care avea nevoie să creadă în ea. Potrivit perspectivei lui Marcu, Isus este, în definitiv, Evanghelia.

### II. Temele studiului

Studiul din această săptămână analizează două componente ale primului verset din Evanghelia după Marcu: sintagma „Evangheli[a] lui Isus Hristos” și apoi, mai specific, numele „Isus Hristos” în sine.

1. „Evangheli[a] lui Isus Hristos”: Pentru Marcu, Evanghelia, sau euangelion (gr.), este vestea bună a lui Dumnezeu, înrădăcinată în Sfintele Scripturi, proclamată de Domnul Hristos în sinagogi și manifestată în misiunea Sa pe pământ. Prin urmare, vestea bună a lui Dumnezeu este, într-adevăr, vestea bună a lui Isus.

2. „Isus Hristos”: Marcu Îl prezintă pe Isus în multele ipostaze ale misiunii Sale. Isus este Fiul lui Dumnezeu și Cel Sfânt sau Sfântul. Alții Îl numesc și Mare Învățător și Predicator, precum și Vindecător milos în regiunea Galileei și dincolo de ea.

### III. Comentariu

**„Începutul Evangheliei”**

Fiecare dintre cele patru evanghelii din Noul Testament începe cu referiri la „începutul” lui Isus Hristos. Evanghelia după Matei debutează cu originea ancestrală a lui Isus, în mod special cu descendența Sa umană, ca „fiul lui David, fiul lui Avraam” (Matei 1:1). Luca își începe relatarea evanghelică cu dezvăluirea că aceasta pornește „de la început[ul]” lucrării publice a lui Isus, așa cum este povestit de martorii oculari (Luca 1:2). „Începutul” lui Ioan este special, pentru că face referire la un timp care precedă zorii istoriei umane, un timp dincolo de Geneza însăși. „Începutul” lui Ioan face trimitere la existența veșnică a lui Isus Hristos: „La început era Cuvântul” (Ioan 1:1). În schimb, Marcu își începe relatarea cu cuvintele: „Începutul Evangheliei lui Isus Hristos” (Marcu 1:1). Adică Marcu intenționează să relateze Evanghelia lui Isus Hristos chiar de la început.

Marcu își începe evanghelia cu o afirmație care rezumă subiectul cărții sale: „începutul Evangheliei lui Isus Hristos, Fiul lui Dumnezeu” (Marcu 1:1). Din această propoziție, cele două cuvinte sau sintagme pe care le vom analiza îndeaproape sunt „Evanghelie” și „Isus Hristos”.

**„Evanghelia lui Isus Hristos”**

Niciun alt evanghelist în afară de Marcu nu folosește expresia „Evanghelia lui Isus Hristos” [gr., euangelion Iēsou Christou] în scrierile sale. Această expresie se găsește numai în Marcu și transmite ideea că Isus și Evanghelia Sa reprezintă punctul central și esența narațiunii lui Marcu.

Prin urmare, am face bine să ne începem studiul asupra Evangheliei după Marcu punându-ne întrebarea: „Ce este Evanghelia?” Din studiile lexicografice, cuvântul grecesc euangelion, tradus de obicei cu „Evanghelie”, are mai mult decât un singur sens. Euangelion face referire la „vestea bună a lui Dumnezeu pentru oameni”. De asemenea, mai face referire și la „o carte care tratează viața și învățătura lui Isus, o relatare evanghelică”. Cuvântul euangelion înseamnă și „detaliile privitoare la viața și misiunea lui Isus, veste[a] bună a lui Isus” (William Arndt et al. [ed.], A Greek-English Lexicon of The New Testament and Other Early Christian Literature, 2000, p. 403). Ținând cont de aceste definiții, putem deduce că Marcu folosește termenul „evanghelie” cu referire la relatarea faptelor de milă ale lui Isus din timpul lucrării Sale, precum și pentru a reda ideea de veste bună de la Dumnezeu. (În lucrarea de față vom diferenția, prin inițială majusculă, sensul „Evanghelie” ca veste bună a lui Dumnezeu și de la Dumnezeu, de sensul „evanghelie” ca povestire, relatare, istorie a vieții și lucrării Domnului Hristos – n.r.)

**Faptele lui Isus ca evanghelie**

Marcu prezintă „Evangheli[a] lui Isus Hristos” în contextul activității lui Isus în folosul omenirii. Prin urmare, de la începutul evangheliei sale, Marcu descrie vestea bună așa cum reiese din învățăturile și predicile lui Isus (Marcu 1:22,39), din stăpânirea Sa asupra duhurilor necurate (Marcu 1:27) și din diferitele Sale acte de vindecare. Acestea includ însănătoșirea soacrei lui Petru (Marcu 1:30,31) și a multor altor suferinzi de diverse boli (Marcu 1:32,34,40-42).

Studiind evangheliile, observăm că Ioan își începe evanghelia cu preexistența Logos-ului și cu prerogativele lui Isus așa cum sunt prezentate de către Ioan Botezătorul. Matei și Luca dedică o secțiune amplă originii umane a lui Isus și primilor Săi ani pe acest pământ. Dar Marcu Îl prezintă încă de la început pe Isus ca Omul de acțiune. Faptele lui Isus se află în centrul narațiunii lui Marcu. Prin urmare, evanghelia scrisă de Marcu este Evanghelia în acțiune.

**Evanghelia ca „vestea bună” ce trebuie predicată**

Evanghelia după Marcu este în același timp înrădăcinată în Cuvântul lui Dumnezeu, mai precis în revelația Sa. Imediat după declarația din versetul 1, „începutul Evangheliei lui Isus Hristos”, Marcu citează din Vechiul Testament, inclusiv versete din cartea Isaia (Marcu 1:2,3), cu trimitere la cele 70 de săptămâni din cartea Daniel (Marcu 1:15; compară cu Daniel 9:24-27). Aici putem vedea clar Evanghelia drept un conținut, un mesaj pozitiv, o veste bună sau un anunț de bine. Marcu definește această veste drept „Evanghelia lui Dumnezeu”. Prin urmare, Evanghelia/Vestea Bună este o proclamație/afirmație/declarație divină adresată omenirii.

Pe scurt, Marcu lasă să se înțeleagă că Evanghelia este atât Cuvântul lui Dumnezeu, cât și faptele Domnului Isus din timpul lucrării Sale pământene.

**„Isus Hristos”**

Un alt termen esențial de la începutul Evangheliei după Marcu este „Isus Hristos”. Pe parcursul relatării sale, Marcu Îl descrie pe Isus ca „Fiul lui Dumnezeu” (Marcu 1:1), „Fiul omului” (Marcu 9:31) și „Fiul lui David” (Marcu 10:47). Dintre aceste trei identități, prerogativele divine ale lui Isus sunt prezentate la începutul evangheliei lui Marcu.

**Isus ca Fiul lui Dumnezeu:** La întrupare, Isus, Fiul veșnic, Și-a asumat rolul de răscumpărător, supunându-Se autorității lui Dumnezeu Tatăl (Marcu 1:11) și acceptând de bunăvoie să Se afle sub îndrumarea Tatălui și a Duhului Sfânt (Marcu 1:10,11). În faptul că Marcu Îl numește pe Isus „Fiul omului” vedem o trimitere la Daniel 7. Atribuindu-I lui Isus Hristos identitatea și titlul de Fiu al omului, Marcu de fapt confirmă că împărăția lui Dumnezeu (Daniel 7:14,27) Îi aparține lui Isus și că această împărăție – în vremea lui Marcu – era aproape (Marcu 1:15). Marcu descrie pe larg faptele lui Isus ca ființă umană, dar nu înainte de a-L prezenta ca ființă divină.

**Isus ca Cel Sfânt/Sfântul:** În concordanță cu statutul lui Isus de ființă divină, Marcu Îl prezintă și ca „Sfântul lui Dumnezeu” (Marcu 1:24). Această descriere poate fi o aluzie la Isaia 6, unde Domnul este prezentat ca sfânt (Isaia 6:3). „Sfânt” este apelativul preferat de ființele cerești pentru Domnul. În Marcu, până și demonii Îl recunosc pe Isus drept Sfântul [ho hagios] (Marcu 1:24), adică Îi conștientizează calitatea de ființă neprihănită, pură (A Greek-English Lexicon of the New Testament and Other Early Christian Literature, p. 11). Puritatea este esența ființei lui Dumnezeu. Prin urmare, demonii sau duhurile necurate nu pot sta înaintea Lui. Mai mult, recunosc că vor fi distruse în prezența Lui (Marcu 1:24).

**Isus ca Învățător și Predicator:** Marcu Îl prezintă pe Isus și ca Marele Învățător și Predicator. Isus Însuși evidențiază aceste aspecte ale misiunii Sale drept scopul primei Lui veniri: „Ca să predic și acolo; fiindcă pentru aceasta am venit” (Marcu 1:38, BTF). Locul preferat pentru a predica și a-i învăța pe oameni pare să fi fost în acea perioadă incinta sinagogii. Acest loc este menționat de patru ori în primul capitol din Evanghelia după Marcu (Marcu 1:21,23,29,39). Învățăturile și predicile lui Isus aveau o amprentă divină, provenind din revelație, pe care El căuta să o facă relevantă și semnificativă pentru ascultătorii Săi, spunând: „S-a împlinit vremea și Împărăția lui Dumnezeu este aproape” (Marcu 1:15). După ocazia din sinagogă în care Isus a scos un duh necurat dintr-un om, cei prezenți „au rămas înmărmuriți, așa că se întrebau unii pe alții: «Ce este aceasta? O învățătură nouă! El poruncește ca un stăpân chiar și duhurilor necurate, și ele Îl ascultă»” (Marcu 1:27).

Marcu afirmă că Isus nu îi învăța pe oameni și nu le predica precum cărturarii (Marcu 1:22), dar mesajul Lui era în esență în concordanță cu mesajul predicat de Ioan Botezătorul. Ioan avea un mesaj de pocăință (Marcu 1:4) și la fel și Isus predica o solie de pocăință și făcea apel la ascultătorii Săi să o creadă și să o primească (Marcu 1:14,15).

Isus nu S-a limitat la o singură cetate, cum ar fi Capernaumul (Marcu 1:21), numit și „cetatea lui Isus”. El era un predicator itinerant. Ca atare, „S-a dus să propovăduiască în sinagogi, prin toată Galileea” (Marcu 1:39).

**Isus ca Vindecător:** Așadar, lucrarea lui Isus așa cum este descrisă în primul capitol din Marcu nu se limita la o cetate sau la un loc anume, cum ar fi sinagoga. Prin urmare, Marcu Îl prezintă pe Isus umblând „pe lângă Marea Galileii” (Marcu 1:16), iar la un moment dat mergând acasă la Simon și la Andrei (Marcu 1:29) sau aventurându-Se într-un loc izolat (Marcu 1:35). Misiunea Lui ajunge în toate regiunile Galileei și în zonele din jur (Marcu 1:28), inclusiv în cele nepopulate (Marcu 1:45). El caută în mod activ să ajungă la oameni acolo unde se află ei. Pe lângă activitatea intensă de a-i învăța pe alții și de a predica, Isus Se implica activ și în vindecarea sufletelor aflate în suferință. Misiunea lui Isus implica o restaurare a întregii ființe umane. El a vindecat un om care avea convulsii (Marcu 1:23-26). I-a redat sănătatea soacrei lui Petru care zăcea la pat cu febră (Marcu 1:30,31). I-a eliberat și i-a vindecat pe cei posedați de demoni (Marcu 1:32-34,39). Nu a fost indiferent la suferința îngrozitoare a unui lepros care a venit disperat la El. Fără teama de contaminare, Isus l-a atins și l-a vindecat (Marcu 1:40-42). Isus este întruparea veștii bune – a Evangheliei – pentru mulți oameni, după cum relatează Marcu. „Și toată cetatea era adunată la ușă” (Marcu 1:33). „Veneau la El din toate părțile” (Marcu 1:45). Lucrarea Lui restaura întreaga ființă. Restaurarea este miezul Evangheliei lui Isus Hristos în termenii ei cei mai practici.

### IV. Aplicație

De la Pavel aflăm despre răspândirea multor altor evanghelii în primul secol, în afară de cea pe care o prezenta el. Din păcate, mulți creștini au fost înșelați de „o altă evanghelie” (Galateni 1:6) sau de una denaturată. Invită-i pe membrii grupei tale să mediteze la următoarele întrebări:

`1. Ce înseamnă Evanghelia pentru mine?`
`2. Care este esența Evangheliei în care cred?`
`3. În prezent rețelele de socializare ne ghidează în multe aspecte: cum comunicăm, cum păstrăm legătura, cum împărtășim știri și informații etc. Care este sursa evangheliei în care cred?`
`4. Este Cuvântul lui Dumnezeu încă relevant ca sursă a veștii Sale bune?`
`5. Pe lângă faptul că predica, vindeca și Se ruga, Isus și îi învăța pe oameni. Împărtășește grupei un aspect al lucrării lui Isus care a avut cel mai mare impact asupra vieții tale ca instructor. Acum întreabă-i pe membrii grupei care aspect al vieții lui Isus a avut cel mai mare impact asupra vieții lor.`

