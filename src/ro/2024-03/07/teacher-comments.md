---
title:  Material Pentru Instructori
date:  16/08/2024
---

### I. Privire generală

Împărăția lui Dumnezeu este o temă predominantă în Marcu. Isus declară că El reprezintă împărăția lui Dumnezeu. Salvatorul a venit să Își readucă poporul în această împărăție. Prin urmare, toate aspectele agendei Sale pământești urmăresc facilitarea împlinirii planului răscumpărător al lui Dumnezeu. Nimeni nu Îl poate abate pe Hristos de la misiunea Sa. Cu un devotament neclintit, El Se dedică acesteia pe deplin. În afirmarea misiunii pământești a lui Isus, Tatăl, cu ocazia Schimbării la Față, anunță încă o dată filiația lui Isus și le cere urmașilor Săi să asculte de Fiul Lui.

### II. Temele studiului

1. Prioritatea misiunii Domnului Isus în lumina planului răscumpărător al lui Dumnezeu.

2. Gloria împărăției lui Dumnezeu așa cum este evidențiată în Marcu 9:1 și așa cum este zugrăvită expresiv în cadrul Schimbării la Față.

### III. Comentariu

**Prioritatea Domnului Isus**

În evanghelia sa, Marcu acordă o atenție deosebită faptelor Domnului Isus în beneficiul oamenilor. De exemplu Marcu descrie interacțiunea lui Isus cu gloatele sau cu o persoană căreia i Se adresează. Ucenicii lui Hristos sunt întotdeauna prezenți în narațiuni, dar nu au un rol important în multe dintre scene. Însă Marcu 8:27-33 se constituie într-o pericopă – sau o scenă narativă – în care există o interacțiune strânsă între Isus și ucenicii Săi. Scena se deschide cu dialogul dintre Isus și toți ucenicii. Apoi, la final, dialogul se concentrează pe un singur ucenic, Petru.

Conversația începe cu întrebarea lui Isus cu privire la identitatea Sa. Unii ucenici dau glas senzației că există o diferență de opinie printre oameni cu privire la cine este Isus și care este misiunea Sa. Alți ucenici Îl identifică pe Isus cu lucrarea lui Ioan Botezătorul sau cu unii profeți. Întrebarea adresată de Isus ucenicilor nu înseamnă că El nu știa cine este. Dimpotrivă, El vrea să evidențieze scopul vieții Sale pe pământ și dorește ca ucenicii să Îi înțeleagă misiunea direct de la sursă. De aceea, după răspunsul lui Petru: „Tu ești Hristosul” (Marcu 8:29), Isus începe să dezvăluie câteva repere viitoare ale parcursului Său. Petru Îl identifică pe Isus drept ho Christos, Hristosul (cu articol hotărât), Mesia, Unsul. (Vezi Danker et al., A Greek-English Lexicon of the New Testament and Other Early Christian Literature, p. 1091). Mesianitatea lui Isus este în armonie cu perspectiva escatologică a evangheliei: El era Alesul trimis de Dumnezeu să răscumpere poporul Israel. După afirmarea identității mesianice a lui Isus, Marcu prezintă detaliile legate de misiunea Lui în calitate de Mesia, afirmând: „Atunci a început să-i înveţe că Fiul omului trebuie să pătimească mult, să fie tăgăduit de bătrâni, de preoţii cei mai de seamă şi de cărturari, să fie omorât şi după trei zile să învieze” (Marcu 8:31). Isus dorește ca ucenicii Săi să înțeleagă pe deplin viața Lui pe pământ. El va suferi în timpul lucrării Sale, va muri, apoi va învia.

Marcu 8:32,33 redă o conversație privată între Petru și Isus. Petru, potrivit lui Marcu, a început să Îl mustre pe Isus. Dar Matei este mai explicit cu privire la perspectiva lui Petru față de scopul lui Isus: „Să Te ferească Dumnezeu, Doamne! Să nu Ți se întâmple așa ceva!” (Matei 16:22). Răspunsul dat de Isus lui Petru a fost incredibil de sever: „Înapoia Mea, Satano! Fiindcă tu nu te gândești la lucrurile lui Dumnezeu, ci la lucrurile oamenilor” (Marcu 8:33). De ce a reacționat Isus în felul acesta față de Petru? Din simplul motiv că Petru s-a legat de aspectul eminamente esențial al vieții și misiunii Sale: planul lui Dumnezeu de răscumpărare. Domnul Isus nu permite niciodată nimănui să intervină în planul lui Dumnezeu, chiar dacă o astfel de intervenție vine îmbrăcată în intenții „bune”. Isus le-a permis oamenilor să se certe cu El. A tolerat insulte. A suferit prejudicii fără să Se plângă. Dar un lucru nu l-a permis Isus niciodată: obstrucționarea – sau încercarea deliberată de împiedicare sau anulare – a planului lui Dumnezeu pentru viața Lui.

Planul lui Dumnezeu Îl motivează pe Domnul Isus; este rațiunea vieții Sale. Planul lui Dumnezeu pentru viața Sa este mai important decât hrana fizică: „Mâncarea Mea este să fac voia Celui ce M-a trimis” (Ioan 4:34; compară cu Marcu 6:31). Viața lui Isus este „hrănită” de planul lui Dumnezeu; toate celelalte lucruri sunt în plan secund. Viața lui Isus este supusă voii lui Dumnezeu în mod desăvârșit. Tot la fel, urmașii Domnului pot pretinde că sunt cu adevărat ai Lui numai când duc o viață care Îl are în centru pe Dumnezeu și se concentrează pe planul Său pentru răscumpărarea lor.

**O străfulgerare a gloriei împărăției divine**

„Adevărat vă spun că sunt unii din cei ce stau aici care nu vor muri până nu vor vedea Împărăţia lui Dumnezeu venind cu putere” (Marcu 9:1).

Acest verset ar trebui citit în lumina ultimelor versete din Marcu 8, unde Isus vorbește despre prețul uceniciei. Isus afirmă clar că „de oricine se va ruşina de Mine şi de cuvintele Mele, în acest neam preacurvar şi păcătos, Se va ruşina şi Fiul omului când va veni în slava Tatălui Său împreună cu sfinţii îngeri” (Marcu 8:38, subl. ad.). În această pericopă, există două ere sau perioade la care face referire Isus: era generației prezente și era generației în viață pe pământ la momentul revenirii lui Isus. Schimbarea la Față a lui Isus – Transfigurarea Lui – din Marcu 9:2-7 este o reprezentare limitată, dar fidelă a evenimentului major al glorificării Sale viitoare. Petru, care a fost de față, pare să înțeleagă evenimentul în modul acesta: „În adevăr, v-am făcut cunoscute puterea şi venirea Domnului nostru Isus Hristos nu întemeindu-ne pe nişte basme meşteşugit alcătuite, ci ca unii care am văzut noi înşine, cu ochii noştri, mărirea Lui” (2 Petru 1:16, subl. ad.). Cu privire la cei care „nu vor muri”, din Marcu 9:1, Comentariul Biblic Adventist declară: „Este un lucru semnificativ că toate cele trei evanghelii sinoptice relatează Schimbarea la Față imediat după prezicerea aceasta. [...] În plus, toate trei menţionează faptul că Schimbarea la Faţă a avut loc cam la o săptămână după această afirmaţie, subînțelegându-se că evenimentul era o împlinire a profeției. Legătura dintre cele două părţi ale relatării pare să înlăture posibilitatea ca Isus să Se refere la altceva decât la Schimbarea la Faţă, care era o demonstraţie în miniatură a împărăţiei slavei” (vol. 5, p. 436).

Pe de altă parte, s-ar putea spune că Marcu face trimitere la evenimentul escatologic al glorioasei zile a revenirii lui Isus, când „unii [din acel neam preacurvar și păcătos]” (Marcu 9:1) vor primi pedeapsa finală prin condamnare. Moartea, în cazul acesta, presupune moartea a doua. Prin urmare, cei neprihăniți nu ar trebui luați în calcul în Marcu 9:1. Dar, pentru a înțelege versetul în acest context, verbul „a muri” trebuie interpretat ca referire simbolică la „moartea a doua”.

O altă interpretare a textului din Marcu 9:1 derivă dintr-un sens particular al cuvântului „a vedea”. Grecescul eidon poate fi interpretat într-un sens mai general și tradus cu „a percepe, a deveni conștient de ceva, a observa în mod special, a experimenta ceva, a manifesta interes pentru” (vezi A Greek-English Lexicon of the New Testament…, p. 279, 280). În sensul acesta, promisiunea din Marcu 9:1 poate include și alte evenimente pe lângă împlinirea promisiunii prin Schimbarea la Față. Și poate include și pe alții în afară de Petru, Iacov și Ioan, care au fost singurii martori la transfigurarea Domnului Isus.

Un comentariu al lui R. Alan Cole poate fi de folos în acest punct al discuției: „Versetul [Marcu 9:1] trebuie, prin urmare, să facă referire fie la Schimbarea la Față, care are loc imediat după, lucru care pare rezonabil; fie la evenimente ulterioare petrecute nu mai târziu decât durata vieții unui om de atunci, cum ar fi biruința lui Hristos asupra crucii, confirmată de înviere (Coloseni 2:15); fie la venirea Duhului; fie la extinderea ulterioară a binecuvântărilor împărăției în rândul neamurilor” (Mark: An Introduction and Commentary, vol. 2 din Tyndale New Testament Commentaries, 1989, p. 213, 214).

Un alt detaliu important de remarcat în Marcu 9:1 este că verbul erchomai, tradus cu „a veni” în fragmentul „Împărăția lui Dumnezeu venind cu putere”, este folosit la timpul perfect, sugerând ideea că împărăția deja a venit. Această idee este în concordanță cu mesajul Evangheliei după Marcu: „Împărăția lui Dumnezeu este aproape” (Marcu 1:15). Încă o dată, subiectul principal este aici împărăția lui Dumnezeu. Hristos speră cu ardoare ca unii dintre cei care stăteau în jurul Lui să înțeleagă sau să conștientizeze, înainte de ziua morții Sale, în ce constă împărăția Sa.

Fără îndoială, Schimbarea la Față și alte evenimente care au urmat, precum crucificarea și învierea lui Isus, au fost jaloane importante menite să testeze și să întărească credința ucenicilor. Această idee pare să fie în armonie cu perspectiva lui Ellen G. White: „Ucenicii credeau că Moise şi Ilie fuseseră trimişi să Îl protejeze pe Învăţătorul lor şi să consolideze autoritatea Lui de împărat. Dar, înainte de coroană, trebuia să vină crucea. Subiectul discuției lor cu Isus nu era instaurarea lui Hristos ca împărat, ci moartea Sa la Ierusalim” (Hristos, Lumina lumii/ Viața lui Iisus, p. 422).

Schimbarea la Față/Transfigurarea a fost „o avanpremieră” a evenimentului magnific de la sfârșitul zilelor: a doua venire. Un astfel de eveniment glorios i-a umplut pe ucenici de uimire. Înaintea ochilor lor s-au arătat Moise și Ilie și au vorbit cu Isus (Marcu 9:4). Potrivit lui Ellen G. White, atât Moise, cât și Ilie îi reprezintă pe cei răscumpărați. Ilie îi reprezintă pe aceia care nu vor gusta moartea, iar Moise, pe aceia care vor învia din țărâna pământului. „Pe munte a fost reprezentată în miniatură împărăţia viitoare a slavei – Hristos Împăratul, Moise ca reprezentant al sfinţilor înviaţi, iar Ilie, al celor schimbați” (Hristos, Lumina lumii/ Viața lui Iisus, p. 422).

Schimbarea la Față ocupă un rol important în firul narativ al Evangheliei după Marcu. Prin acest eveniment, rolul lui Isus de Fiu al lui Dumnezeu este consolidat. Dumnezeu Tatăl dezvăluie o frântură a splendorii împărăției Sale. Apoi se formează un nor și umbrește slava lui Dumnezeu. Tatăl vorbește din nor, contrazicând sfatul pripit și arogant al lui Petru. După cum spune Marcu, „din nor s-a auzit un glas, care zicea: «Acesta este Fiul Meu preaiubit: de El să ascultați!»” (Marcu 9:7). Acest episod ilustrează cât de important este să Îl recunoaștem pe Isus ca Fiu al lui Dumnezeu. Însă ne transmite și că este esențial să ascultăm de El, nu doar să Îl recunoaștem. În Biblie, ascultarea este un sinonim pentru supunere. O astfel de supunere, sau ascultare, implică o predare zilnică față de Isus Hristos. Prin urmare, supunerea noastră ar trebui să urmeze cunoașterii Lui.

În pasajele din Evanghelia după Marcu pe care tocmai le-am studiat, autorul scoate în evidență identitatea mesianică a lui Isus și oferă indicii majore cu privire la puterea și gloria împărăției Sale. Suzanne W. Henderson exprimă bine această idee când scrie: „Al doilea evanghelist categoric făurește această identitate în flăcările misiunii mesianice a lui Isus: aceea de a anunța din timp victoria decisivă a lui Dumnezeu asupra puterilor din actuala eră a răului” (Christology and Discipleship in the Gospel of Mark, 2006, p. 4).

### IV. Aplicație

1. Evenimentul Schimbării la Față a fost indescriptibil de uimitor sau de șocant, astfel că ucenicii s-au speriat (Marcu 9:6). Invită-i pe membrii grupei să se oprească pentru o clipă și să se gândească la a doua venire a Domnului Isus. Care sunt primele gânduri care le vin în minte? Roagă-i pe câțiva să își împărtășească impresiile.

2. Ce se va întâmpla la a doua venire cu neprihăniții care au murit? În cadrul grupei, analizați învățătura apostolului Pavel: „Într-o clipă, într-o clipeală din ochi, la cea din urmă trâmbiţă. Trâmbiţa va suna, morţii vor învia nesupuşi putrezirii şi noi vom fi schimbaţi. […] Atunci se va împlini cuvântul care este scris: «Moartea a fost înghiţită de biruinţă»” (1 Corinteni 15:52,54). Ce speranță și alinare găsiți în această perspectivă?

