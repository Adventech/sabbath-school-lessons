---
title:  Părăsit de Dumnezeu
date:   18/09/2024
---

`4 Citește Marcu 15:33-41. Care sunt singurele cuvinte ale lui Isus de pe cruce consemnate în Marcu? Ce înseamnă moartea lui Hristos pentru noi toți?`

Evanghelia după Marcu prezintă crucea ca pe un loc foarte întunecat, atât fizic, cât și spiritual. Un întuneric supranatural s-a lăsat peste Calvar în acea zi de vineri cam de pe la ora prânzului până la trei după-amiaza. Citește Marcu 15:33. Cuvintele lui Isus de pe cruce sunt numite „strigătul de abandon”, în care El Se roagă, apelând la Dumnezeu și întrebând de ce a fost părăsit. Isus citează Psalmii 22:1. Alte trimiteri la același psalm apar în Marcu 15:24 și 29, indicând că Scripturile se împlinesc prin moartea Domnului Isus. Chiar și în complotul malefic al oamenilor, tot se împlinește voia lui Dumnezeu.

Cuvintele lui Isus de pe cruce sunt redate în aramaică împreună cu traducerea. Cuvintele „Dumnezeul Meu, Dumnezeul meu” sunt Eloi, Eloi în acest verset (o transliterare a aramaicului ’elahi). Pare că Isus îl strigă pe Ilie (aramaicul ’eliyyah, care înseamnă „Dumnezeul meu este YHWH”). Aceasta este greșeala făcută de unii martori. Ceea ce uimește este paralela cu botezul lui Isus, din Marcu 1:9-11.

| Botezul: Marcu 1:9-11 | Crucea: Marcu 15:34-39 |
| --- | --- |
| Ioan Îl botează pe Isus | Botezul lui Isus (compară cu Marcu 10:38) |
| Ioan (care îl simbolizează pe Ilie; vezi Mc 9:11-13) | Strigarea lui Ilie|
| Cerurile se deschid | Perdeaua se despică |
| Duhul (pneuma) | Isus Își dă duhul (expneō) |
| Vocea lui Dumnezeu: „Fiul Meu preaiubit” | Sutașul spune: „Fiul lui Dumnezeu” |

Ceea ce sugerează aceste paralele este că, așa cum botezul lui Isus din Marcu 1 este începutul lucrării Sale, conform profeției din Daniel 9:24- 27, ceea ce se întâmplă în Marcu 15 la cruce este punctul culminant sau scopul lucrării Sale, când El moare ca răscumpărare pentru mulți (Marcu 10:45). Moartea lui Isus pe cruce împlinește și o parte din profeția din Daniel 9:24-27. Ruperea perdelei din templu (Marcu 15:38) marchează împlinirea sistemului de jertfe, adică realitatea întâlnește lucrurile simbolizate, și începe o nouă fază a istoriei mântuirii.

`În ciuda chiar și a uneltirilor malefice ale oamenilor, planurile lui Dumnezeu s-au împlinit. De ce ar trebui ca acest lucru să ne ajute să învățăm că, indiferent ce se întâmplă în jurul nostru, ne putem încrede în Dumnezeu convinși că bunătatea Lui va birui în cele din urmă?`