---
title:  Material Pentru Instructori
date:  20/09/2024
---

### I. Privire generală

Marcu 15 prezintă trei scene-cheie legate de procesul, răstignirea și învierea Domnului Isus. Aceste evenimente ne ajută să înțelegem natura împărăției lui Dumnezeu. Mai întâi, Marcu analizează rolul pe care sinedriul îl joacă în condamnarea lui Isus. În acest episod, preoții și restul conducătorilor evrei sunt descriși ca personaje negative. (Istoricii contemporani lui Isus identifică drept sinedriu ceea ce Biblia numește „sobor”). Apoi Marcu dedică un spațiu considerabil din narațiunea lui descrierii rolului lui Pilat din Pont în procesul și condamnarea Domnului. În cele din urmă, Marcu relatează acțiunile lui Iosif din Arimateea, care Îl așază pe Isus într-un mormânt pregătit pentru sine.

### II. Temele studiului

1. Sinedriul și condamnarea lui Isus: atitudinea sinedriului și a mareluipreot față de Isus înainte de răstignire.

2. Aprobarea de către autoritățile romane a condamnării lui Isus: rolul lui Pilat din Pont în procesul lui Isus.

3. Iosif din Arimateea și împărăția lui Dumnezeu: Marcu evidențiază pe scurt acțiunile lui Iosif din Arimateea după moartea Domnului.

### III. Comentariu

**Condamnat de sinedriu și de preoți**

Marcu 14 descrie rolul activ pe care preoții și alți conducători l-au jucat în prinderea lui Isus (Marcu 14:1). Iuda vine să negocieze actul trădării și, „când au auzit ei lucrul acesta, s-au bucurat” (Marcu 14:11). Preoții, cărturarii și bătrânii au complotat împreună să Îl omoare pe Isus. Coluziunea lor este evidentă atunci când trimit o mulțime cu săbii și cu ciomege să Îl prindă pe Isus (Marcu 14:43).

Isus este luat și trimis la judecată. Inițial, procesul Lui a avut loc în fața sinedriului. Marcu 14:53-55 descrie scena: „Pe Isus L-au dus la marele- preot, unde s-au adunat toţi preoţii cei mai de seamă, bătrânii şi cărturarii. [...] Preoţii cei mai de seamă şi tot soborul căutau vreo mărturie împotriva lui Isus, ca să-L omoare.” Se pare că marele-preot era cel care conducea sinedriul, precum și procesul de interogare a lui Isus (Marcu 14:60,61). Mai mult, marele-preot a fost cel care le-a prezentat membrilor sinedriului argumentul pentru condamnarea lui Isus. Marcu descrie această acțiune prin următoarele cuvinte: „Marele-preot L-a întrebat iarăşi şi I-a zis: «Eşti Tu Hristosul, Fiul Celui Binecuvântat?» «Da, sunt», i-a răspuns Isus. «Şi veţi vedea pe Fiul omului şezând la dreapta puterii şi venind pe norii cerului.» Atunci marele-preot şi-a rupt hainele şi a zis: «Ce nevoie mai avem de martori? Aţi auzit hula. Ce vi se pare?» Toţi L-au osândit să fie pedepsit cu moartea” (Marcu 14:61-64, subl. ad.). Prin urmare, în acest consiliu de conducere, alcătuit din cei mai influenți lideri religioși ai națiunii, Isus a fost găsit vinovat și condamnat la moarte.

Ulterior, acest consiliu încearcă să obțină o confirmare legală a acestei sentințe prestabilite. În acest sens, într-o altă ședință se pare că sinedriul a hotărât să-L ducă pe Isus în fața lui Pilat din Pont, ca parte a unei strategii de a obține o sentință de condamnare din partea autorităților romane. Marcu începe capitolul 15 spunând: „Dimineaţa, preoţii cei mai de seamă au făcut îndată sfat cu bătrânii, cărturarii şi tot soborul. După ce au legat pe Isus, L-au dus şi L-au dat în mâinile lui Pilat” (Marcu 15:1).

Sinedriul era „consiliul judiciar suprem [...] din cadrul iudaismului, cu 71 de membri, întrunit la Ierusalim. Acesta apare cu precădere în relatările despre patimi din evanghelii, ca organismul care L-a judecat pe Isus, și din nou în Faptele apostolilor, ca instanță judiciară care a investigat și a persecutat biserica creștină aflată în expansiune” (Philip Wesley Comfort și Walter A. Elwell (ed.), Tyndale Bible Dictionary, 2001, p. 1165). Deși regiunea Iudeei se afla sub stăpânirea Imperiului Roman, pentru anumite probleme regiunea se afla sub jurisdicția sinedriului. „Procuratorii, precum Ponțiu Pilat sau Felix se bazau de tribunalele sau conciliile evreiești pentru rezolvarea multor probleme administrative” (The World of the New Testament: Cultural, Social, and Historical Contexts, p. 270). După cum am menționat anterior, în secolul I d.H. sinedriul era alcătuit din preoți, farisei, saduchei, cărturari și bătrâni (Marcu 15:1; Faptele apostolilor 23:1,6). Cel mai important rol în cadrul adunărilor îl aveau preoții, în mod special marele-preot.

Dușmănia preoților față de Hristos este evidentă din reacția lor la lucrarea Domnului, în mod special în Ierusalim. Pilat „pricepuse că preoții cei mai de seamă din pizmă Îl dăduseră în mâna lui” (Marcu 15:10). Ostilitatea lor față de Isus era atât de evidentă încât, în versetul următor, Marcu descrie cererea pe care aceștia i-o adresează lui Pilat de a-L condamna pe Isus la moarte: „Preoții cei mai de seamă au ațâțat norodul să ceară lui Pilat să le slobozească mai bine pe Baraba.”

Când Isus a fost crucificat, preoții (împreună cu cărturarii) „îşi băteau joc de El între ei şi ziceau: «Pe alţii i-a mântuit, şi pe Sine însuşi nu Se poate mântui! Hristosul, Împăratul lui Israel, să Se coboare acum de pe cruce, ca să vedem şi să credem!»” (Marcu 15:31,32). Ce ironie că, în timp ce Isus murea pe cruce, preoții, în entuziasmul lor necontrolat, au declarat că Cel de pe cruce era Hristosul, Împăratul lui Israel! Deși Isus este numit împărat de multe ori în acest capitol, Pilat este cel care o spune cel mai clar. Dar până și conducătorii națiunii israelite Îl numesc pe Isus Mesia și Împăratul lui Israel, chiar dacă în batjocură. Nu știu că, odată cu moartea lui Isus, necesitatea ca ei să aducă jertfele în sanctuarul pământesc era pe cale să înceteze. Marcu 15:37 spune: „Isus a scos un strigăt tare şi Şi-a dat duhul”, iar în versetul următor, evanghelia notează că „perdeaua dinăuntrul templului s-a rupt în două de sus până jos” (Marcu 15:38).

Templul era acum deschis. Așadar, nu mai avea sens să se continue aducerea de jertfe animale, pentru că Mielul lui Dumnezeu fusese deja ucis. Oricine accepta jertfa Domnului Isus putea face parte din împărăția Lui. Granițele împărăției au fost extinse, iar invitația de a intra în ea a fost adresată tuturor națiunilor.

**Obținerea aprobării Romei în procesul lui Isus**

Cetatea Ierusalim, în care s-au petrecut procesul și crucificarea lui Isus, făcea parte din regiunea Iudeea. Cu ani în urmă, Irod cel Mare controlase această zonă, inclusiv regiunea Galileea. Construise un palat în Ierusalim. Acum, în vremea lui Isus, Iudeea se afla sub supravegherea și controlul direct al Imperiului Roman. Astfel, era considerată o provincie romană, cu un guvernator numit de romani. În această perioadă din viața lui Isus, guvernatorul ales era Ponțiu Pilat – sau Pilat din Pont.

Așadar, înaintea lui Pilat L-au adus preoții pe Isus pentru a obține o condamnare oficială la moarte. Evanghelia după Marcu sugerează faptul că acțiunile lui Pilat erau în cele din urmă dictate de dorința lui de a mulțumi gloata însetată de sânge. În realitate, Pilat oscilează între convingerile conștiinței sale și slăbiciunea sa morală. Se luptă cu ideea de a-L elibera pe Isus, întrucât nu găsește niciun motiv să Îl condamne. Marcu descrie dilema lui Pilat în versetele 12-15 ale capitolului 15 din evanghelia sa. După interogarea lui Isus, Pilat nu poate găsi niciun motiv să Îl condamne. Apoi îi întreabă însă pe preoți: „Ce voiți să fac cu Acela pe care-L numiți Împăratul iudeilor?” (Marcu 15:12). Apoi, în Marcu 15:14, când preoții strigă: „Răstignește-L!”, Pilat răspunde: „Dar ce rău a făcut?” În cele din urmă, în Marcu 15:15, autorul ne lasă să privim pentru o clipă în inima prefectului roman și să vedem care este motivul pentru care hotărăște să Îl condamne pe Isus la moartea prin răstignire: „Pilat a vrut să facă pe placul norodului şi le-a slobozit pe Baraba, iar pe Isus, după ce a pus să-L bată cu nuiele, L-a dat să fie răstignit” (Marcu 15:15).

În mod ironic, nu conducătorii religioși, ci Pilat este cel care face aluzie de câteva ori la împărăția lui Dumnezeu, când Îl identifică pe Isus ca Împăratul iudeilor. Isus le-a deschis celor din poporul Lui posibilitatea împărăției lui Dumnezeu, dar invitația a fost respinsă de conducătorii națiunii. Guvernatorul secular L-a recunoscut pe Isus ca Împărat, iar Isus i-a permis să Îl numească așa. Din perspectiva lui Pilat, Isus a murit ca „Împăratul iudeilor”. Potrivit Evangheliei după Ioan, „Pilat a scris o însemnare pe care a pus-o deasupra crucii și era scris: «Isus din Nazaret: Împăratul iudeilor»” (Ioan 19:19).

Să clarificăm că, prin faptul că Îl numește pe Isus „Împăratul iudeilor”, Pilat nu recunoaște dimensiunea spirituală a împărăției lui Dumnezeu. Pilat I-a spus lui Isus: „Mie nu-mi vorbești? Nu știi că am putere să Te răstignesc și am putere să-Ți dau drumul?” (Ioan 19:10). Isus îi prezintă imediat lui Pilat lucrurile în perspectiva cosmică adecvată: „«N-ai avea nicio putere asupra Mea», i-a răspuns Isus, «dacă nu ți-ar fi fost dată de sus»” (Ioan 19:11). Cu alte cuvinte, Isus i-a spus lui Pilat: Nu sunt doar împăratul iudeilor, ci sunt mai presus de toate puterile și imperiile de pe pământ, inclusiv imperiul tău. Însemnătatea acestor cuvinte tulburătoare a rămas impregnată în mintea lui Pilat astfel încât „căuta să-I dea drumul” (Ioan 19:12). Cu toate acestea, înțelegerea lui Pilat cu privire la împărăția lui Dumnezeu era limitată de concepția că nu exista niciun împărat mai mare decât cezarul, împăratul roman (vezi Ioan 19:12,15).

Ellen G. White menționează de ce a permis Pilat ca Isus să fie răstignit: „Pilat a cedat în faţa cerinţelor gloatei. Ca să nu-şi piardă poziţia, L-a dat pe Domnul Hristos să fie crucificat. Dar, în ciuda măsurilor sale de precauţie, lucrul de care se temea cel mai mult s-a abătut ulterior asupra lui. I s-au luat toate onorurile şi a fost îndepărtat din înalta sa poziţie şi, ros de remuşcări şi cu mândria rănită, şi-a sfârşit viaţa nu la mult timp după crucificarea Domnului” (Hristos, Lumina lumii/Viața lui Iisus, p. 738).

**Iosif și împărăția lui Dumnezeu**

În timp ce conducătorii religioși nu recunoșteau autoritatea Domnului sau a împărăției Sale și în timp ce perspectiva lui Pilat asupra calității de împărat a lui Isus era limitată de propria sa viziune păgână asupra lumii, a existat cineva care a crezut și a acceptat împărăția despre care predica Isus: Iosif din Arimateea, un membru important al sinedriului. Evanghelia după Marcu spune că „şi el aştepta Împărăţia lui Dumnezeu. El a îndrăznit să se ducă la Pilat ca să ceară trupul lui Isus” (Marcu 15:43). Proclamarea lui Isus a avut un efect puternic asupra acestui membru de vază al societății iudaice. Acțiunile lui Isus începeau să dea primele roade. Capitolul se încheie cu acțiunile acestui lider iudeu, un bărbat care L-a descoperit în Isus pe Împăratul vieții sale și al tuturor bunurilor sale. Iosif din Arimateea și-a asumat întreaga responsabilitate și toate cheltuielile pentru înmormântarea Domnului. Când cei mai mulți dintre ucenici erau departe, iar poporul respinsese împărăția, a existat un om, Iosif din Arimateea, care a realizat că „s-a împlinit vremea și Împărăția lui Dumnezeu este aproape” (Marcu 1:15).

### IV. Aplicație

Pilat aproape că fusese convins să anuleze din dreptul lui Isus condamnarea la răstignire. Cu toate acestea, oamenii au strigat: „Dacă dai drumul omului acestuia, nu ești prieten cu Cezarul” (Ioan 19:12). Întreabă-i pe membrii grupei tale: Care sunt principiile și/sau factorii care ne motivează în prezent gândurile și deciziile de viață?