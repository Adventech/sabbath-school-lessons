---
title:  Semnul fiarei
date:   13/06/2018
---

Ce este deci acest semn pe care suntem avertizaţi să nu-l primim? Am văzut într-un studiu anterior că fiara a patra din Daniel 7, în a doua ei etapă (aceeaşi cu fiara ridicată din mare în Apocalipsa 13), „se va încumeta să schimbe vremurile şi legea” (vers. 25). O lege pe care a intenţionat să o schimbe este Sabatul, porunca a patra, singura dintre cele zece care se referă la timp şi care precizează că Dumnezeu „a făcut… cerurile, pământul şi marea şi tot ce este în ele, iar în ziua a şaptea S-a odihnit” (Exodul 20:11).

Solia primului înger – care ne îndreaptă atenţia tot către porunca a patra, pe care fiara a încercat să o schimbe – face apel să ne închinăm doar lui Dumnezeu, pentru că El este Creatorul. Apoi, după o avertizare despre soarta care îi aşteaptă pe cei ce aleg să i se închine fiarei şi icoanei ei se prezintă o caracterizare a poporului credincios al lui Dumnezeu (Apocalipsa 14:9,12).

`6. Dat fiind contextul imediat, ce ne spune această caracterizare despre importanţa Sabatului în cadrul evenimentelor finale? Apocalipsa 14:12`

Din „poruncile lui Dumnezeu” face parte şi porunca a patra, Sabatul, care arată că Dumnezeu este Creatorul şi singurul vrednic de închinare. Mulţi văd o legătură directă între semnul fiarei şi închinarea în ziua de duminică, falsul sabat, a cărui păzire nu a fost poruncită în Biblie, spre deosebire de păzirea sâmbetei.

Înseamnă că toţi creştinii care I se închină acum lui Dumnezeu duminica poartă semnul fiarei? Nu. Apocalipsa 13:15 spune că aceia care vor refuza să participe la această închinare falsă vor fi pedepsiţi cu moartea. La sfârşit, închinarea va deveni o chestiune de viaţă şi de moarte. Semnul fiarei va fi aplicat doar după ce fiecare om va fi avut ocazia de a lua o decizie definitivă. Deocamdată, nimănui nu i-a fost impus încă semnul fiarei.

`Poruncile lui Dumnezeu şi credinţa lui Isus – de ce sunt acestea chiar şi în momentul de faţa trăsăturile distinctive ale creştinului adevărat?`