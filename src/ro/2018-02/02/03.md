---
title:  Smerenia lui Daniel
date:   09/04/2018
---

Capitolul 2 din cartea Daniel i-a ajutat pe nenumăraţi oameni să creadă în Dumnezeul Bibliei. El prezintă o puternică dovadă raţională nu atât despre existenţa lui Dumnezeu, cât, mai ales, despre preştiinţa Sa.

`2. Citeşte Daniel 2. Ce dovezi avem în acest capitol despre existenţa lui Dumnezeu? Cum este posibil ca un om care a trăit în urmă cu mai bine de două mii cinci sute de ani să descrie cu atâta acurateţe situaţia din Europa de acum (vers. 40-43), dacă nu prin revelaţie divină?`

Daniel I-a atribuit lui Dumnezeu în mod deschis şi fără sfială meritul pentru descoperirea şi interpretarea visului. Ce simplu ar fi fost să-şi asume înţelepciunea şi capacitatea aceasta, mai ales că îi fuseseră deja recunoscute! însă el ştia că adevărul era altul. Rugăciunile sale şi ale prietenilor (vers. 17-23) dovedeau dependenţa lor totală de Dumnezeu. Fără El, ar fi murit şi ei odată cu ceilalţi înţelepţi.

Daniel a subliniat înaintea împăratului ideea că niciunul dintre înţelepţii, vrăjitorii şi magii lui nu reuşiseră să-i spună ce visase, dar că Dumnezeul cerului are puterea de a descoperi tainele, fiindcă El este singurul Dumnezeu adevărat.

În smerenia şi dependenţa lui de Dumnezeu, Daniel a reuşit astfel să fie un martor puternic. Şi dacă el a avut nevoie de smerenie atunci, cu cât mai mult avem noi nevoie de smerenie astăzi! El nu cunoştea planul de mântuire atât de bine cum îl cunoaştem noi. Dacă există un lucru care ar trebui să ne păstreze smeriţi, atunci acela este cunoaşterea efectelor jertfei Domnului Isus pe cruce.

`Ce ar trebui să ne înveţe jertfa Domnului Isus despre smerenie? Ce ne spune ea nu numai despre păcătoşenia noastră, ci şi despre dependenţa noastră totală de Dumnezeu pentru mântuire? Care ar fi soarta ta dacă nu ar exista jertfa Sa? Vezi Galateni 6:14.`