---
title:  Hristos în Apocalipsa (1)
date:   18/04/2018
---

Toate elementele cărţii Apocalipsa, de la structură până la conţinut, au un singur scop: să-L descopere pe Isus Hristos.

De aceea se începe cu cuvintele: „Descoperirea lui Isus Hristos” (Apocalypsis lesou Christou). Expresia aceasta este interpretată în două moduri principale: (1) „descoperirea de la Isus Hristos” şi (2) „descoperirea despre Isus Hristos” (Apocalipsa 1:2). Menţiunea că este o „descoperire” înlătură ideea că Apocalipsa ar fi o carte încifrată. Altminteri, de ce ar mai fi inclus Domnul cartea aceasta în Biblie, dacă n-ar fi dorit să fie înţeleasă de cititorii ei?

`6. Ce ne învaţă despre Isus pasajul din Apocalipsa 1:1-8?`

În Apocalipsa, Hristos este prezentat sub titlurile „Domnul împăraţilor pământului” (Apocalipsa 1:5), iar spre sfârşitul cărţii, „împăratul împăraţilor” (Apocalipsa 19:16). Ele ne dau asigurarea că Domnul şi Mântuitorul nostru este la cârma evenimentelor, în ciuda haosului şi confuziei de pe pământ.

În Apocalipsa 1:5, găsim o referire clară la Hristos ca Răscumpărător. Declaraţia că El „ne-a spălat de păcatele noastre cu sângele Său” indică spre moartea Sa ispăşitoare pe cruce. El nu numai că ne socoteşte neprihăniţi, ci ne şi sfinţeşte (1 Corinteni 6:11). În textele de acest tip găsim asigurarea mântuirii, a faptului că El ne spală de păcate, nu noi.

`7. Ce ne învaţă despre Isus Apocalipsa 1:7?`

În miezul credinţei creştine se află făgăduinţa revenirii lui Hristos pe nori. Evenimentul acesta va fi literal, va fi vizibil pentru toţi oamenii, va pune punct suferinţei, haosului şi degradării o dată pentru totdeauna şi va aduce împlinirea făgăduinţelor veşniciei.

`Ce ne învaţă despre Isus Apocalipsa 1:8? Ce imagini ale lui Isus ne inspiră curaj şi speranţă în încercările prin care trecem acum?`