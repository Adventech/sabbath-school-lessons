---
title:  Viitorul pe termen lung
date:   26/06/2018
---

`4. Care este marea noastră speranţă şi de ce? Tit 2:13`

Un conferenţiar şi-a prezentat odată concepţia despre originea universului spunând că, în urmă cu circa treisprezece miliarde de ani, „o masă minusculă cu o densitate infinit de mare a ieşit din nimic, apoi a explodat şi, în urma acelei explozii, a venit la existenţă universul nostru”. Nu a explicat şi cum a reuşit să apară din nimic acea „masă minusculă cu o densitate infinit de mare”. Doar a presupus, prin credinţă, că aşa s-a întâmplat.

Un poet spunea că în originea noastră se găseşte destinul nostru. Atunci, potrivit teoriei de mai înainte, nu ne aşteaptă un destin prea frumos, cel puţin nu pe termen lung. Universul apărut din această „masă minusculă cu o densitate infinit de mare” ar fi condamnat în final la dispariţie, împreună cu tot ce se găseşte în el, inclusiv cu omenirea.

Spre deosebire de această teorie, concepţia biblică despre originea noastră este raţională şi plină de speranţă. Prin harul Dumnezeului Creator, viitorul nostru pe termen lung este foarte luminos. Viitorul ne rezervă multe bucurii şi toate speranţele noastre se bazează pe făgăduinţa revenirii lui Isus.

`5. Despre ce vorbeşte Pavel în 2 Timotei 4:6-8 şi în ce îşi pune el speranţa?`

Pavel, deşi conştient că urmează să fie executat, are asigurarea mântuirii şi speranţa venirii lui Hristos (vers. 8). Ştie că-l aşteaptă „cununa neprihănirii”. În ciuda circumstanţelor imediate, care erau cel puţin dezolante (era în temniţă, în aşteptarea execuţiei), el ştia că perspectivele lui de viitor erau foarte bune. Şi aceasta pentru că se uita la imaginea de ansamblu, nu doar la circumstanţele imediate.

`Cum poţi avea speranţa pe care a avut-o Pavel, indiferent de circumstanţele în care te găseşti? Cum ne putem deprinde să vedem imaginea de ansamblu şi speranţa pe care ea ne-o inspiră?`