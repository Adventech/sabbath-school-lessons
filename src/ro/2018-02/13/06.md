---
title:  Viii şi morţii
date:   28/06/2018
---

Înainte să-l cheme afară din mormânt pe prietenul Său Lazăr, Isus a rostit următoarele cuvinte: „Eu sunt învierea şi Viaţa. Cine crede în Mine, chiar dacă ar fi murit, va trăi” (Ioan 11:25). Şi, în loc să le ceară celor prezenţi să-L creadă pe cuvânt, l-a înviat pe Lazăr, care, fiind mort de patru zile, mirosea greu (vers. 39).

`7. Ce se va întâmpla la a doua venire cu cei care au murit în Hristos? Romani 6:5; 1 Tesaloniceni 4:16; 1 Corinteni 15:42-44,53-55`

Şi cei care cred în Isus mor. Dar, potrivit cuvintelor Domnului, chiar dacă mor, vor trăi din nou. Aceasta înseamnă învierea morţilor. Acesta este motivul pentru care ne-am legat toate speranţele de a doua Sa venire.

Marea speranţă a revenirii lui Hristos este că experienţa învierii Sale din morţi va fi şi experienţa urmaşilor Săi credincioşi din toate secolele. Învierea Sa este garanţia învierii lor.

`8. Ce se va întâmpla cu oamenii care vor fi în viaţă? Filipeni 3:21; 1 Tesaloniceni 4:17`

Corpul celor credincioşi care vor fi în viaţă atunci va fi transformat în mod supranatural în corp nedegradabil, de acelaşi fel cu corpul pe care îl vor primi cei înviaţi din morţi. „Drepţii care sunt în viaţă vor fi transformaţi «într-o clipă, într-o clipeală din ochi». La glasul lui Dumnezeu, au primit un corp nou. Acum sunt făcuţi nemuritori şi, împreună cu sfinţii înviaţi, sunt ridicaţi pentru a-L întâlni pe Domnul lor în atmosfera planetei Pământ.” (Ellen G. White, Tragedia veacurilor, ed. 2011, p. 530)

`Ce lucruri din lumea aceasta sunt extrem de importante pentru tine? Pentru care dintre ele ai fi dispus sa renunţi la viaţa veşnica?`