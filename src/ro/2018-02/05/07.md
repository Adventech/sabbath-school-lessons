---
title:  Un gând de încheiere
date:   04/05/2018
---

Cartea Evrei arată că sanctuarul pământesc este modelul, sau tipul, lucrării pe care Hristos avea să o îndeplinească pentru noi pe pământ, ca Miel de jertfă, şi în cer, ca Mare-Preot al nostru. Sanctuarul israelit a avut dintotdeauna menirea de a fi o reprezentare a Evangheliei. El trebuia să-i înveţe pe evrei despre planul de mântuire, care era alcătuit din sacrificiu, mijlocire, judecată şi îndepărtarea definitivă a păcatului. Cartea lui Daniel ne oferă clarificări cu privire la dimensiunea apocaliptică (legată de timpul sfârşitului) a lucrării finale a lui Hristos în sanctuarul ceresc. „Cu accentul pus pe curăţire, judecată şi dezvinovăţire, viziunile apocaliptice din Daniel proiectează simbolurile din Ziua Ispăşirii pe scena evenimentelor din perioada finală a istoriei pământului. Curăţirea este asociată direct cu sanctuarul ceresc şi cu lucrarea lui Mesia în calitate de împărat şi preot. Viziunile introduc elementul timp, ajutându-l pe cititor să identifice momentul exact din istoria mântuirii în care Mesia avea să-Şi înceapă lucrarea finală de curăţire, judecată şi dezvinovăţire din locaşul ceresc al lui Dumnezeu.” – Handbook of Seventh-day Adventist Theology, Review and Herald Publishing Association, ed. 2000, p. 394

**Biblia şi cartea istoria mântuirii – studiu la rând**

**Biblia**: Ioan 17 – Faptele apostolilor 2

`1. De ce au spus conducătorii iudei că nu pot să-L omoare pe Isus?`

`2. Unde scrie că Isus a făcut multe alte semne şi multe alte lucruri, pe care Ioan nu le-a scris în „cartea” sa?`

`3. Cum este exprimată distanţa de la Muntele Măslinilor până la Ierusalim?`

`4. Ce anume a determinat adunarea mulţimii care i-a auzit pe ucenici vorbind în mai multe limbi?`

**Istoria mântuirii**, capitolul 10

`5. În ce condiţii nu ar mai fi fost pus Avraam la cea mai înfricoşătoare încercare?`