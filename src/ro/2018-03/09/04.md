---
title:  În Tesalonic şi Bereea
date:   28/08/2018
---

După ce au fost eliberaţi din închisoare, Pavel şi Sila au plecat din Filipi (Faptele 16:35-40) şi s-au oprit în Tesalonic, capitala Macedoniei.

`4. Ce reacţie au avut iudeii din Tesalonic când au văzut ce succes a avut lucrarea lui Pavel printre neamuri? Faptele 17:1-9`

Ca de obicei, Pavel a căutat să meargă mai întâi la sinagogă. Mulţi greci temători de Dumnezeu şi nu puţine femei de seamă au acceptat Evanghelia. Precizarea că ei „au trecut de partea lui Pavel şi a lui Sila” (vers. 4) ne lasă să înţelegem că ei au format un grup separat şi se adunau aparte de sinagogă, probabil în casa lui Iason.

Din duşmănie, adversarii lor au stârnit o răscoală. Planul lor era să-i aducă pe Pavel şi pe Sila – Timotei nu este amintit – în faţa adunării cetăţii şi să le aducă acuzaţii. Negăsindu-i pe misionari, i-au dus cu forţa pe Iason şi pe alţi credincioşi înaintea autorităţilor locale, sub acuzaţia de adăpostire a unor agitatori politici.

`5. Ce reacţie au avut iudeii din Bereea? Faptele 17:10-15`

Termenul eugenēs (vers. 11) avea sensul de bază „de viţă nobilă”, dar a căpătat sensul mai general de atitudine deschisă, lipsită de prejudecăţi, sens pe care îl are probabil aici. Iudeii din Bereea nu sunt lăudaţi pentru că au fost de acord cu Pavel şi cu Sila, ci pentru că au fost dispuşi să cerceteze Scripturile personal şi zilnic ca să verifice declaraţiile misionarilor. Acceptarea Evangheliei sub imboldul emoţiilor, fără necesara convingere a minţii, tinde să fie superficială şi de scurtă durată.

Eforturile rodnice ale lui Pavel în Bereea au fost şi de data aceasta întrerupte de persecuţie. În aceste condiţii, a fost nevoit să se deplaseze spre sud, spre Atena.

`Care este cea mai recentă ocazie în care ai cercetat Scripturile cu râvnă ca să vezi dacă ce ţi s-a spus este într-adevăr aşa?`