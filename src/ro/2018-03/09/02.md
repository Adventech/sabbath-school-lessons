---
title:  Înapoi, în Listra
date:   26/08/2018
---

Luca derulează evenimentele rapid înainte, parcă nerăbdător să dezvăluie că Pavel s-a întors în Derbe şi în Listra. Despre Siria şi Cilicia, nu menţionează decât că a străbătut aceste zone şi a întărit bisericile de acolo (Faptele 15:41).

`1. Ce ne spune decizia lui Pavel de a-l supune circumciziei pe Timotei, despre tactul lui în lucrarea cu oamenii? Faptele 16:1-13`

Timotei avea tată grec şi mamă evreică creştină (ştim că numele ei era Eunice). Nu era circumcis, dar cunoştea Scripturile de mic (2 Timotei 3:15), ceea ce înseamnă că era un creştin pios. El câştigase deja respectul şi admiraţia tuturor credincioşilor din zonă.

Timotei era considerat evreu datorită mamei sale şi nu fusese circumcis în a opta zi de viaţă, probabil din cauză că tatăl lui era grec.

Pavel a decis să-l circumcidă, ca să-l poată lua cu el în lucrare şi să poată intra cu el în sinagogile evreieşti fără ca tânărul să fie acuzat de apostazie.

După ce a trecut prin cetăţile în care lucrase în prima călătorie misionară, Pavel a decis să se îndrepte către sud-vest, probabil spre Efes, o cetate din provincia Asia, însă Duhul Sfânt l-a oprit. După aceea a pornit către nord, încercând să ajungă în Bitinia, dar şi de data aceasta a fost oprit de Duhul Sfânt într-un mod care nu este precizat. Cum trecea deja prin Misia, singura alternativă era să meargă spre vest, spre portul maritim Troa, de unde putea pleca pe mare în mai multe direcţii.

Dumnezeu i-a arătat apoi într-o viziune că trebuia să traverseze Marea Egee spre Macedonia. Cei care-l însoţeau au înţeles atunci că Dumnezeu îi chema să le vestească Evanghelia macedonenilor.

`Gândeşte-te la motivul pentru care l-a circumcis Pavel pe Timotei. Cum ai proceda într-o situaţie în care ţi se cere să faci lucruri cu care nu eşti de acord şi pe care nu le consideri necesare, dar despre care ţi se spune că servesc unui scop mai înalt?`