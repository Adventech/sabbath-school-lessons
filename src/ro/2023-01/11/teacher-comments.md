---
title:  Material Pentru Instructori
date:   17/03/2023
---

### I. Privire generală
Trebuie să căutăm întâi Împărăția lui Dumnezeu (Matei 6:34) pentru
că El este Creatorul și Susținătorul tuturor lucrurilor (Geneza 2:7;
Psalmii 119:91). El este Păstorul nostru (Psalmii 23), Ajutorul nostru în
nevoie (Psalmii 46:1). Este mai bine să ne încredem în El (Psalmii 118:8)
decât în oameni (Psalmii 17:5).

În toiul unei crize naționale, Iosafat a avut încredere în Dumnezeu
și în profeți (2 Cronici 20:20). Rămășița lui Dumnezeu ar trebui să
aibă – și va avea – o credință la fel (Apocalipsa 12:17; 19:10; 2 Timotei
3:14-17). O asemenea încredere în puterea divină favorizează siguranța
spirituală și prosperitatea bisericii. În schimb, David a căutat siguranța
în numărul oamenilor pe care îi avea (1 Cronici 21:1-14) în scop militar
(1 Cronici 21:5), cu rezultate tragice.

Biblia ne învață că, pe lângă încrederea în Dumnezeu, trebuie să fim
chibzuiți (Proverbele 6:8; 27:22). Prin urmare, viața noastră ar trebui
să fie modestă, temperată și fără ostentație (1 Timotei 2:8). Acumularea
de bogății materiale poate cauza îngrijorare nejustificată, umbrind fericirea.
O astfel de îngrijorare ne expune riscului de a ne pierde credința.
Prin urmare, trebuie să avem grijă să nu iubim bogățiile și să nu ne încredem
mai mult în ele decât în Dumnezeu (Proverbele 11:28; 1 Timotei
6:10).

În plus, banii își pot pierde valoarea oricând, pentru că în cele din
urmă nu vom mai putea cumpăra sau vinde (Apocalipsa 13:17). În final,
banii vor pieri în foc (2 Petru 3:10-12), împreună cu pofta firii pământești,
pofta ochilor și lăudăroșia vieții (1 Ioan 2:15-17). Credincioșia în zecimi
și daruri acum este unul dintre modurile prin care ne întoarcem la
Dumnezeu (Maleahi 3:7,8), de care trebuie să ne temem în toate zilele
vieții noastre (Deuteronomul 14:22). Făcând lucrul acesta, ne pregătim
să traversăm cu bine perioada marii încercări.

### II. Comentariu
Chiar dacă „necazul cel mare” este o perioadă de mare frământare
și suferință pentru poporul lui Dumnezeu (Psalmii 34:19; Ioan 16:33),
trebuie să rămânem credincioși (1 Corinteni 4:2).

**Încrederea în Dumnezeu ca pregătire zilnică**

Odată cu intrarea păcatului în această lume (Geneza 2:17), viața s-a
umplut de spini și mărăcini (Geneza 3:16-19), de asuprire (Eclesiastul
4:1), de durere și trudă (Eclesiastul 2:22,23). Dar trebuie să ne încredem
în Dumnezeu și să progresăm în credință, întărindu-ne pentru
marile încercări care vor veni (Ieremia 12:5). O viață de dependență și
credincioșie față de Dumnezeu în micile încercări zilnice ne ajută să ne
pregătim pentru încercările mai mari care vor veni. „Cine este credincios
în cele mai mici lucruri este credincios şi în cele mari” (Luca 16:10).

Așadar, cinstește-L pe Dumnezeu acum cu darurile tale oferite din
recunoștință! De asemenea, respectă-ți jurămintele (în special cele făcute
la botez), pentru că Dumnezeu promite să le răspundă și să îi salveze
pe cei care Îi sunt credincioși, în ziua necazului și a încercării lor
(Psalmii 50:14,15). Cuvântul „necaz” (ebr., tsarah) înseamnă literal
„strâmtorare”, în sensul de problemă, restriște, nenorocire, adversitate,
chin și supărare, care îi afectează deopotrivă și pe bogați, și pe săraci,
și pe credincioși, și pe necredincioși. Dar avem certitudinea că, în toate
încercările noastre, Dumnezeu ne oferă alinare și răspunde cererilor
noastre, după voia Lui (1 Ioan 5:14).

**Credincioși în ce ține de bogăție**

Uneori, chestiunile financiare ne fură somnul (Eclesiastul 5:12), atrag
hoții (Matei 6:19) sau prieteni falși (Proverbele 14:20; 19:4), dau naștere
lăcomiei (Eclesiastul 4:8; 5:10) și pot duce la aroganță (Proverbele 28:11)
sau indiferență față de alții (Proverbele 18:23). Nu ne putem lipi inima
de bogății (Psalmii 62:10). În plus, falimentul (Proverbele 5:14; 27:24)
poate fi uneori inevitabil și dureros. Așadar, este întotdeauna înțelept să
ne amintim că este mai bine să avem mai puțin, în Domnul, decât mult,
cu tulburare (Proverbele 15:16).

Iosafat avea bogății și armate, dar nici nu se comparau cu criza
neașteptată care îi stătea în față. Această criză era mai mare decât orice
lucru pentru care s-ar fi putut pregăti. Cu toate acestea, Iosafat s-a
încrezut în Domnul și în călăuzirea profetică, iar istoria lui a devenit o
mărturie a marii salvări divine (2 Cronici 20:1-22). Această istorie incredibilă
este o lecție pentru Biserica Adventistă, să se încreadă în Domnul
și în îndrumarea profetică pe care a primit-o (2 Cronici 20:20; Efeseni
4:11-13; Apocalipsa 12:17; 19:10).

În paralel, avem istoria lui David, care și-a atras nemulțumirea lui
Dumnezeu din cauza îngâmfării. Cu toate dovezile de protecție și grijă
divină din trecutul său, David a păcătuit prin numărarea poporului
(1 Cronici 21:1-14) fără a-și consulta profetul (1 Cronici 21:1-4,9-13). S-ar
putea să credem că noi nu avem nevoie de îndrumare profetică. Ce repede
ne dăm seama de nechibzuința noastră atunci când se instalează
haosul! Faptul că mânia și judecata divină au venit asupra israeliților
(2 Samuel 24:1; 1 Cronici 21:7,11,12) arată că, într-o oarecare măsură, au
fost părtași la păcatul regelui.

În gândirea ebraică, Dumnezeu este cel care controlează totul în cele
din urmă (Daniel 4:35; Isaia 46:10). Nici măcar o vrabie nu piere fără
ca Tatăl să știe (Matei 10:29). Totul se întâmplă numai cu permisiunea
sau cu voia divină, care, în același timp, respectă alegerile și responsabilitatea
individuală (2 Samuel 24:11,12; Deuteronomul 30:19). Când faraonul
și-a împietrit inima (Exodul 8:15,19,32), Biblia a atribuit uneori
lui Dumnezeu acest fapt (Exodul 10:20,27; 11:10), arătând că Dumnezeu
i-a permis faraonului să facă propriile alegeri. Dumnezeu limitează răul,
dar, în final, persoana în cauză ia decizia și poartă responsabilitatea pentru
alegerile sale.

În cazul lui David, numărarea poporului nu era nici interzisă și nici
păcat (Numeri 1:2,3,19). Dar, în acea situație particulară, numărarea a
fost un păcat (1 Cronici 21:8) poate pentru că David și-a pus încrederea
în iluzia puterii militare (1 Cronici 21:5), în loc să se încreadă în adevărata
sursă a puterii, Dumnezeu (Ieremia 17:5). Lecția pentru noi aici este
că Dumnezeu este deasupra tuturor lucrurilor. Trebuie să mergem la El,
înainte să apelăm la mijloace umane de salvare.

Cunoașterea, puterea, faima, frumusețea fizică și pozițiile influente
pot avea, fără frica de Domnul, consecințe negative precum cele ale dobândirii
de bogății fără binecuvântarea sau ajutorul lui Dumnezeu. Prin
urmare, trebuie să apreciem înțelepciunea divină mai mult decât orice
dar material (Proverbele 2:1-6; 4:7; 8:11).

**Credincioși în ce ține de sărăcie**

O lipsă acută de bani poate fi de asemenea dăunătoare, având în vedere
că are efectul opus celui avut de bogății. Săracii sunt asupriți (Psalmii
10:2), disprețuiți (Proverbele 14:20; 19:7) și exploatați (Deuteronomul
24:14). De aceea cei înțelepți se roagă pentru echilibru (Proverbele 30:8).
Dumnezeu este atât Domnul bogaților, cât și al săracilor (Proverbele 22:2). El nu îi disprețuiește pe săraci pentru că sunt săraci, deoarece
propriul Lui Fiu a venit ca un sărac printre săraci (2 Corinteni 8:9). Nici
nu îi favorizează pe bogați pentru că sunt bogați, deoarece toate bogățiile
sunt ale Lui (Hagai 2:8). În schimb, Dumnezeu le cere tuturor copiilor
Lui să Îi administreze mijloacele cu conștiinciozitate (1 Corinteni 4:2;
Apocalipsa 2:10).

Ar trebui să nu uităm că motivul pentru care avem încredere în ajutorul
divin este acela că Dumnezeu a făcut „cerurile și pământul” (Psalmii
121:1,2). Același raționament a fost rostit de Melhisedec înainte să primească
zecimea lui Avraam (Geneza 14:19,20) și a fost motivul pentru
care patriarhul a respins bogățiile nelegiuitei Sodoma (Geneza 14:22,23).

**Dependența de Dumnezeu este o experiență de învățare**

În metoda biblică de însușire a cunoștințelor, învățarea (ebr., lamad)
implică teoria și practica, după cum o demonstrează religia Israelului
din vechime. Conform cărții Deuteronomul, învățarea ar trebui să
se producă prin: auzire (4:10), prin prezentarea principiilor înaintea
poporului (4:5,14; 31:12), prin cântarea cuvintelor lui Dumnezeu
(31:19,22) și prin citire (17:19). În plus, cunoștințele ar trebui transmise
copiilor atunci când stau jos, când pășesc, când merg la culcare și când se
trezesc (11:19), încurajând astfel comuniunea și încrederea în legământul
cu Dumnezeu.

Pasajele de mai sus leagă în mod frecvent ideea de a învăța (lamad)
cu ideea de a pune în practică, sugerând că învățarea are loc prin experimentarea
adevărurilor lui Dumnezeu și a temerii de Domnul. În acest
sens, zecimile și darurile erau, și sunt în continuare, porunci divine,
întrucât îi învață pe oameni dedicarea față de lucrarea lui Dumnezeu
(Maleahi 3:8-10), precum și să-L onoreze și să laude (ebr., kabad) numele
Său (Proverbele 3:9). Obiectivul general al învățării din practicile
religioase ale Israelului este ilustrat în practica celei de a doua zecimi,
consacrată închinării familiale și binefacerii: „ca să te înveți să te temi
totdeauna de Domnul” (Deuteronomul 14:23). (Vezi Ellen G. White,
Patriarhi și profeți, p. 530-536.)

**Credincioșia în pregătirea pentru încercările zilelor finale**

În zilele finale ale istoriei, oamenii vor fi iubitori de bani. Trebuie să
ne ferim de influența lor (2 Timotei 3:1-5), pentru că lăcomia este idolatrie
(Efeseni 5:5). Ioan ne avertizează că idolatrii nu vor intra în cetatea cea sfântă (Apocalipsa 22:14,15). În plus, într-o zi, măsurile legale îi vor
împiedica pe cei care fac parte din poporul lui Dumnezeu să vândă sau
să cumpere (Apocalipsa 13:11-17) și tot ceea ce a fost cândva păstrat deși
era a Domnului, împreună cu toate bogățiile Babilonului (Apocalipsa
18:10-16), va pieri în foc (2 Petru 3:3-10).

Moartea este neașteptată. Faptul că cei morți nu sunt conștienți de
trecerea timpului până la venirea lui Isus face ca moartea să fie ca un
somn (1 Tesaloniceni 4:13,14; 1 Corinteni 15:52). Așadar, trebuie să fim
întotdeauna corecți în toate, cât încă mai avem suflare de viață. Din perspectiva
și experiența noastră, venirea lui Hristos va fi la fel de rapidă ca
ziua morții noastre, pentru că perioada dintre moarte și înviere va fi ca
un clipit din ochi. Răsplata finală va fi atunci dată fiecăruia după faptele
lui (Matei 16:27).

Părtășia cu Dumnezeu în fiecare zi și traiul modest trebuie să fie reguli
de viață, pentru că nu știm ceasul venirii Domnului (Matei 24:42,44).

### III. Aplicație
În ultima vreme, zilele au fost grele (2 Timotei 3:1). Având în minte
aceste greutăți, amintește-le membrilor grupei că Dumnezeu le cere să
împlinească două datorii sfinte: (a) să contribuie la înaintarea Împărăției
lui Dumnezeu pe acest pământ și (b) să rămână credincioși în vremurile
de încercare și de persecuție.

`Urmașii lui Dumnezeu trebuie să acorde atenție înaintării lucrării lui Dumnezeu.`

„Lucrarea lui Dumnezeu trebuie să se extindă. Dacă oamenii vor asculta
sfatul Său, nu vor mai fi multe bunuri în posesia lor care să fie
distruse în conflagrația finală. Toți își vor fi depus comoara acolo unde
molia și rugina nu pot să o strice, iar inima lor nu va mai fi legată de
nimic de pe pământ” (Ellen G. White, Sfaturi privind administrarea
creștină a vieții, p. 60).

**1** Cum poți fi mai credincios în privința mijloacelor de care dispui? În ce
măsură păstrezi pentru tine partea lui Dumnezeu care va fi distrusă „în
conflagrația finală”?

**2** Soția lui Lot a privit în urmă la bunurile de care inima ei era legată; astfel
a avut parte de un sfârșit tragic (Geneza 19:26). Ce poți face pentru ca
inima ta să nu fie „legată de nimic de pe pământ” și să nu te uiți în urmă,
cum a făcut soția lui Lot?

**Trebuie să fim credincioși în mijlocul greutăților.**

„Când Lumina lumii trece pe lângă noi, vom vedea că greutățile sunt
de fapt un privilegiu, că există ordine în încurcături, succes în aparentul
eșec. Calamitățile vor fi văzute ca binecuvântări deghizate; nenorocirile,
ca acte de îndurare” (Ellen G. White, Educație, p. 270).

Chiar și cei care sunt credincioși trec prin încercări (Ioan 16:33). Roagă
un membru al grupei să povestească modul în care a învățat să depindă
cu totul de Dumnezeu în încercări. Cum l-a învățat această experiență că
Dumnezeu controlează toate lucrurile și face totul spre binele lui? Cum
i-a întărit această experiență încrederea în Dumnezeu și în credincioșia
Lui? Roagă și pe alți membri să-și împărtășească lecțiile pe care le-au
învățat din experiența acestui membru al grupei.
