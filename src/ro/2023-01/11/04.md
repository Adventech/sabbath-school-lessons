---
title:  E timpul să simplificăm lucrurile?
date:   14/03/2023
---

Ce ar trebui să facă adventiștii de ziua a șaptea ca răspuns la vremurile
dificile? Să ne chircim la pământ, în poziția de supraviețuire?
Nu! Ci exact opusul. Pentru că știm că sfârșitul lumii și a doua venire
a lui Hristos sunt aproape, vrem să ne folosim agoniseala pentru a le
împărtăși altora vestea bună a Evangheliei și ce a pregătit Dumnezeu
pentru cei care Îl iubesc. Înțelegem că într-o zi, curând, tot ce este pe
acest pământ va arde.

`3 Citește 2 Petru 3:3-12. Ce ne transmite Petru aici?`

Înțelegem din Cuvântul lui Dumnezeu că El nu trimite camionete
pentru a ne muta lucrurile în cer. Totul va fi ars în conflictul final, când
toate urmele păcatului și ale răului, cu excepția cicatricilor de pe mâinile
lui Isus, vor fi distruse pentru totdeauna. Așadar, ce ar trebui să facem
cu bunurile noastre? „Acum e momentul ca frații noștri să își reducă, nu
să își mărească avuția. Suntem pe punctul de a ne muta într-o țară mai
bună, chiar cerească. De aceea, să nu ne consolidăm casa pe pământ, ci
să ne restrângem bunurile cât mai mult posibil” (Ellen G. White, Sfaturi
privind administrarea creștină a vieții, p. 59).

Desigur, Ellen White a scris aceste cuvinte în urmă cu peste un secol.
Dar principiul rămâne același: timpul este întotdeauna scurt, pentru
că viețile noastre sunt întotdeauna scurte. Ce sunt, în comparație cu
veșnicia, 60 sau 80 sau 100 de ani (dacă ai gene bune și trăiești sănătos)?
Viața ta se poate încheia înainte să termini de citit studiul din această
săptămână și următorul lucru pe care îl vei ști va fi a doua venire a lui
Isus. (Uau, a fost repede la urma urmei, nu-i așa?)

În calitate de creștini adventiști de ziua a șaptea, trebuie să trăim întotdeauna
în lumina veșniciei. Bineînțeles că trebuie să lucrăm din greu
pentru a ne împlini nevoile noastre și ale familiei noastre; dacă am fost
binecuvântați cu bogăție, nu este nimic rău să ne bucurăm de ea acum,
atâta vreme cât nu devenim lacomi și suntem generoși cu cei nevoiași.
Trebuie însă să nu uităm niciodată că orice adunăm pe acest pământ este
trecător, efemer, și, dacă nu suntem atenți, ne poate corupe spiritual.

`Dacă ai ști că Isus va reveni în viitorul foarte apropiat, ce ai schimba în viața ta?`