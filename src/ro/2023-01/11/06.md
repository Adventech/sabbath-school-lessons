---
title:  Când nimeni nu va putea cumpăra sau vinde
date:   16/03/2023
---

Biblia zugrăvește o imagine dureroasă a lumii de dinainte de a doua
venire a lui Isus. Daniel vorbește despre „o vreme de strâmtorare cum
n-a mai fost de când sunt neamurile și până la vremea aceasta” (Daniel
12:1). Cartea Apocalipsa vorbește și ea despre vremuri grele înainte de
revenirea lui Hristos.

`6 Citește Apocalipsa 13:11-17. Ce legătură au elementele financiare cu persecuția de la sfârșitul timpului?`

Cât de mult se bazează viața noastră prezentă pe cumpărat sau vândut?
A nu putea să cumperi sau să vinzi nimic înseamnă a nu putea să
funcționezi în societate. Presiunea asupra celor care rămân credincioși
va fi atunci enormă. În plus, cu cât ai mai mulți bani, cu atât miza ta va fi
mai mare în această lume, cel puțin în ceea ce privește posesiunile materiale,
așa că presiunea de a te conforma va fi cu siguranță și mai puternică.
Cum ne pregătim, în acest caz? Ne pregătim acum, asigurându-ne că
prin harul lui Dumnezeu nu suntem sclavii banilor sau ai lucrurilor din
această lume. Dacă nu suntem legați de ele acum, nu vom fi nici atunci
când, pentru a fi credincioși, va trebui să renunțăm la ele.

`7 Citește Deuteronomul 14:22 și ultima parte a versetului 23. Ce făceau cei din poporul lui Dumnezeu cu profitul sau cu producția lor din fiecare an? De ce le-a cerut Dumnezeu să facă lucrul acesta?`

Dumnezeu a explicat prin Moise că unul dintre motivele instituirii sistemului
zecimii era acela ca oamenii să învețe să se teamă întotdeauna de
Dumnezeu – „ca să te înveți să te temi totdeauna de Domnul Dumnezeul
tău” (Deuteronomul 14:23). În paralelismul poetic din Psalmii 31:19, vedem
că teama este sinonimă cu încrederea: „O, cât de mare este bunătatea
Ta, pe care o păstrezi pentru cei ce se tem de Tine și pe care o arăți
celor ce se încred în Tine.”
Aceste versuri paralele ne arată că a te teme de Domnul înseamnă a
te încrede în El. Prin urmare, înțelegem că Dumnezeu a stabilit sistemul
zecimii pentru a ne proteja de egoism și a ne încuraja să avem încredere
că El ne va purta de grijă. Chiar dacă fidelitatea în returnarea zecimii nu
este o garanție că oamenii vor rămâne credincioși până la final, cei care
nu sunt corecți cu privire la zecime cu siguranță se expun unui risc.