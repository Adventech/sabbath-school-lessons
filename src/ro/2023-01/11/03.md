---
title:  Încredere în Dumnezeu, nu în propriile resurse!
date:   13/03/2023
---

Regele David era în cunoștință de cauză. Ar fi trebuit să știe din experiența
celui mai bun prieten al lui, Ionatan, că, atunci când ai făcut un
legământ cu Dumnezeu, nu contează dacă ai mulți oameni sau puțini:
Dumnezeu îți poate da biruința. În 1 Samuel 14:1-23, Biblia relatează
modul în care Ionatan, fiul lui Saul, și purtătorul lui de arme au învins
o întreagă garnizoană a filistenilor – cu ajutorul lui Dumnezeu. În ciuda
acestei experiențe și a multor altora din istoria poporului lui Dumnezeu,
când au venit vremuri grele asupra regelui David, acesta i-a permis lui
Satana să îl ispitească să se încreadă în propria putere și iscusință.

`2 Citește 1 Cronici 21:1-14. De ce a decis David să-i numere pe israeliți sau să calculeze numărul de soldați? De ce l-a sfătuit comandantul său, Ioab, să nu facă lucrul acesta?`

De notat că numărarea soldaților a fost ideea lui Satana. El l-a ispitit
pe David să se încreadă în puterea lui în loc să se bazeze pe providența
lui Dumnezeu că îl va apăra. Ioab, liderul armatei israelite, a încercat
să îl convingă pe David să nu numere poporul, pentru că Îl văzuse pe
Dumnezeu acționând în favoarea lui Israel, dar David a poruncit să se
continue cu numărătoarea. Acțiunile lui au adus dezastrul asupra poporului,
după cum transmite textul.

Nimeni nu s-a încrezut vreodată în Domnul în zadar. De fiecare
dată când lupți pentru Dumnezeu, pregătește-te! Și pregătește-te
bine! Există o zicere atribuită conducătorului britanic Oliver Cromwell
(1599-1658), care înaintea unei bătălii ar fi spus armatei sale: „Încredeți-
vă în Dumnezeu, băieți, și păstrați-vă praful uscat!” (Praful era praful
de pușcă.) Cu alte cuvinte, faceți tot ce puteți pentru a birui, dar în
final fiți conștienți că numai Dumnezeu vă poate oferi victoria.

În contextul nostru imediat, este foarte ispititor să ne punem încrederea
în puterea guvernului sau în conturile noastre bancare, dar, în
fiecare criză menționată în Biblie, când poporul și-a pus încrederea în
Dumnezeu, El a onorat încrederea oamenilor și a avut grijă de ei.

Ar trebui să folosim vremea prezentă pentru a ne împăca cu
Dumnezeu, a ne plăti datoriile și a fi darnici cu ceea ce ne-a fost oferit.

`Cum găsim echilibrul între faptul de a ne da toate silințele, de exemplu pentru a fi independenți financiar, și în același timp să avem încredere că Dumnezeu Se va îngriji de tot ce avem nevoie?`