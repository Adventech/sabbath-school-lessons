---
title:  Prioritățile
date:   15/03/2023
---

Parabolele și învățăturile lui Isus, istoriile de viață ale personajelor
biblice și sfaturile lui Ellen White arată clar că nu există un angajament
față de Hristos cu jumătate de inimă. Fie suntem de partea Domnului,
fie nu suntem.
Când a fost întrebat de un cărturar care este cea mai mare poruncă,
Isus a răspuns: „Să iubești pe Domnul Dumnezeul tău cu toată inima
ta, cu tot sufletul tău, cu tot cugetul tău și cu toată puterea ta” (Marcu
12:30). Când Îi dăruim totul lui Hristos, nu mai rămâne nimic pentru un
alt stăpân. Așa stau lucrurile. Așa trebuie să stea.

`4 Citește Matei 6:24. Cum ai trăit personal adevărul din aceste cuvinte?`

Observăm că Isus nu a spus că este greu să slujești și lui Dumnezeu, și
banilor sau că trebuie să fii atent la modul în care le slujești ambilor. El
a spus că nu se poate să le slujești ambilor. Punct. Acest gând ar trebui
să pună un pic de frică și cutremur în sufletele noastre (Filipeni 2:12).

`5 Citește 1 Ioan 2:15-17. Cum se manifestă cele trei lucruri în lumea noastră și de ce pericolul reprezentat de ele este uneori mai subtil decât realizăm?`

Nu este de mirare că Pavel a scris: „Gândiți-vă la lucrurile de sus, nu
la cele de pe pământ” (Coloseni 3:2). Desigur, așa ceva e mai ușor de zis
decât de făcut, pentru că lucrurile lumii sunt aici, în fața noastră, în fiecare
zi. Ispita a „tot ce este în lume” (1 Ioan 2:16) este puternică; nevoia
de satisfacție imediată este întotdeauna acolo, șoptindu-ne la ureche sau
trăgându-ne de mânecă ori ambele. Nu a simțit până și cel mai credincios
creștin măcar un pic de dragoste pentru lucrurile „de pe pământ”?
Chiar dacă știm că într-o zi toate vor pieri, tot simțim atracția, nu-i așa?
Vestea bună însă este că nu trebuie să lăsăm această atracție să ne îndepărteze de Dumnezeu.

`Citește 2 Petru 3:10-14. Ce impact au aceste cuvinte asupra modului în care trăim, inclusiv asupra a ceea ce facem cu resursele noastre?`