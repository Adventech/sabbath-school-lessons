---
title:  Dumnezeu, pe primul loc
date:   12/03/2023
---

`1 Citește 2 Cronici 20:1-22. Ce principii spirituale putem extrage din această istorisire, indiferent de situațiile cu care ne confruntăm?`

Spre sfârșitul domniei lui Iosafat, Iuda a fost invadat. Iosafat era un
om curajos și viteaz. Ani la rândul își întărise armatele și cetățile fortificate.
Era bine pregătit să se confrunte cu aproape orice inamic. Cu toate
acestea, în această situație de criză, nu și-a pus încrederea în propria
putere, ci în puterea lui Dumnezeu. A hotărât să Îl caute pe Domnul și
a proclamat un post în toată țara lui Iuda. Poporul s-a adunat în curtea
templului, așa cum se rugase Solomon să facă dacă se va confrunta cu
pericole. Toți bărbații din Iuda au stat înaintea Domnului împreună cu
soțiile și copiii lor. S-au rugat ca Dumnezeu să îi deruteze pe inamicii
lor astfel încât numele Lui să fie slăvit. Apoi s-a rugat regele: „Noi suntem
fără putere înaintea acestei mari mulțimi care înaintează împotriva
noastră și nu știm ce să facem, dar ochii noștri sunt îndreptați spre
Tine!” (2 Cronici 20:12).

După ce s-au predat astfel lui Dumnezeu, Duhul Domnului a venit
peste un om al lui Dumnezeu, care a spus: „Nu vă temeți și nu vă
înspăimântați dinaintea acestei mari mulțumi, căci nu voi veți lupta, ci
Dumnezeu. […] Nu veți avea de luptat în lupta aceasta; așezați-vă, stați
acolo și veți vedea izbăvirea pe care v-o va da Domnul” (2 Cronici 20:15-17).

Așa că, a doua zi dimineața devreme, regele a adunat poporul cu corul
leviților în frunte, ca să cânte laude lui Dumnezeu. Apoi a îndemnat
poporul: „Încredeți-vă în Domnul Dumnezeul vostru, și veți fi întăriți;
încredeți-vă în prorocii Lui, și veți izbuti” (2 Cronici 20:20). Apoi corul a
început să cânte și dușmanii lor s-au decimat unii pe alții, așa încât „nimeni
nu scăpase” (v. 24). Trei zile le-au luat oamenilor din Iuda numai
să adune prada de război și în a patra zi s-au întors la Ierusalim cântând
pe drum.

Bineînțeles, Dumnezeul care i-a izbăvit pe ei este același Dumnezeu
pe care Îl iubim și noi și căruia ne închinăm, iar puterea Lui este la fel de
mare astăzi ca și atunci. Provocarea pentru noi este să ne încredem în El
și în modul în care ne conduce.

`Citește 2 Cronici 20:20. Ce semnificație specială ar trebui să aibă acest text pentru adventiștii de ziua a șaptea?`