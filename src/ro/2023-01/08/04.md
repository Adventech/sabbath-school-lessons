---
title:  Anii productivi
date:   21/02/2023
---

După cum am văzut, Dumnezeu a intenționat ca toții oamenii să lucreze,
având diverse ocupații. Această parte din viața noastră (anii productivi)
durează de obicei în jur de 40 de ani. Pentru mulți, aceasta este
perioada când își cresc și își educă copiii și când își cumpără locuință
sau alte bunuri importante. Poate fi o perioadă intensă din punct de
vedere financiar. Este o perioadă sensibilă, pentru că familia învață să
conlucreze și membrii ei creează legături care durează o viață. Stresul
financiar poate distruge căsnicia în această etapă și adesea o dezechilibrează.
Familiile în care ambii parteneri au un angajament creștin și
sunt dispuși să urmeze principiile biblice sunt mai stabile.

`4 Citește 1 Timotei 5:8; Proverbele 14:23 și Coloseni 3:23,24. Ce idei importante extragem despre finanțele familiei?`

În multe cazuri, soțul este principalul aducător de venituri, deși deseori
ambii soți lucrează. Bineînțeles, pot apărea circumstanțe neprevăzute
– boală, recesiuni economice sau altceva – care pot pune acest ideal în
dificultate. În astfel de situații, oamenii trebuie să se adapteze.

Copiii sunt numiți „o moștenire de la Domnul” (Psalmii 127:3), însă
aduc cu ei o responsabilitate enormă. Scopul părinților creștini este acela
de a-și instrui copiii pentru a deveni adulți independenți în această viață
și de a-i pregăti pentru viața care va veni. Recomandări pentru părinți:

1. Faceți din casa voastră un mediu creștin! Aceasta include închinare
în familie într-un mod interesant și regulat, participare regulată la
Școala de Sabat și la biserică și credincioșie în ducerea zecimilor și a darurilor.
Acestea sunt obiceiuri bune ce se formează în primii ani de viață.

2. Insuflați-le dorința de a munci și aprecierea pentru muncă! Copiii
vor descoperi că hărnicia și integritatea în muncă sunt întotdeauna observate,
apreciate și răsplătite. Vor învăța că banii ne parvin ca rezultat
al timpului dedicat altora prin îndeplinirea a diverse sarcini.

3. Ajutați-i să dobândească o bună educație școlară! Școala în zilele
noastre este scumpă, mai ales educația privată în școlile creștine. Dar
pentru părinții care fac planuri pentru copiii lor nu numai pentru viața
aceasta, ci și pentru cea viitoare merită costul.

`Orice ar face părinții, nimeni nu le poate garanta direcția în care se vor îndrepta copiii lor. De ce este important ca părinții să nu se învinovățească pentru alegerile greșite pe care le-ar putea face copiii lor după ce cresc?`