---
title:  Material Pentru Instructori
date:   24/02/2023
---

### I. Privire generală
Scripturile ne învață că ar trebui să Îi slujim Domnului din tinerețe
(Eclesiastul 12:1), lucrând cu toată puterea noastră (Eclesiastul 9:10) și
conștiincioși (Proverbele 14:23; 2 Tesaloniceni 3:8). Mai mult, trebuie
să căutăm sfatul lui Dumnezeu în legătură cu tot ceea ce vrem să facem
(Proverbele 3:5).

Atunci când căutăm sfatul Lui, Domnul ne îndrumă (Proverbele 3:6).
Această îndrumare divină este importantă când vine vorba de alcătuirea
unei familii reușite, cu un partener chibzuit dat de Domnul (Proverbele
19:14; 2 Corinteni 6:14,15).

Dar, chiar și atunci când facem totul cum trebuie, credința în călăuzirea
divină poate fi pusă la încercare prin situații neprevăzute, care nu
pot fi explicate omenește și pe care nu le putem controla.

Asemenea încercări pot apărea sub forma conflictelor conjugale,
a pierderii bunurilor sau a sănătății ori sub forma morții celor dragi
(Eclesiastul 5:13,14; Iov 2:2-8). Putem fi recunoscători că îndrumarea
primită de la Dumnezeu are și puterea de a reface, atât în timpul, cât
și după astfel de greutăți (Iosua 1:9; Ioan 16:33; Evrei 13:5). Dacă este
să ne învețe ceva, greutățile sigur ne învață lecția amară că succesul și
bunăstarea materială, deși de dorit, ne pot fi luate fără avertizare. Astfel,
dintr-o perspectivă biblică, bunurile și averea nu sunt suficiente pentru
a defini succesul. Mulțumirea (Proverbele 15:16; 1 Timotei 6:6,8), slujirea
lui Dumnezeu cu bucurie (Luca 1:47; Psalmii 126:3) și încrederea în
providența Lui (Matei 6:24-34; Psalmii 37:25) sunt comori cu mult mai
de preț.

Când ne binecuvântează cu prosperitate materială, Dumnezeu
așteaptă să Îl onorăm cu ceea ce ne oferă (Proverbele 3:9,10). Ca beneficiari
ai acestei generozități, trebuie să avem mereu în minte gândul că
adevăratul succes nu depinde de bogății, nici chiar de cele care sunt dăruite
de cer. Adevăratul succes înseamnă să fim „ispravnici” credincioși,
indiferent de împrejurările cu care ne confruntăm. În vremuri de prosperitate
sau de catastrofă, de sănătate sau de boală, trebuie să fim
credincioși până la moarte pentru ca, în final, să moștenim cununa vieții
(Apocalipsa 2:10).

### II. Comentariu

Succesul în viață poate fi definit în diferite moduri, în funcție de cadrul
de referință al persoanei în cauză sau de principiile predominante
dintr-o anumită cultură. Când succesul este măsurat exclusiv prin prisma
posesiunilor materiale sau a realizărilor omenești, este clar că perspectiva
seculară este cadrul de referință al acelei persoane. Viața lungă
și posesiunile materiale sunt în armonie cu Scripturile (Proverbele 3:16),
dar nu ajungem întotdeauna la astfel de realizări în această lume.
Chiar și în cazul celor din țări avantajate economic, păcatul va găsi o
modalitate să facă viața o povară și să o lipsească de sens prin „faptele
firii” (Galateni 5:19-21). Dar Isus a venit să ofere viață din belșug (Ioan
10:10). Aceasta este calea către adevăratul succes.

**Condiții pentru adevăratul succes**
**1. Dumnezeu, pe primul loc:** Succesul în viața materială și spirituală
depinde de punerea lui Dumnezeu pe primul plan (Matei 6:33;
Deuteronomul 28:1-14). Dumnezeu ne cheamă apoi să păzim poruncile
Lui pentru a ne face poporul Lui sfânt (Deuteronomul 28:9), care Îi
poartă numele (Deuteronomul 28:10). Apoi, prin binecuvântări materiale,
El Își va pune numele și poporul mai presus de oricare altă națiune
(Deuteronomul 28:1; Maleahi 3:12).
Înțelegerea noastră este imperfectă. Există căi ce par drepte, dar nu
sunt bune (Proverbele 16:25). De aceea trebuie să ne încredem în Domnul
și în călăuzirea Lui (Proverbele 3:5-8).

**2. Iscusința:** În Scripturi, iscusința poate face referire la cineva care
este rapid, înzestrat și priceput (ebr., mahir) (Proverbele 22:29). Un alt
sens este de isteț, inteligent și ager (ebr., haruț), făcând referire la cineva
care este eficient (Proverbele 13:4). Prin urmare, o persoană iscusită este
o persoană care acționează prompt și competent. Apatia și lenea nu sunt
compatibile cu succesul.

**3. Bogăția și integritatea:** Lui Iosif îi mergea bine pentru că Dumnezeu
era cu El, conform Geneza 39:2-5. În acest text din Geneza, „a-i
merge bine” (ebr., tsalah) înseamnă „a persista”, „a fi profitabil” sau „a
fi bun”. Iosif nu era victima împrejurărilor sau a leneviei, ci el „persista”
și reușea. Profita de șansele oferite, întotdeauna consultându-se cu
Dumnezeu, și în consecință excela în toate.

Mai mult, Iosif a căpătat trecere înaintea lui Potifar, care a avut încredere
deplină în el și a pus în mâinile lui tot ce avea. Amploarea acestei
responsabilități arată că, pe lângă faptul că era foarte priceput în ceea ce
făcea, Iosif era integru, onest și demn de încredere. Lumea are nevoie de
oameni ca Iosif în toate domeniile.

„Nevoia cea mai mare pe care o are lumea este aceea de bărbați –
bărbați care să nu se lase cumpărați sau vânduți, bărbați care să fie
corecți și sinceri în adâncul sufletului lor, bărbați care să nu se teamă să
spună păcatului pe nume, bărbați a căror conștiință să fie la fel de bine
orientată către datorie, precum este acul busolei către pol, bărbați care
vor lua poziție pentru adevăr, chiar dacă s-ar prăbuși cerurile” (Ellen G.
White, Educație, p. 57).

**4. Înțelegerea limitelor succesului lumesc:** E ceva obișnuit
ca oamenii să definească succesul numai în termenii binecuvântărilor
materiale, fără a lua în considerare darurile mai importante, imateriale,
precum sănătatea, fericirea, relațiile sociale și de familie sănătoase și o
viață de rugăciune eficientă.

Din păcate, aceste binecuvântări imateriale nu sunt întotdeauna
dobândite în același timp. Ba, mai mult, aceste daruri pot fi chiar sacrificate
pentru dobândirea succesului lumesc. Prin urmare, este mai
bine să ai mai puține bunuri materiale, „cu frică de Domnul”, decât
să ai mulți bani, cu îngrijorare și epuizare (Proverbele 15:16, citește și
Eclesiastul 4:6).

O persoană care dobândește o mare bogăție poate avea cu siguranță
multe lucruri (Eclesiastul 10:19). Dar s-ar putea să nu aibă lucruri pe
care banii nu le pot cumpăra, precum libertatea sau pacea de a se bucura
de averi (Eclesiastul 5:19) sau darul Duhului (Faptele 8:20), cu roadele
neprihănirii (Galateni 5:22). Succesul prin bogății și poziții privilegiate
nu face neapărat ca persoana în cauză să fie mai bună și poate deschide
ușa mai multor ispite (1 Timotei 6:9,10).

În plus, succesul material este nesigur. Există bunuri care ajung piedici
pentru deținătorii lor, în loc să le fie de ajutor, bunuri care pot fi
pierdute brusc (Eclesiastul 5:13,14). De multe ori, ambiția de a face mulți
bani devine un scop în sine, din dorința de a agonisi cât mai mult, chiar
dacă persoana în cauză nu se poate bucura de tot ce a adunat (Eclesiastul
4:6-8). Și, mai rău, cineva care nu a contribuit cu nimic la acumularea
respectivei bogății câștigate cu trudă poate ajunge să se bucure de ea, la
final (Eclesiastul 6:2).

**Exemple de succes**
**1. Succesul și înțelepciunea:** Unul dintre cuvintele folosite în
Biblie pentru reușită (ebr., sakal) este redat în diferite pasaje ca „a izbândi”,
„a avea grijă” sau „a înțelege cu înțelepciune”. Acest cuvânt este
folosit cu referire la Iosua și la victoria în Canaan (Iosua 1:7,8), precum
și la David când a ieșit învingător în confruntările lui militare (1 Samuel
18:5,14,15). Toată înțelepciunea și grija care duc la adevăratul succes vin
de la Dumnezeu (Proverbele 9:10). Acest adevăr biblic poate fi motivul
pentru care aceleași cuvinte (sakal) din aceste exemple pot fi traduse
atât ca înțelepciune, cât și ca reușită sau succes.

**2. Succesul în căsnicie și familie:** Căsnicia și familia au la bază
soți înțelepți și de succes (ebr., sakal) și de aceea femeia înțeleaptă
(sakal) este un dar de la Dumnezeu (Proverbele 19:14). Pe de altă parte,
sunt și soți necugetați, precum Nabal (1 Samuel 25:25), a căror aroganță
și nesăbuință pot fi dăunătoare.

Putem învăța principii de viață valoroase despre căsnicie din istoria
căutării unei mirese pentru Isaac de către Avraam. Avraam avea încredere
că Dumnezeu avea să găsească o soție pentru fiul lui (Geneza 24:7).
Slujitorul lui Avraam, ca răspuns la credința stăpânului său, a fost sârguincios
în căutarea viitoarei mirese, rugându-se la Domnul pentru călăuzire
divină (Geneza 24:12). În timp ce și Isaac medita și se ruga pe
câmp (Geneza 24:63), Dumnezeu i-a adus-o pe Rebeca să îi fie soție.
Tot la fel, femeia creștină trebuie să se roage ca Dumnezeu să îi ofere
un soț înțelept și chibzuit (sakal) și cu o situație financiară stabilă și un cămin reușit.

**3. Succesul în orice situație:** Dumnezeu a dorit să deschidă zăgazurile
cerului pentru a binecuvânta poporul Israel, astfel încât israeliții
să poată progresa (ebr., așar) în planul Lui de a-i face o binecuvântare
pentru toate popoarele. Această binecuvântare era condiționată de
credincioșia națiunii în înapoierea zecimilor și a darurilor (Maleahi
3:10-12). În traducerea greacă a Vechiului Testament realizată de evrei
(Septuaginta/LXX), cuvântul pentru „progres” a fost tradus în limba
greacă makarioi, care înseamnă „binecuvântat” sau „fericit” (Maleahi
3:12, NTR, BTF). Această binecuvântare (makarioi) avea să atragă
atenția tuturor popoarelor asupra numelui lui Dumnezeu.

În Fericiri, Isus îi identifică pe fericiții (gr., makarioi) Împărăției
Sale cu aceia care sunt săraci în duh, blânzi, milostivi, împăciuitori și cu inima curată (Matei 5:1-9). Isus mai evidențiază o categorie de oameni
drept fericiți (makarioi): cei care sunt persecutați și acuzați pe nedrept
din pricina numelui Său (Matei 5:10,11), precum și cei care suferă cu
răbdare încercări și necazuri pentru credința lor (Iacov 5:11).

Pe de altă parte, mulți fac totul așa cum trebuie, dar în mod inexplicabil
apar evenimente neprevăzute care le testează puternic credința:
necazuri, boli, faliment și pierderea celor dragi. Răbdarea cu care aceste
persoane fac față acestor încercări, fără a-și pierde credința, îi pune
în rândul oamenilor binecuvântați, fericiți și de succes în ochii lui
Dumnezeu, la fel cum a fost Iov (Iacov 5:10-11). Viețile lor au fost de succes
pentru că au fost credincioși indiferent de circumstanțe (Apocalipsa
2:10).

În consecință, Dumnezeu Se bucură să ne binecuvânteze cu bunuri
materiale, dar lucrul acesta nu se întâmplă întotdeauna, din cauza unor
situații necunoscute nouă în conflictul dintre bine și rău (Iov 1:8-22).
(Vezi Ellen G. White, Sfaturi privind administrarea creștină a vieții,
p. 209).

Totuși, prin har, putem da curs provocării esențiale a vieții, aceea de
a-L pune întotdeauna pe Dumnezeu pe primul loc (Matei 6:33).

### III. Aplicație

Roagă un membru al grupei să lectureze cu voce tare citatele de mai
jos. Discutați apoi în grupă întrebările care urmează.

**Succesul aparent**

„Răul reușește numai în aparență, nu și în realitate” (Ellen G. White,
Educație, p. 108).

Cum poate cineva să nu fie afectat de aparentul succes al oamenilor care
nu se tem de Dumnezeu (Psalmii 73:2-20)?

**Eșecul aparent**

„Planurile noastre eșuează deseori pentru ca planurile lui Dumnezeu
pentru noi să fie un succes absolut. O, numai în viața viitoare ne vor fi
explicate încurcăturile și tainele vieții care ne-au făcut să ne enervăm
și să ne pierdem speranțele cele mai dragi. Vom vedea că rugăciunile și
speranțele noastre în privința anumitor lucruri care au rămas neascultate
au fost unele dintre cele mai mari binecuvântări” (Ellen G. White, Our
High Calling, p. 318).

Cum ne consolează acest citat când ne gândim la pierderile noastre,
la dorințele neîmplinite și la speranțele spulberate în această viață? În
plus, cum ne ajută sentimentele exprimate aici să nu fim tulburați de
aparentul eșec al credincioșilor (1 Corinteni 13:7; 1 Petru 1:6,7; 1 Petru
4:16)?

**Principiile adevăratului succes**

„Nu există nicio ramură a activităților lucrative legitime pentru care
Biblia să nu ofere o pregătire esențială. Principiile ei, acelea de sârguință,
cinste, chibzuială, cumpătare și puritate, sunt secretul adevăratului succes”
(Ellen G. White, Educație, p. 135).

**1** De ce sunt principiile biblice privitoare la succes atât de importante
(Eclesiastul 7:12; Proverbele 3:13-18)?

**2** Cum prosperăm din punct de vedere social și financiar fără să ne pierdem
credința pe parcurs și fără să cădem pradă iubirii pentru mamona
(Matei 6:33; 1 Cronici 29:14-16; Proverbele 3:9,10)?