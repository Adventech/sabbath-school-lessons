---
title:  Studiu suplimentar
date:   24/02/2023
---

„Niciun proiect de afaceri sau plan de viață nu poate fi solid sau complet,
dacă ia în considerare numai anii scurți ai vieții de acum și nu are
soluții pentru viitorul nesfârșit. […] Niciun om nu-și poate strânge o comoară
în cer fără a-și descoperi viața de pe pământ îmbogățită și înnobilată
în felul acesta” (Ellen G. White, Educație, p. 145).

„Ceea ce stă la temelia integrității în afaceri și a adevăratului succes
este recunoașterea faptului că Dumnezeu este proprietarul. Creator al
tuturor lucrurilor, El este patronul inițial. Noi suntem administratorii
Săi. Tot ceea ce avem reprezintă un bun pe care ni l-a încredințat pentru
a fi folosit conform îndrumărilor Lui” (Ibidem, p. 137).

Din cauza presiunii de a avea grijă de familiile noastre, de multe ori
credem că serviciul nostru este doar un mijloc de a asigura un venit. Dar,
în calitate de creștini, trebuie să ne facem partea în îndeplinirea marii
misiuni pe care Isus le-a dat-o tuturor ucenicilor Săi. După citarea acestei
misiuni, așa cum se găsește în Marcu 16:15, Ellen G. White a scris:
„Nu toți sunt chemați să fie pastori sau misionari, în sensul obișnuit
al termenului; însă toți pot fi colaboratori cu El la transmiterea «veștii
bune» semenilor lor. Porunca le este dată tuturor, mici sau mari, învățați
sau neștiutori, tineri sau vârstnici” (Ibidem, p. 264).

**Studiu zilnic:** 2 Cronici 28 – 34; Ellen G. White, Rugăciunea,
capitolul 15 (de la „Rugăciunea Îl înviora pe Isus” la final)

`1. Care împărat și-a trecut fiii prin foc?`
`2. Cu ce ocazie s-a ținut sfat ca prăznuirea unei sărbători să fie amânată?`
`3. Cine a fost de părere să astupe izvoarele de apă, ca tactică de război?`
`4. Unde au fost trimise toate blestemele scrise în cartea Legii?`
`5. Unde îngenunchea Isus seară de seară, în afara orașului?`