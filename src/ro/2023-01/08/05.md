---
title:  Lucrează cu integritate!
date:   22/02/2023
---

O altă fază a succesului în viață, ultima fază, poate fi cea mai plăcută –
dacă deciziile luate în anii anteriori au fost înțelepte și nu au fost distruse
de evenimente neașteptate. Într-o situație ideală, părinții și-au crescut
copiii, care au devenit adulți independenți, locuința este achitată, nevoile
de transport sunt asigurate, nu există datorii restante și există venituri
suficiente pentru a acoperi nevoile familiei în vârstă.

Dumnezeu Își cheamă copiii la un standard mai înalt de viață și activitate.
Acest standard este Legea lui Dumnezeu scrisă în inima noastră
(vezi Ieremia 31:33) și reflectată în caracterul nostru. Pe măsură ce societatea
se erodează și învățătura creștină este diluată și minimalizată, va
deveni și mai important pentru individul creștin să trăiască și să lucreze
la un nivel ireproșabil. Biblia spune: „Un nume bun este mai de dorit
decât o bogăție mare și a fi iubit prețuiește mai mult decât argintul și
aurul” (Proverbele 22:1).

Biblia consemnează experiențele unor angajatori care au recunoscut
că au fost binecuvântați pentru că au avut un angajat evlavios. Când
Iacov a vrut să plece de la socrul său, Laban l-a implorat să nu plece:
„Dacă am căpătat trecere înaintea ta, mai zăbovește; văd bine că Domnul
m-a binecuvântat din pricina ta” (Geneza 30:27). Și când a fost Iosif vândut
sclav în Egipt, stăpânul lui, Potifar, a făcut o observație asemănătoare
despre munca lui Iosif și l-a răsplătit în consecință.

`5 Citește Geneza 39:2-5. Chiar dacă aceste texte nu spun explicit, ce crezi că a făcut Iosif de a devenit atât de plăcut stăpânului său?`

„Deci, fie că mâncați, fie că beți, fie că faceți altceva, să faceți totul
pentru slava lui Dumnezeu” (1 Corinteni 10:31). Așadar, în activitatea
noastră de la serviciu, în administrarea banilor și în orice am face, ar
trebui să facem totul spre slava lui Dumnezeu. El este cel care ne oferă
cunoștințele și puterea de a reuși în viață. „Ale Tale sunt, Doamne,
mărirea, puterea și măreția, veșnicia și slava, căci tot ce este în cer și pe
pământ este al Tău! A Ta, Doamne, este domnia, căci Tu Te înalți ca un
stăpân mai presus de orice! De la Tine vin bogăția și slava, Tu stăpânești
peste tot, în mâna Ta sunt tăria și puterea și mâna Ta poate să mărească
și să întărească toate lucrurile” (1 Cronici 29:11,12).

`Analizează împreună cu familia ta principiile pe care le urmați, nu doar în muncă, ci și în viață în general. Ce schimbări ați putea face?`