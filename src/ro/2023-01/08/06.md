---
title:  Căutarea sfatului de la Dumnezeu
date:   23/02/2023
---

Există nenumărați experți de administrare financiară, dar Dumnezeu
ne avertizează să nu cerem sfatul de la ei pentru administrarea valorilor
pe care El ni le-a încredințat. În Psalmii 1:1-3, ni se spune că este
binecuvântat și va avea succes omul care își găsește plăcerea în Legea
Domnului („Legea” aici poate fi înțeleasă mai larg, în sensul de Cuvântul
Domnului).

`6 Citește Proverbele 3:5-8. Cum aplicăm aceste principii la operațiunile noastre financiare de bază?`

O trecere în revistă a sfaturilor biblice cu privire la administrarea banilor
ne oferă câteva idei valoroase de pus în practică. Iată câteva:

1. Organizează-te! Fă-ți un plan de cheltuieli! (Prov. 27:23,24)
Multe familii nu fac decât să supraviețuiască de la un salariu la altul.
Fără un plan pentru venituri, cheltuieli și economii, viața este stresantă.

2. Cheltuiește mai puțin decât câștigi! Hotărăște-te să trăiești
după posibilitățile pe care le ai! (Proverbele 15:16) Multe familii din țările
occidentale cheltuiesc mai mult decât câștigă. Lucrul acesta este posibil
numai pentru că au la dispoziție credite și se îndatorează. Multe
probleme apasă asupra celor care au datorii.

3. Pune deoparte o sumă din fiecare salariu! (Proverbele 6:6-8)
Economisim
pentru a cumpăra ceva important în viitor și pentru cheltuieli
neprevăzute, precum accidente, boli. Unele economii pot fi folosite
pentru vremea bătrâneții, când nu vom mai fi angajați.

4. Evită datoriile așa cum te ferești de COVID-19! (Proverbele 22:7)
Dobânda este o cheltuială fără de care poți trăi. O persoană sau o familie
care trăiește cu datorii – adică din bani împrumutați – trăiește astăzi din
banii pe care se așteaptă să îi câștige în viitor. Dacă apar schimbări în
viață atunci pot apărea niște greutăți financiare serioase.

5. Lucrează conștiincios! „Leneșul dorește mult, și totuși n-are
nimic, dar cei harnici se satură” (Proverbele 13:4).

6. Fii credincios financiar față de Dumnezeu! (Deut. 28:1-14)
Nicio familie nu-și poate permite să trăiască fără binecuvântarea Lui.

7. Nu uita că pământul acesta nu este adevărata noastră
casă! Gestionarea valorilor noastre spune multe despre prioritățile
noastre (vezi Matei 25:14-21).