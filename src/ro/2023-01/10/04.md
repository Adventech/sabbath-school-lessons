---
title:  Începe cu nevoile personale
date:   07/03/2023
---

În vremurile Vechiului Testament, mulți dintre copiii lui Israel erau
agricultori și păstori. Prin urmare, unele făgăduințe ale lui Dumnezeu
erau formulate într-un limbaj agricol. De exemplu, în Proverbele 3:9,10,
Dumnezeu spune că, dacă Îi suntem credincioși din punct de vedere financiar,
„grânarele [ne] vor fi pline de belșug”. Probabil că mulți creștini
nu au un grânar în zilele noastre. Așadar, înțelegem că Dumnezeu ne va
binecuvânta activitatea de la serviciu sau afacerea pe care o deținem,
dacă suntem dispuși să ne supunem Lui și să Îl ascultăm.

`3 Citește Proverbele 27:23-27. Cum ai interpreta în dreptul creștinilor de azi îndemnul: „Îngrijește bine de oile tale și ia seama la turmele tale”?`

Oricât ar avertiza Biblia în privința bogaților care îi disprețuiesc pe
săraci sau care sunt lacomi când vine vorba de bogățiile lor, Scriptura
nu condamnă bogăția sau eforturile oamenilor de a o dobândi, atâta vreme
cât nu recurg la mijloace necinstite sau la asuprire. De fapt, textele
de mai sus indică faptul că ar trebui să fim sârguincioși în chestiunile
financiare, pentru a avea suficient pentru noi și pentru familia noastră.
„Laptele caprelor ți-ajunge pentru hrana ta, a casei tale și pentru
întreținerea slujnicelor tale” (Proverbele 27:27). Pentru zilele noastre
am putea reformula astfel acest verset: „Verifică-ți extrasele de cont și
analizează-ți situația financiară.” Sau: „Fă un bilanț și înțelege raportul
dintre datorii și fondurile pe care le deții.”

Din când în când în timpul anilor productivi, ar fi bine să îți reconsideri
testamentul sau alte acte, precum și valorile pe care le deții, și
să le actualizezi, dacă este cazul. Testamentul și conturile fiduciare sunt
întocmite ca mijloc de protecție în caz de deces prematur sau de incapacitate
de decizie. Ideea este să plănuiești din timp ce se va întâmpla cu
bunurile tale după ce nu vor mai fi alte tale.

O bună administrare a lucrurilor cu care ne-a binecuvântat Dumnezeu
nu înseamnă doar ce facem cu ce avem cât trăim, ci și ce se întâmplă
după ce nu vom mai fi – pentru că, dacă Domnul nu revine în timpul
vieții noastre, noi vom muri, în timp ce posesiunile noastre materiale vor
rămâne în urmă. Prin urmare, depinde de noi să luăm măsuri ca lucrurile
cu care am fost binecuvântați să devină o binecuvântare pentru alții și
să contribuie la înaintarea lucrării lui Dumnezeu.

`„Nicio bogăție nu ține veșnic” (Proverbele 27:24). De ce este important să avem mereu în minte gândul acesta?`