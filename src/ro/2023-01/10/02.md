---
title:  Bogatul neînțelept
date:   05/03/2023
---

`1 Citește Luca 12:16-21. Care este mesajul valabil pentru noi? Ce mustrare puternică i-a adresat Dumnezeu acelui om neînțelept și ce ar trebui să înțelegem de aici despre atitudinea noastră față de ceea ce deținem?`

Chiar dacă mesajul este mai amplu, s-ar putea spune că aceasta este
o ilustrație a lui Isus despre ce să nu faci când ieși la pensie. O persoană
care renunță la muncă pentru a cheltui pentru propria plăcere ce a adunat,
ar trebui să aibă grijă și să ia aminte la această istorioară. Problema
nu este munca din greu sau acumularea de bogății, mai ales pe măsură
ce înaintezi în viață și poate chiar te îmbogățești. Problema constă în
atitudinea pe care o ai. Cuvintele omului – „odihnește-te, mănâncă, bea
și înveselește-te” (Luca 12:19) – exprimă adevărata problemă.

„Țintele acestui om nu erau mai înalte ca ale animalelor. El trăia de
parcă n-ar fi niciun Dumnezeu, nici cer și nici viață viitoare; ca și când
tot ceea ce avea era numai al său și nu datora nimic nici lui Dumnezeu,
nici omului” (Ellen G. White, Parabolele Domnului Hristos, p. 257-258).

Dacă, în această perioadă din viață, ne gândim numai la noi și ignorăm
nevoile celor din jurul nostru și cauza lui Dumnezeu, urmăm exemplul
bogatului neînțelept. Nu este niciun indiciu în parabola lui Isus că
omul bogat ar fi fost leneș sau necinstit. Problema era modul în care
folosea ceea ce îi încredințase Dumnezeu. Pentru că nu știm ziua în care
vom muri, ar trebui să fim întotdeauna pregătiți pentru ea, trăind ca să
împlinim voia Lui, nu să ne dedăm la o viață de egoism.

Ideea generală transmisă de Biblie este că fiecare om lucrează și rămâne
productiv cât de mult poate. Este interesant de observat că autorii
marilor cărți profetice Daniel și Apocalipsa aveau peste 80 de ani
când și-au definitivat lucrările. Aceasta se întâmpla într-o perioadă când
speranța de viață era undeva în jurul a 50 de ani. Ellen White și-a publicat
unele dintre cele mai cunoscute și mai iubite cărți, precum Hristos,
Lumina lumii/Viața lui Iisus, după vârsta de 70 de ani. Vârsta, prin urmare,
atâta vreme cât suntem sănătoși, nu ar trebui să însemne că nu
mai suntem productivi și că nu mai facem binele care ne stă în putință.

Isus i-a sfătuit pe cei care așteaptă a doua Lui venire nu doar să vegheze,
ci să și lucreze (Matei 24:44-46).

`Indiferent de vârsta și de banii pe care îi avem, cum putem evita capcana în care a căzut omul din această parabolă? Întreabă-te: „Pentru ce trăiesc?”.`