---
title:  Nu poți lua nimic cu tine
date:   06/03/2023
---

Cineva l-a întrebat pe mare evanghelist Billy Graham ce l-a surprins
cel mai mult la viață (Graham avea peste 60 de ani la vremea aceea.)
Răspunsul lui a fost: „Cât de scurtă e.” Fără îndoială, viața trece repede.

`2 Ce ne învață următoarele texte despre viața omenească de aici, de pe pământ? Psalmii 39:11; 49:17; 1 Timotei 6:6,7; Iacov 4:14; Eclesiastul 2:18-22`

Nu numai că viața trece repede, dar când murim nu luăm nimic cu
noi, cel puțin nimic din bunurile materiale pe care le-am adunat. (Luăm
caracterul, zici? Cu caracterul e altceva.) „Nu ia nimic cu el când moare”,
se spune în Psalmii 49:17, ceea ce înseamnă că respectiva persoană lasă
toate lucrurile în urmă pentru altcineva. Cine le va primi? Depinde desigur
de planurile făcute din timp.

Deși, bineînțeles, nu toată lumea are proprietăți, majoritatea oamenilor,
în mod special cei care au lucrat de-a lungul anilor, au adunat ceva
bani sau bunuri. Ce se va întâmpla cu ele după decesul proprietarului
este o întrebare importantă, la care proprietarii ar trebui să se gândească.
Pentru cei care la sfârșitul vieții au anumite bunuri, fie de valoare, fie
nu, planificarea moștenirii poate fi ultimul act de administrare atentă a
lucrurilor cu care i-a binecuvântat Dumnezeu. Dacă nu ai un plan de gestionare
a moștenirii pe care o lași, adică dacă nu ai un testament, pot interveni
legile statului, care depind, bineînțeles, de țara în care locuiești.
Dacă mori fără să ai un testament, majoritatea autorităților civile vor
transfera pur și simplu bunurile tale către rudele tale, indiferent dacă
acestea au nevoie de ele sau nu, indiferent dacă acestea vor folosi banii
cu chibzuință sau nu și indiferent dacă tu ai fi ales sau nu să le oferi o
parte din bunurile tale. Biserica nu va primi nimic. Dacă aceasta este
dorința ta, e bine; dacă nu, trebuie să faci planuri din timp.

Deoarece Dumnezeu este Stăpân peste toate (vezi Psalmii 24:1), ar
fi logic să concluzionăm din perspectiva Bibliei că, atunci când nu mai
avem nevoie de ceea ce Dumnezeu ne-a încredințat, ar trebui ca ceea ce
ne-a rămas să-I înapoiem Lui, Proprietarului de drept, după ce nevoile
celor dragi au fost împlinite.

`Ce s-ar întâmpla cu cei dragi ai tăi dacă ar fi să mori astăzi? Ce s-ar întâmpla cu proprietățile tale? Ar fi împărțite după voia ta?`