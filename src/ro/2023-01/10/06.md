---
title:  Moștenirea spirituală
date:   09/03/2023
---

Deși este greu de spus cum ar fi fost viața pe pământ dacă oamenii nu
ar fi păcătuit, un lucru știm cu siguranță: nu ar fi existat bogății adunate
în van, lăcomie, sărăcie – lucruri care ne-au afectat lumea de la începutul
istoriei. Simțul proprietății asupra bunurilor pentru care am lucrat
și care, dacă am lucrat cinstit, ne aparțin pe drept este totuși un simț
specific vieții într-o lume căzută.

`5 Care este ideea principală din textele de mai jos și ce impact ar trebui să aibă asupra gestionării mijloacelor materiale cu care ne-a binecuvântat Dumnezeu? Psalmii 24:1; Evrei 3:4; Psalmii 50:10; Geneza 14:19; Coloseni 1:15-17`

Noi suntem doar administratori a ceea ce ne-a încredințat Dumnezeu,
adică Dumnezeu este cel care deține totul. Așadar este logic ca, atunci
când am terminat de folosit ceea ce ne-a încredințat Dumnezeu și după
ce ne-am îngrijit și de propria familie, să Îi înapoiem Lui restul.

„Oferind daruri pentru lucrarea lui Dumnezeu, vă adunați comori în
cer. Tot ceea ce depuneți în ceruri este ferit de dezastre și pierdere și va
alcătui o bogăție veșnică, nepieritoare” și „se va consemna în raportul
cu privire la voi din împărăția cerului” (Ellen G. White, Sfaturi privind
administrarea creștină a vieții, p. 342).

Există multe avantaje dacă dăruim în timpul vieții. Iată câteva:
1. Dătătorul poate vedea rezultatele darului său – o nouă clădire a
bisericii, un tânăr sau o tânără la facultate, o campanie de evanghelizare
finanțată etc.

2. Lucrarea misionară sau persoana ajutată poate beneficia în prezent,
la momentul când nevoia este mare.

3. Nu vor exista certuri în familie sau între prieteni după ce donatorul
va muri.

4. Constituie un bun exemplu de valori precum generozitatea și dragostea
față de ceilalți.

5. Se reduc taxele aferente succesiunii după deces.

6. Darul ajunge la entitatea dorită de donator (fără intervenția tribunalelor
sau a rudelor nemulțumite).

7. Demonstrează că inima dătătorului a fost schimbată, de la egoism
la altruism.

8. Donatorul adună comori în cer.