---
title:  Binefacere de pe patul de moarte
date:   08/03/2023
---

`4 Ce principii poți extrage din următoarele texte cu privire la gestionarea banilor?`
`1 Timotei 6:17` 
`2 Corinteni 4:18` 
`Proverbele 30:8`
`Eclesiastul 5:10`

Banii pot avea o influență puternică asupra oamenilor, o influență care
i-a dus pe mulți la ruină. Cine nu a auzit de oameni care au făcut lucruri îngrozitoare
din cauza banilor – chiar dacă dintotdeauna au avut mulți bani?
Dar lucrurile nu trebuie să stea neapărat așa. Prin puterea lui Dumnezeu
putem învinge încercarea vrăjmașului de a lua ceva menit să fie o binecuvântare
(posesiunile materiale) și a-l transforma într-un blestem.

În contextul bunei organizări a bunurilor lăsate moștenire, unul dintre
pericolele cu care se confruntă oamenii este acela de a acumula valori
în prezent cu justificarea că, „atunci când o să mor, o să donez totul”.
Deși este o situație preferabilă decât aceea de a cheltui totul în prezent,
putem fi și ar trebui să fim administratori mai buni decât atât (un miliardar
a spus odată că va ști că a trăit cum trebuie, numai dacă nu vor mai
fi bani în contul lui pentru propria înmormântare).

„Am văzut că mulți nu contribuie la cauza lui Dumnezeu atâta vreme
cât sunt în viață, liniștindu-și conștiința că vor fi foarte generoși la
moartea lor; cu greu îndrăznesc să-și manifeste credința și încrederea în
Dumnezeu, pentru a da ceva în timp ce trăiesc. Dar această caritate pe
patul de moarte nu este ceea ce cere Dumnezeu de la urmașii Săi; ea nu
poate să constituie o scuză pentru egoismul celor în viață. Aceia care se
agață de proprietățile lor până în ultimul moment le dau mai degrabă
morții decât cauzei lui Dumnezeu. Pierderi se produc continuu. Băncile
dau faliment, averile dispar în foarte multe feluri. Mulți își propun să
facă ceva, dar amână, iar Satana acționează pentru a împiedica mijloacele
financiare să intre în tezaurul lui Dumnezeu. Aceste mijloace se pierd
înainte să se întoarcă la Dumnezeu, iar Satana jubilează că lucrurile stau
așa” (Ellen G. White, Mărturii pentru biserică, vol. 5, p. 154).

`Cum justificăm modul în care folosim binecuvântările noastre materiale? E importantă motivația? De ce?`