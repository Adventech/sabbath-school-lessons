---
title:  Material Pentru Instructori
date:   10/03/2023
---

### I. Privire generală
Trebuie să ne încredem în Dumnezeu (Matei 6:24-27), nu să ne investim
încrederea și afecțiunea în bani (Matei 6:24). Putem avea grijă
de bunurile noastre (Proverbele 27:23) și putem fi chibzuiți (Proverbele
6:8; 10:15) fără a manifesta neliniște (Matei 6:34), dedicându-ne viața
proclamării puterii lui Dumnezeu (Psalmii 71:18). Și când vom fi bătrâni
și neputincioși (Eclesiastul 12:1-8) încă vom mai putea aduce roade pentru
Domnul (Psalmii 92:14) cu ajutorul Lui (Psalmii 71:17,18), pentru că
El promite să ne poarte de grijă (Isaia 46:4; Psalmii 92:12,14). Atunci
vom avea pace, când suflarea noastră de viață se va întoarce la Creatorul
care a făcut toate lucrurile (Coloseni 1:16).

Viața și bogățiile noastre nu vor dura pentru totdeauna (Proverbele
27:24), bunurile noastre vor fi date altora (Psalmii 49:10) și nu putem
lua nimic cu noi din această viață (Eclesiastul 5:15). Astfel că, oricând
este posibil, „omul de bine lasă moştenitori pe copiii copiilor săi”
(Proverbele 13:22), dar trebuie să facă în așa fel încât să evite disputele
între ei. Atunci când ne facem testamentul, nu trebuie să ne gândim numai
la propriile noastre interese pământești și să uităm să fim generoși
față de Dumnezeu. Această atitudine a adus ruina bogatului neînțelept
din parabola lui Isus (Luca 12:19,20).

Când conștientizăm tot ce este Dumnezeu pentru noi (Psalmii 24:1)
și trăim pentru slava Lui (1 Corinteni 10:31), avem în minte lucrurile
nevăzute, care sunt veșnice (2 Corinteni 4:8). Așteptăm cetatea care are
temelii tari (Evrei 11:10) și al cărei constructor și făcător este Dumnezeu,
în loc să ne investim tot timpul și toată atenția în acumularea de bogății
trecătoare (1 Timotei 6:17).

Investind în lucrarea lui Dumnezeu (Maleahi 3:8-10), lăsăm în urmă
o moștenire a credinței. Apoi, într-o zi, când ne vom odihni de truda
noastră, faptele noastre bune ne vor urma (Apocalipsa 14:13), pentru că
Dumnezeu va fi slăvit prin ele, chiar și în absența noastră.

### II. Comentariu
**Încrede-te în Dumnezeu!**

Toate lucrurile au fost făcute prin Fiul lui Dumnezeu și pentru El
(Coloseni 1:16). Totuși, pentru că banul „le dă pe toate” (Eclesiastul
10:19), ne ținem de el, în ciuda faptului că suntem doar paznici temporari ai acestor mijloace materiale. Tendința de a iubi banii (1 Timotei
6:10) este condamnată în Scripturi (Matei 6:24). Înlocuirea iubirii pentru
Dumnezeu cu iubirea pentru lucrurile create și speranța în acestea
este nebunie (Ieremia 5:4; Romani 1:21,22). Dumnezeul acestui veac ne
distorsionează percepția asupra realității și ne orbește mintea ca să nu
vedem slava lui Dumnezeu în Hristos (2 Corinteni 4:3,4).

Fără credință pierdem temelia tare a speranței (Evrei 11:1). Suntem
copleșiți de teama de moarte (Evrei 2:15) și de îngrijorare (Matei 6:34).
Astfel, ținem cu încăpățânare de lucruri, împotrivindu-ne poruncii de
a-I înapoia lui Dumnezeu ce Îi aparține. Dar, dacă după ce am reținut
pentru noi ceea ce era al lui Dumnezeu, ne pocăim, întorcându-ne la
El (Maleahi 3:7), credința va da naștere speranței, mântuirii și faptelor
bune (Efeseni 2:8-10). Dragostea lui Dumnezeu va izgoni frica (1 Ioan
4:18) și vom avea speranță, pentru că El nu ne va părăsi și nu ne va uita
niciodată (Evrei 13:5).

**Pregătește-te pentru viitor!**

Munca în Eden era parte din încântarea pe care o oferea grădina
(Geneza 2:15). După păcat, supraviețuirea a depins de „trudă” și de „sudoarea
feței” (Geneza 3:17-19). Biblia ne poruncește să muncim cinstit
(Exodul 20:9) și să avem grijă de bunurile noastre (Proverbele 27:23),
precum și să facem provizii pentru viitor (Proverbele 6:8; 10:5), cât
avem putere de muncă.

Pe măsură ce îmbătrânim însă, devenim mai slabi (Eclesiastul 12:1-8)
și Îl rugăm pe Dumnezeu să nu ne părăsească (Psalmii 71:18). În ciuda
declinului nostru fizic, putem să aducem în continuare roade pentru
Dumnezeu (Psalmii 92:14), care a promis că va avea grijă de noi la
bătrânețe (Isaia 46:4). Bogățiile nu durează veșnic (Proverbele 27:24),
averile noastre vor fi date altora (Psalmii 49:10) și nu putem lua nimic
cu noi din această viață (Eclesiastul 5:15). Din aceste motive, ar trebui
să ne străduim să Îi aducem cinste lui Dumnezeu în momentul prezent
(Proverbele 3:9,10).

**Binecuvântările**

Dumnezeu ne oferă binecuvântări și salvare, împreună cu sarcina
de a transmite aceste binecuvântări generațiilor următoare. În Vechiul
Testament, cuvântul „legământ” înseamnă și testament cu clauze condiționate
pentru primirea moștenirii.

În acest testament divin sunt incluse binecuvântări materiale, precum
țara Canaan (Geneza 15:18), transformarea într-o mare națiune
(Geneza 12:2; 15:5) și bunuri materiale din abundență (Deuteronomul
28:11). Există, de asemenea, binecuvântări spirituale: Mesia (Galateni
3:16) și însărcinarea de a duce aceste binecuvântări tuturor popoarelor
(Geneza 12:3; Galateni 3:8,14). Toți cei care trăiesc prin credință sunt
beneficiari ai acestui testament, primesc această însărcinare și nu au de
ce să se teamă, pentru că se află în grija lui Dumnezeu.

Noul Testament prezintă și semnificația acestei moșteniri care
conține binecuvântări materiale și spirituale date de Dumnezeu poporului
Său. Cuvântul grecesc diatheke (Galateni 3:15-18; Evrei 9:16,17) înseamnă
testament și ultima dorință a testatorului, în sensul unei relații
unilaterale. În acest acord, moștenitorul credinței nu trebuie decât să
accepte oferta. Noi, care suntem beneficiarii testamentului (diatheke),
executat cu sângele lui Hristos (Matei 26:28), avem responsabilitatea
de a transmite generațiilor următoare moștenirea cuprinsă în acest testament
(Geneza 9:9; 17:9), fapt reflectat în binecuvântările patriarhale
(Evrei 6:13-18) și în misiunea bisericii de a predica tuturor națiunilor
(Matei 28:19).

**Restituirea moștenirii lui Dumnezeu**

Toate binecuvântările primite în timpul vieții noastre ar trebui folosite
cu devotament pentru slava lui Dumnezeu (1 Corinteni 10:31; Maleahi
3:8-10). Îl slăvim pe Dumnezeu dacă împărțim direct cu biserica și prin
biserică tot ceea ce El ne oferă. Iată câteva exemple biblice care demonstrează
acest principiu:

**Avraam:** Dumnezeu l-a lăudat pe Avraam pentru că și-a îndemnat
familia de „după” el să continue să Îi slujească Domnului după moartea
lui (Geneza 18:17-19).

**David:** David l-a numit pe fiul său Solomon moștenitor. El s-a asigurat
că fiul lui a primit o moștenire materială și spirituală pentru a continua
lucrarea pe care Dumnezeu i-o încredințase lui David și pe care
el însuși nu putuse să o ducă la îndeplinire. După ce a dăruit cu generozitate
pentru lucrarea lui Dumnezeu în tot timpul vieții, David, acum
în vârstă, a oferit resursele pe care le pregătise, atât cele personale, cât
și cele din regatul său, pentru construirea templului (1 Cronici 29:2,3).
Această lucrare avea să înceapă la aproximativ trei ani după moartea lui
(2 Cronici 3:2) și avea să slujească drept martor pentru toate popoarele
(2 Cronici 6:32,33).

Vreme de secole, templul a fost un puternic proiect misionar, plănuit
și finanțat de David, care a atras milioane de oameni la casa de rugăciune,
menită pentru toate popoarele (Isaia 56:3-7). Această lucrare
s-a materializat numai prin determinarea lui David de a-I înapoia lui
Dumnezeu ceea ce primise de la El de-a lungul vieții și la sfârșitul ei
(1 Cronici 29:14).

Istoria lui David ne arată că angajamentul nostru față de Dumnezeu
este pe viață. Dacă investim în Împărăția lui Dumnezeu în această viață,
așa cum a făcut David, vom lăsa o moștenire care va persista și după ce
viața noastră se va sfârși. Așadar, trebuie să ne punem ordine în viață.
Această sarcină s-ar putea să implice sortarea bunurilor noastre și sprijinirea
financiară a moștenitorilor noștri, astfel încât să poată continua să
dea mărturie pentru Hristos după ce noi părăsim această lume.

**Partea noastră din legământ**

Isus a înnoit legământul divin cu noi (Marcu 14:24; Evrei 12:24), pentru
a fi predicat întregii lumi (Matei 28:19). Ca și în cazul lui Avraam și al
lui David, bunurile materiale și moștenirea spirituală pe care Dumnezeu
ni le oferă ar trebui să continue să sprijine transmiterea Evangheliei în
familie și în biserică, pentru salvarea tuturor popoarelor.

Testamentul divin le poruncește copiilor lui Dumnezeu să dea dovadă
de credincioșie și inimă largă pentru zecimi și daruri. O astfel de dăruire
cu devotament și generozitate le va arăta popoarelor că binecuvântările
primite de poporul lui Dumnezeu (Maleahi 3:12) derivă din ascultarea
de El. Binecuvântările ar trebui să fie transmise copiilor pentru totdeauna
(Deuteronomul 12:28). De aceea și averile erau aduse la templu în
timpul redeșteptărilor spirituale (Exodul 35:20-29; 2 Cronici 31:1-12;
Neemia 10:37,38; Maleahi 3:6-12) sau, în vremurile Noului Testament,
erau așezate la picioarele apostolilor (Faptele apostolilor 2; 4:34-37).

„Un potop de lumină se revarsă din Cuvântul lui Dumnezeu și trebuie
să aibă loc o trezire în ce privește ocaziile neglijate. Când toți sunt
credincioși în înapoierea lui Dumnezeu a ceea ce este a Lui, sub formă de
zecimi și daruri, se va deschide calea ca lumea să audă mesajul adecvat
acestei perioade. […] Dacă planul lui Dumnezeu ar fi fost realizat de poporul
Său în ce privește transmiterea către lume a soliei de har înainte de
data aceasta, Hristos ar fi venit pe pământ, iar sfinții ar fi primit salutul
de bun-venit în cetatea lui Dumnezeu” (Ellen G. White, Mărturii pentru
biserică, vol. 6, p. 449-450).

Testamentul (Evanghelia) vestit lui Avraam (Galateni 3:8) trebuie
proclamat prin predicare, mai întâi celor care ne sunt cel mai aproape (ca
în vremea patriarhilor) și apoi până la capătul lumii. Numai atunci, atât
evreii, cât și neevreii vor fi binecuvântați cu moștenirea credinței care
ne-a fost transmisă de către familie sau biserică (Isaia 52:10; Faptele 1:8;
13:47). De aceea, mesajul că „faptele lor îi urmează” (Apocalipsa 14:13)
ne arată că exemplul nostru și credincioșia noastră vor continua să fie
martor pentru generațiile următoare, după ce noi nu vom mai fi aici.

### III. Aplicație

Viața este un testament viu, care transmite generațiilor următoare
moștenirea sfântă care ne-a fost încredințată. În cele din urmă, tot ceea
ce ne este oferit este înapoiat definitiv lui Dumnezeu.
Roagă un membru al grupei să lectureze cu voce tare citatele de mai
jos. Discutați apoi întrebările care urmează.

**Testamentul zilnic**

„Moștenirile lăsate de cineva pe patul de moarte sunt un înlocuitor
jalnic al actelor de binefacere care pot fi făcute în timpul vieții. Slujitorii
lui Dumnezeu ar trebui să-și facă testamentul în fiecare zi, prin fapte
bune și prin daruri de bunăvoie aduse lui Dumnezeu” (Ellen G. White,
Sfaturi privind administrarea creștină a vieții, p. 326).

Care este legătura dintre faptele bune, darurile generoase și credință
(Efeseni 2:8-10)? De ce?

**După ce oamenii lui Dumnezeu nu mai sunt**

„Ei ar trebui să trateze chestiunea proprietăților în așa fel încât să le
poată părăsi oricând” (Ibidem, p. 328).
Dumnezeu pregătește faptele din vremuri străvechi (2  Imparati 19:25).

De ce este important să plănuim și să facem pregătiri din timp, mai ales
când vine vorba de proprietăți, astfel încât să le putem „părăsi oricând”?

**Datoria noastră sfântă**

„Mulți manifestă o sensibilitate inutilă față de acest subiect [redactarea
unui testament]. […] Însă această datorie este sacră, la fel ca datoria de
a propovădui Cuvântul pentru salvarea sufletelor” (Ibidem, p. 323, 324).

În ce sens este redactarea unui testament o datorie la fel de sacră precum
cea de „a propovădui Cuvântul pentru salvarea sufletelor”? De ce?


