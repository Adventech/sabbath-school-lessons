---
title:  Cu ochii la premiu
date:   23/03/2023
---

După convertire, Pavel s-a dedicat întru totul cauzei lui Hristos.
Datorită educației sale și a minții lui ascuțite, ar fi putut fi un om de
mare succes din perspectivă omenească. Asemenea lui Moise, Pavel a
ales să sufere alături de copiii credincioși ai lui Dumnezeu și de dragul
lui Hristos. A îndurat bătăi, bătăi cu pietre, închisoare, naufragiu, foamete,
frig și multe altele, după cum stă scris în 2 Corinteni 11:24-33.

`6 Citește Romani 8:16-18. Conștientizarea statutului de copil al lui Dumnezeu l-a ajutat pe Pavel să reziste? Cum?`

Valoarea acordată de Pavel răsplătirii celor credincioși i-a menținut
entuziasmul în timp ce suferea pentru Hristos. El a scris din închisoare:
„Fraților, eu nu cred că l-am apucat încă, dar fac un singur lucru: uitând
ce este în urma mea și aruncându-mă spre ce este înainte, alerg spre
țintă, pentru premiul chemării cerești a lui Dumnezeu, în Hristos Isus”
(Filipeni 3:13,14).

`7 Citește 1 Timotei 6:6-12 – un pasaj deja analizat, dar asupra căruia merită să revenim. Care este mesajul lui esențial, mai ales pentru noi, creștinii?`

Din perspectivă biblică, prosperitate înseamnă a avea ceea ce ai nevoie
atunci când ai nevoie. Nu este acumularea de bunuri. Prosperitate este
și împlinirea făgăduinței din Filipeni 4:19 (Citește-o cu atenție!). Nu în
ultimul rând, prosperitate înseamnă să fii recunoscător pentru ceea ce ai
în Domnul și să te încrezi în El în toate lucrurile.

Dumnezeu nu le promite copiilor Săi că vor fi toți bogați în ce ține
de lucrurile acestei lumi. De fapt, El spune că toți cei care trăiesc vieți
evlavioase vor fi persecutați. Ceea ce ne oferă El este mai bun decât orice
bogăție lumească. El spune: „Îți voi împlini nevoile și oriunde te vei
duce voi fi cu tine.” Apoi, la sfârșit, le va oferi celor credincioși adevărata
bogăție și responsabilitate și viața veșnică. Ce răsplată minunată!

Spre sfârșitul vieții sale, Pavel a putut să spună: „M-am luptat lupta
cea bună, mi-am isprăvit alergarea, am păzit credința. De acum mă
așteaptă cununa neprihănirii, pe care mi-o va da în «ziua aceea» Domnul,
Judecătorul cel drept. Și nu numai mie, ci și tuturor celor ce vor fi iubit
venirea Lui” (2 Timotei 4:7-8). Fie ca toți, prin harul lui Dumnezeu, să
putem spune același lucru și cu aceeași certitudine!