---
title:  Noul Ierusalim
date:   21/03/2023
---

Descrierea biblică a Noului Ierusalim este ceea ce Avraam a văzut prin
credință: „Căci el aștepta cetatea care are temelii tari, al cărei meșter și
ziditor este Dumnezeu” (Evrei 11:10). Noul Ierusalim este capodopera
lui Dumnezeu, construit pentru cei care Îl iubesc și păzesc poruncile Lui.
Noul Ierusalim va fi casa copiilor credincioși ai lui Dumnezeu din cer
din timpul miei de ani și apoi de pe pământul nou, pentru totdeauna.
Și există o veste bună pentru cei cărora nu le place să facă bagaje sau să
se mute. Dumnezeu Se ocupă de toate. Ioan spune că a văzut cetatea:
„Și eu am văzut coborându-se din cer, de la Dumnezeu, cetatea sfântă,
Noul Ierusalim, gătită ca o mireasă împodobită pentru bărbatul ei”
(Apocalipsa 21:2).

`4 Citește Apocalipsa 21. Care sunt lucrurile care ne sunt promise?`

Atât de multe lucruri sunt aici încât abia le poate pricepe mintea
noastră, așa afectată de păcat cum e și cunoscând numai o lume căzută
și stricată. Dar ceea ce putem totuși pricepe este dătător de speranță.
În primul rând, întocmai cum a locuit cu noi în această lume căzută
când a venit în trup, Isus va locui cu noi și în lumea nouă. Ce privilegiu
trebuie să fi fost pentru cei care L-au văzut pe Isus de aproape și personal!
Vom avea această șansă din nou, doar că fără vălul păcatului care
distorsionează ceea ce vedem.

Apoi, cum putem noi, care avem parte frecvent de tristețe, lacrimi și
durere să înțelegem una dintre cele mai mari promisiuni ale Bibliei: „El
va șterge orice lacrimă din ochii lor. Și moartea nu va mai fi. Nu va mai fi
nici tânguire, nici țipăt, nici durere, pentru că lucrurile dintâi au trecut”
(Apocalipsa 21:4)? Toate aceste „lucruri dintâi” vor fi trecut, lucruri care
nu ar fi trebuit să existe niciodată.

De asemenea, din tronul lui Dumnezeu curge apa pură a vieții și de
fiecare parte a râului se află pomul vieții. Tronul lui Dumnezeu va fi acolo
și „ei vor vedea fața Lui” (Apocalipsa 22:4). Din nou, cei răscumpărați
vor trăi într-o apropiere de Dumnezeu de care, în cea mai mare parte, nu
ne bucurăm acum.

`Citește Apocalipsa 21:8, despre soarta celor care vor suferi a doua moarte. Care dintre păcatele descrise aici nu poate fi iertat de Isus? De ce sunt acești oameni pierduți, deși unii dintre cei care au făcut aceleași lucruri sunt mântuiți? Care este diferența crucială dintre aceste două categorii?`