---
title:  Material Pentru Instructori
date:   24/03/2023
---

### I. Privire generală

Dumnezeu le promite celor din poporul Său recompense pământești
și veșnice (Deuteronomul 28:1-6; Psalmii 58:11; Maleahi 3:10-12;
Romani 2:6,7), după faptele lor (Romani 2:6,7; Tit 2:13,14). Aceste
recompense
ne oferă motive suficiente să fim credincioși (Apocalipsa
2:10; 21:1-7).

Cei care mor în păcat (Efeseni 2:1-6) nu pot da dovadă de credincioșie.
Nici nu sunt capabili de fapte bune (Isaia 64:10). Dar Dumnezeu ne
cheamă la o viață nouă în Hristos (Efeseni 2:5,6), asigurând mântuirea
prin har acelora care se predau Lui (Tit 2:11). El acționează în noi ca să
vrem și să ne purtăm după buna Lui plăcere, pentru salvarea sufletelor
noastre (Filipeni 2:12,13) și pentru salvarea celorlalți.

Cei care sunt îndreptățiți prin credința în Hristos (Romani 5:1,2) primesc
viața veșnică (Tit 3:7) dincolo de faptele lor (Romani 3:28; Efeseni
2:8,9). Totuși, harul ne face ființe noi în Hristos, remodelați „pentru”
fapte bune (Efeseni 2:10). În acest sens, toate faptele bune sunt roade
ale credinței pe care ne-o dă Dumnezeu (Efeseni 2:8), iar faptele mântuirii
(Iacov 2:14) sunt de fapt aduse la îndeplinire de Dumnezeu Însuși
(Isaia 26:12).

„Isprăvnicia” vizează binecuvântările materiale și pe cele spirituale,
căci „totul vine de la Tine şi din mâna Ta primim ce-Ţi aducem”
(1 Cronici 29:14), inclusiv ascultarea care duce la mântuire. Toți cei care
sunt corecți în folosirea timpului, darurilor, trupului și bunurilor materiale
sunt îndatorați harului lui Dumnezeu, pentru că ei sunt instrumente
dispuse să fie mișcate de dragostea Lui (1 Corinteni 13:1-3; Galateni
5:6). În final, meritul care este necesar pentru răsplătirea veșnică este
tot al lui Dumnezeu, care lucrează „totul în toți” (1 Corinteni 12:6; vezi și
Filipeni 2:13).

### II. Comentariu
**Răsplătiți pentru ce a făcut Dumnezeu**

Biblia folosește diferite cuvinte pentru ideea de salvare. Unul dintre
termeni este „răsplată” (ebr., șakar) în sensul de plată pentru un contract,
salariu, taxă, întreținere sau despăgubire (Isaia 62:11; 40:10). Un
alt cuvânt (ebr., eqeb) înseamnă „consecință”, ,„recompensă” ca rezultat
al ascultării de poruncile lui Dumnezeu (Psalmii 19:7-11).

În Noul Testament, Domnul este identificat ca Acela care răsplătește
(gr., misthapodotes), care remunerează, care plătește salariul (Evrei
11:6). El le va oferi celor răscumpărați răsplata (Apocalipsa 22:12).
Această răsplată va fi în concordanță cu faptele pe care le-au făcut în
această viață (gr., ergon). Faptă, aici, poate însemna activitatea sau
ocupația cuiva, precum și o acțiune, o inițiativă, un demers (Apocalipsa
22:12).

În schimb, darul (gr., karisma), care este darul vieții veșnice, este
opus plății (gr., opsonion) păcatului (Romani 6:23). Inițial, „plata” făcea
referire la solda, salariul sau venitul (Romani 6:23) unui soldat. Karisma
indică faptul că mântuirea este un dar (Romani 6:23) și că faptele bune
sunt de la Dumnezeu (Efeseni 2:10). Dar moartea este plata în funcție de
fapte (păcătoase), făcute fără Dumnezeu.

Tot la fel, mântuirea ca răsplată sau plată este karisma (un dar).
Acest dar nu vine de pe urma faptelor noastre (gr., ergon), ci din harul
oferit nouă pentru a face fapte bune (ergon) (Efeseni 2:8-10). În
schimb, faptele omului sunt păcătoase și plata (opsonion) pentru ele este
moartea (Romani 6:23; Galateni 5:19-21). Se pune întrebarea: Cine dă
naștere faptelor bune? Fără îndoială, Dumnezeu Însuși, prin harul Său.
Harul lui Dumnezeu aduce la îndeplinire lucrarea de „isprăvnicie credincioasă”
în viața omului, însă firea nu produce decât fapte care duc la
pierzare.

**Răsplătiți pentru că sunt copii**

Credincioșia sfinților vine din faptul că sunt copii, născuți din nou
prin convertire. Adam și Eva erau copiii lui Dumnezeu în Eden, unde
erau numai administratori ai pământului pe care Dumnezeu le-a poruncit
să îl umple (Geneza 2:5). Această regulă a rămas valabilă și după ce
păcatul a intrat în lume (Geneza 3:23), pentru că pământul Îi aparține
cu adevărat Domnului (Geneza 14:19,20; Psalmii 24:1). În calitate de
copii ai lui Dumnezeu, Adam și Eva au fost creați să fie administratori
credincioși, liberi de condamnarea păcatului.

Dar păcatul ne-a făcut copii ai mâniei (Efeseni 2:3). Filiația divină
este restaurată (Ioan 1:12) prin harul lui Isus și devenim din nou fii și fiice
ale lui Dumnezeu (2 Corinteni 6:18). Cuvântul grecesc diatheke (testament)
evidențiază relația unilaterală a testamentului (Evrei 9:15), în
care cei care devin copii primesc, prin credință, mântuirea ca moștenire
de la Tatăl (Romani 8:16,17). Ei primesc această moștenire nu ca străini
(Efeseni 2:12; Coloseni 1:21), nici prin faptele firii, ci prin credință(Romani 4:4,5). Astfel, gestionarea conștiincioasă a darurilor, a timpului,
a zecimilor și a puterii noastre pornește din cultivarea relației dintre
Domnul și noi, administratorii Săi. Această relație de legământ între
Tatăl și copiii Săi începe cu nașterea din nou și se continuă în părtășia
cu Dumnezeu.

Mai mult, în greacă, conceptul de administrator/ispravnic (oikonomos)
(Luca 12:41; 1 Corinteni 4:1,2; 1 Petru 4:10) denotă o persoană care
are grijă de afacerile sau proprietățile unei alte persoane și trebuie să dea
socoteală de ele pentru a-și primi răsplata. Există, de asemenea, obligații,
binecuvântări sau blesteme în această relație de legământ (ebr., berith).
Credincioșia față de legământ depinde de harul lui Dumnezeu, și nu de
ființele umane. Prin înnoirea legământului la convertire, Dumnezeu Își
scrie din nou Legea în mintea și în inima noastră, iar noi devenim poporul
Său (Ieremia 31:31-34).

**Premiul și cununa sunt daruri**

Răsplata celor răscumpărați este prezentată în Biblie ca „premiul”
(gr., brabeion) acordat câștigătorilor în cadrul jocurilor antice de pe
stadioanele publice (1 Corinteni 9:24; Filipeni 3:14) și ca o „cunună”
câștigată într-o competiție (1 Corinteni 9:25). Pentru obținerea acestei
recompense este nevoie de perseverență și sacrificiu de sine din partea
creștinului (1 Corinteni 9:26,27).

Certitudinea cu privire la victoria noastră nu ne scutește de suferința
de pe traseu. Așa ca Isus, care, Fiu fiind, a ales să facă voia Tatălui în
ciuda necazurilor și suferințelor (Evrei 5:8), și noi, fiind copii ai lui
Dumnezeu, vom îndura necazuri în această viață (Filipeni 1:29; Ioan
16:33). Și le vom îndura fără să ne luăm ochii de la premiu, chiar dacă
aceasta înseamnă că trebuie să ne abținem de la orice lucru dăunător,
așa cum fac sportivii.

Biblia ne mai învață că tot ce avem în lumea naturală Îi aparține lui
Dumnezeu. Putem trăi, ne putem mișca și putem exista numai prin El
(Faptele 17:28). Mai mult, orice dar desăvârșit este de la El (Iacov 1:17).
Tot la fel, orice faptă bună în domeniul spiritual vine tot de la El (Efeseni
2:10).

Astfel, meritul pentru răsplata oferită celor răscumpărați Îi aparține
numai lui Dumnezeu, care lucrează în credincioși, după plăcerea Lui,
și voința, și înfăptuirea (Filipeni 2:13). Cei răscumpărați sunt răsplătiți
pentru că acceptă și nu renunță la lucrarea lui Dumnezeu în viața lor și
pentru că știu că Isus (Ioan 6:28,29) este cel „ce împlinește totul în toți”.

**Isprăvnicia deplină ca răsplată**

Isprăvnicia creștină este spiritualitate și credincioșie practică (1 Corinteni
4:2), după cum se observă în lucrarea lui Adam și a Evei în starea
lor necăzută din Eden. Edenul, care a fost pierdut printr-o administrare
necredincioasă de către Adam și Eva, a fost restaurat prin administrarea
desăvârșită și credincioasă a lui Isus, care a căutat mai întâi să facă voia
Tatălui (Matei 26:42; Ioan 5:30). Isus a văzut roadele muncii Lui și a
fost mulțumit (Isaia 53:11). În calitate de al doilea Adam, Isus reface în
omenire chipul ceresc, precum și isprăvnicia pierdută de primul Adam
(1 Corinteni 15:45-58).

Cei răscumpărați vor fi, de asemenea, mulțumiți să vadă nu propriile
fapte, ci faptele lui Isus în ei. De acum înainte, ei slujesc Domnului, cu
ochii întotdeauna fixați pe premiu (Filipeni 3:14). Acest premiu ne ajută
să înțelegem cât de neimportante, de mici și de mărunte sunt lucrurile
din această viață în comparație cu răsplata celor răscumpărați (Matei
25:23). Viața este scurtă, bucuriile sunt adeseori puține și există foarte
multă deșertăciune și goană după vânt (Eclesiastul 2:17). Dar promisiunile
făcute celor credincioși transmit măreție, bucurie, pace și înnoire
veșnică (Isaia 35:10). Numai cei credincioși (gr., piste) care sunt demni
de încredere (1 Corinteni 4:2) vor moșteni prin credință isprăvnicia deplină
(vor fi puși peste multe lucruri), fericirea (gr., karan), bucuria și
desfătarea promisă sfinților (Matei 25:11).

Domnul ne invită să fim credincioși în lucrurile mici și imperfecte ale
acestei lumi (Luca 16:9-11), astfel încât, în calitate de copii ai Săi, să primim
răsplata eternă. Cât de solemnă este invitația divină la credincioșie ca o expresie
a predării noastre față de Isus, care trăiește în noi (Galateni 2:20)!
În cele din urmă, asemenea acului busolei, care indică întotdeauna
nordul indiferent de poziția busolei, și harul va fi întotdeauna punctul
de referință pentru premiul sfinților. Orice faptă bună pe care o facem
izvorăște numai din harul lui Dumnezeu, ca să nu se laude nimeni
(Efeseni 2:8-10).

### III. Aplicație

Roagă un membru al grupei să lectureze cu voce tare citatele de mai
jos. Discutați apoi întrebările care urmează.

**Capitalul și capacitățile vin de la Dumnezeu**

„Dumnezeu ține o socoteală strictă în dreptul fiecărei ființe umane
din această lume. Iar, când vine ziua încheierii socotelilor, ispravnicul credincios nu-și atribuie niciun merit. El nu spune «polul meu», ci
«polul Tău a mai adus» încă alți poli. El știe că, dacă nu i s-ar fi încredințat
darul respectiv, nu ar fi putut obține un profit. El consideră că,
împlinindu-și conștiincios atribuțiile de administrator, nu a făcut altceva
decât să-și facă datoria. Capitalul era de la Domnul și, prin puterea
Sa, a reușit să îl valorifice cu succes. Doar a Numelui Său să fie slava!
Fără capitalul încredințat, el știe că ar fi ajuns la ruină veșnică” (Ellen G.
White, Sfaturi privind administrarea creștină a vieții, p. 111-112).

Ce ne învață expresii precum „duceți până la capăt”, „să nu vă potriviți”,
„să vă prefaceți”, „să se lepede de sine” și „întoarceți-vă la Mine” (Filipeni
2:12-14; Romani 12:1,2; Luca 9:23; Maleahi 3:7,8) despre rolul plănuirii
și al voinței personale în căutarea isprăvniciei creștine credincioase
(1 Corinteni 4:2)?

**Talanții sunt daruri spirituale și materiale**

„Mi s-a arătat apoi că pilda talanților nu a fost pe deplin înțeleasă.
[…] Pilda se aplică [și] la mijloacele vremelnice pe care Dumnezeu le-a
încredințat poporului Său” (Ellen G. White, Spiritual Gifts, vol. 4, p. 38).
Ce legătură există între credincioșia în viața spirituală și cea în viața materială
(Matei 25:14-30)?
