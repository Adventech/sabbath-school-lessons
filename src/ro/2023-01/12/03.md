---
title:  Viața veșnică
date:   20/03/2023
---

Ca ființe umane, ne dorim veșnicia. Și, potrivit Bibliei, această
veșnicie va veni în una dintre următoarele două forme, cel puțin pentru
fiecare dintre noi individual: fie viață veșnică, fie dispariție veșnică. Asta
este. Nu există cale de mijloc. Nu putem oscila, un pic aici, un pic acolo.
Ci este ori una (viața), ori cealaltă (moartea). Este genul de situație „totul
sau nimic”.

`2 Citește Romani 6:23 și Ioan 3:16. Ce opțiuni ne sunt prezentate aici?`

Este greu să ne imaginăm două variante mai clare sau mai distincte,
nu-i așa? Șansele sunt ca, dacă citești aceste rânduri, să fi ales viața
veșnică sau cu siguranță să o iei în considerare. Dumnezeu are capacitatea
unică de a face tot ceea ce spune că poate face – Își îndeplinește toate
promisiunile. Partea noastră este să credem pur și simplu în El, să ne
bazăm pe meritele lui Isus și prin credință să ascultăm de Cuvântul Său.

`3 Citește Ioan 14:1-3. Care este sfatul lui Dumnezeu pentru noi în versetul 1 și ce promite să facă în versetele 2 și 3?`

În ultimele zile ale lucrării Sale pământești, Isus a rostit pentru ucenici
aceste uimitoare cuvinte de speranță și curaj. Aceste cuvinte aveau
să îi încurajeze în vremuri de încercare și disperare. Ar trebui să aibă
același efect și asupra noastră. Isus a venit din cer, S-a întors în cer și
ne-a promis: „Mă voi întoarce și vă voi lua cu Mine, ca, acolo unde sunt
Eu, să fiți și voi.”

Și, poate mai mult decât orice altceva, moartea lui Hristos pe cruce
la prima Lui venire este cea mai mare asigurare cu privire la a doua Lui
venire, deoarece, fără a doua venire, care să fie scopul primei veniri? Pe
cât de siguri suntem că Hristos a murit pentru noi pe cruce, pe atât de
siguri putem fi că, așa cum a promis, Se va întoarce: „Mă voi întoarce și
vă voi lua cu Mine, ca, acolo unde sunt Eu, să fiți și voi” (Ioan 14:3).

`Meditează la ideea că prima venire a lui Hristos este garanția celei de-a doua Lui veniri. Ce s-a întâmplat la prima venire care face ca promisiunea celei de-a doua veniri să fie una credibilă?`