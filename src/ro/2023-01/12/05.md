---
title:  Încheierea socotelilor
date:   22/03/2023
---

Spre sfârșitul lucrării lui Isus, ucenicii au venit la El în privat și L-au
întrebat: „Spune-ne, când se vor întâmpla aceste lucruri? Și care va fi
semnul venirii Tale și al sfârșitului veacului acestuia?” (Matei 24:3).
Isus a răspuns întrebărilor lor în următoarele două capitole: Matei 24
vorbește despre semnele din lume, precum războaie, dezastre etc.; Matei
25 vorbește despre starea bisericii chiar înainte de revenirea lui Isus.
Această stare este ilustrată prin trei povestiri, una dintre ele fiind parabola talanților – despre cum a folosit poporul Său darurile pe care
Dumnezeu i le-a încredințat.

`5 Citește Matei 25:14-19. Cine este cel care merge într-o țară îndepărtată? Cui încredințează bunurile sale? Ce înseamnă „le-a cerut socoteală” (Matei 25:19)?`

Ne gândim uneori la talanți ca la darurile naturale precum cântatul,
vorbitul etc., dar în parabola similară, cea a polilor, din Luca 19:12-24,
banii și administrarea acestora sunt precizați în mod clar. Ellen G. White
a declarat și ea: „Mi-a fost arătat că pilda talanților nu a fost pe deplin
înțeleasă. Această lecție importantă le-a fost dată ucenicilor spre folosul
creștinilor care trăiesc în timpul final. Acești talanți nu reprezintă simpla
capacitate de a predica și a-i învăța pe alții din Cuvântul lui Dumnezeu.
Pilda se aplică la bunurile trecătoare pe care Dumnezeu le-a încredințat
poporului Său” (Mărturii pentru biserică, vol. 1, p. 197).

`6 Citește Matei 25:20-23. Ce le spune Dumnezeu celor care au fost administratori devotați ai banilor pentru susținerea cauzei Sale? Ce înseamnă „intră în bucuria stăpânului tău” (Matei 25:23)?`

Este oarecum firesc să ne gândim că alții au mai mulți talanți decât
noi și prin urmare au o răspundere mai mare în fața lui Dumnezeu. Dar,
în această parabolă, persoana cu un singur talant – cu cei mai puțini
bani – este cea care se dovedește necredincioasă și pierde împărăția. În
loc să ne gândim la responsabilitățile altora, să ne concentrăm pe ceea ce
ne-a încredințat Dumnezeu și pe modul în care putem folosi respectivele
lucruri spre gloria Sa!

`Cum o s-o scoți la capăt când Dumnezeu va veni „să îți ceară socoteală”?`