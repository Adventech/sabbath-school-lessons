---
title:  Răsplată pentru credincioșie
date:   19/03/2023
---

`1 Citește Evrei 11:6. Ce înseamnă pentru tine acest verset și care ar trebui să fie reacția la citirea lui? Vezi și Apocalipsa 22:12; Isaia 40:10; 62:11. Ce ne învață toate aceste texte?`

Răsplata Domnului pentru copiii Lui credincioși este unică și, la fel ca
multe lucruri spirituale, depășește înțelegerea noastră finită. „Limbajul
omenesc nu este în stare să descrie răsplătirea celor neprihăniți. Va fi cunoscută
numai de aceia care o vor vedea. Nicio minte mărginită nu poate
cuprinde slava Paradisului lui Dumnezeu” (Ellen G. White, Tragedia
veacurilor, p. 674).

Isus a încheiat Fericirile, cu care începe Predica de pe Munte, cu aceste
cuvinte: „Ferice va fi de voi când, din pricina Mea, oamenii vă vor
ocărî, vă vor prigoni și vor spune tot felul de lucruri rele și neadevărate
împotriva voastră! Bucurați-vă și înveseliți-vă, pentru că răsplata voastră
este mare în ceruri; căci tot așa au prigonit pe prorocii care au fost
înainte de voi” (Matei 5:11,12).

După enumerarea oamenilor credinței în Evrei 11, autorul începe capitolul
următor explicând de ce Isus a fost dispus să moară pe cruce. „Și
noi dar, fiindcă suntem înconjurați cu un nor așa de mare de martori, să
dăm la o parte orice piedică și păcatul care ne înfășoară așa de lesne și să
alergăm cu stăruință în alergarea care ne stă înainte. Să ne uităm țintă
la Căpetenia și Desăvârșirea credinței noastre, adică la Isus, care, pentru
bucuria care-I era pusă înainte, a suferit crucea, a disprețuit rușinea și
șade la dreapta scaunului de domnie al lui Dumnezeu” (Evrei 12:1,2).

Dar a fi răsplătit pentru credincioșie nu este același lucru cu mântuirea
prin fapte. Care dintre noi sau dintre personajele din Biblie are fapte
suficient de bune pentru a avea vreun merit înaintea lui Dumnezeu?
Niciunul, bineînțeles. Tocmai acesta este scopul jertfei lui Hristos. Dacă
ne-am fi putut salva singuri, prin fapte, Isus nu ar mai fi ajuns la cruce.
În schimb, mântuirea trebuie să fie prin har. „Și dacă este prin har,
atunci nu mai este prin fapte; altminteri, harul n-ar mai fi har. Și, dacă
este prin fapte, nu mai este prin har; altminteri, fapta n-ar mai fi faptă”
(Romani 11:6). Răsplata, în schimb, este pur și simplu rezultatul a ceea
ce Dumnezeu a făcut pentru noi și în noi.

`Cum înțelegem deosebirea dintre mântuirea prin har și răsplata după fapte? Pregătește-te să răspunzi în cadrul grupei în Sabat.`