---
title:  Studiu suplimentar
date:   03/02/2023
---

Procesul de eliminare a datoriilor în trei pași se găsește, de fapt, într-o pagină din scrierile lui Ellen G. White. Sublinierile au fost adăugate pentru a accentua ideile: „Ia hotărârea de a nu mai face alte datorii. Renunță mai bine la mii de lucruri decât să te îndatorezi din nou. […] Fă un legământ cu Dumnezeu ca, prin binecuvântarea Sa, să îți plătești datoriile și apoi să nu datorezi nimănui nimic, chiar dacă ar trebui să trăiești doar cu terci și pâine. […] Achită datoriile cât mai repede posibil. Când vei putea sta din nou pe picioarele tale ca un om liber, fără a mai datora cuiva ceva, vei dobândi o mare biruință” (Sfaturi privind administrarea creștină a vieții, p. 257).

Dacă ai nevoie de ajutor pentru a scăpa de datorii, încearcă următoarele: Stabilește-ți un buget! Alcătuiește o listă cu toate veniturile și cheltuielile/ cumpărăturile tale pe o perioadă de trei luni. Mulți sunt surprinși cât de mult cheltuiesc pe lucruri inutile. Distruge cardurile de credit! Dacă vezi că nu reușești în fiecare lună să plătești întreaga datorie de pe cardul de credit sau că îl folosești să cumperi lucruri pe care altfel nu le-ai cumpăra, distruge-l, înainte să te distrugă el pe tine! Începe să faci economie la diverse lucruri! Uneori nu suntem conștienți de cât de mult am putea economisi lunar dacă am fi atenți la unele lucruri mici pe care le cumpărăm. Ușor, ușor se adună.

**Studiu zilnic:** 2 Cronici 7 – 13; Ellen G. White, Rugăciunea, capitolul 14 (până la „Rugați-vă zilnic pentru binecuvântarea pe care o aduce Sabatul”)

`1. De ce Solomon nu i-a mai permis soției sale să locuiască în casa lui David?`
`2. După întâlnirea dintre Solomon și regina din Seba, ale cui cadouri valorau mai mult?`
`3. Care era soția preferată a lui Roboam?`
`4. De ce au câștigat biruința copiii lui Iuda în războiul cu copiii lui Israel?`
`5. Ce trebuie să facem când avem o oră liberă?`