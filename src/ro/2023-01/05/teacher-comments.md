---
title:  Material Pentru Instructori
date:   03/02/2023
---

### I. Privire generală

Faptul că Dumnezeu ne avertizează în privința datoriilor ne arată că acestea au implicații spirituale (Proverbele 6:1-5; 22:7).

Scăparea de datorii constă în punerea Împărăției lui Dumnezeu pe primul loc, eliberându-ne astfel de dorința după lucruri materiale (Matei 6:33). Legământul divin promite prosperitate și scăpare de datorii (Deuteronomul 28:1,2). Dar, pentru ca aceste făgăduințe să se materializeze, omul trebuie să simtă iubire pentru Dumnezeu, care se traduce prin ascultarea de poruncile Lui și prin respectarea juruințelor făcute la botez, inclusiv credincioșia în zecimi și daruri (Psalmii 50:14,15; Maleahi 3:7-12).

Creditorul este stăpânul debitorului (Proverbele 22:7), dar, potrivit lui Isus, numai Dumnezeu ar trebui să fie stăpânul nostru (Marcu 12:29). Astfel, iubindu-L pe Dumnezeu, și nu lucrurile din lume (1 Ioan 2:15), putem învinge pofta și lăudăroșia vieții, prin harul lui Hristos (1 Ioan 2:16). Nu ar trebui să ne conformăm acestei epoci materialiste și consumeriste, care duce la îndatorare și insolvență. În schimb, ar trebui să fim transformați prin înnoirea minții și să căutăm să cunoaștem voia desăvârșită a lui Dumnezeu (Romani 12:1,2).

Dumnezeu dorește să aspirăm la o viață de mulțumire sufletească (1 Timotei 6:6), lipsită de datorii (Romani 13:8). Mulțumirea sufletească ne ferește de compromisuri în privința principiilor de credință pentru a ne îmbogăți (1 Timotei 6:9). De aceea trebuie să ne plănuim obligațiile financiare cu înțelepciune (Luca 14:28) și să evităm să ne asumăm responsabilitatea pentru datoriile unei alte persoane (Proverbele 6:1-5). Urmând aceste principii biblice sănătoase, vom ajunge să fim harnici și vom fi pregătiți pentru vremuri grele și situații neprevăzute (Proverbele 6:8). Când ne ferim de înglodarea în datorii și de iubirea de bani, avem parte de binecuvântările pe care Dumnezeu le promite celor credincioși (Maleahi 3:10-12).

### II. Comentariu

Dumnezeu ne poate scăpa de orice datorie. În majoritatea cazurilor însă, El pune în mâinile noastre soluția la problema datoriei. La urma urmei, suntem administratorii Săi și ar trebui să acționăm după voia și binecuvântarea Lui.

În calitate de creștini, ar trebui să facem tot ce ne stă în putință să nu datorăm nimic nimănui (Romani 13:8). În plus, din poziția creditorului, creștinul nu ar trebui să profite de cei care au nevoie de ajutor financiar. Învățăturile Bibliei ne spun să fim generoși și, dacă este posibil, să îi iertăm pe frații care nu pot să își plătească datoriile (Deuteronomul 15:1-4). În general, îndatorarea este un fenomen complex, care implică aspecte personale, socioistorice și spirituale. Prin urmare, ne vom limita comentariile la niște sfaturi practice pe care Biblia le oferă pe subiect.

**Principii biblice pentru a scăpa de datorii**

**A. Pune-L pe Dumnezeu pe primul loc! (Matei 6:33)**
**1. Fă din Dumnezeu principala ta prioritate! (Matei 6:25-34)**

Dumnezeu nu vrea să fim îndatorați, pentru că Își dorește bunăstarea slujitorilor săi (Psalmii 35:27). Prin urmare, El ar trebui să fie primul căutat în orice situație de criză (Psalmii 105:4). Îndatorarea poate avea o origine spirituală, caz în care persoana vizată trebuie să mediteze la nevoia de mărturisire a păcatelor de natură financiară: furtul și camăta (Ezechiel 18:12,13); lăcomia, care este idolatrie (Exodul 22:12; Coloseni 3:5); incorectitudinea în contracte (Romani 1:31); iubirea de bani (1 Timotei 6:10) și incorectitudinea în zecimi și daruri (Maleahi 3:7-10).

Cei care s-au îndepărtat de planul divin trebuie să se întoarcă la Dumnezeu și să își înnoiască legământul cu El (Psalmii 50:14,15; Maleahi 3:7-12). Dumnezeu le promite acestor persoane eliberare și binecuvântări. Dorința sinceră de a face ce este bine arată că harul lucrează, pentru că „bunătatea lui Dumnezeu te îndeamnă la pocăință” (Romani 2:4).

Putem face voia lui Dumnezeu (Deuteronomul 28:1,2) numai atunci când ne aflăm sub har. Pentru că, așa cum spune Pavel, „prin har aţi fost mântuiţi, prin credinţă. Şi aceasta nu vine de la voi, ci este darul lui Dumnezeu. Nu prin fapte, ca să nu se laude nimeni. Căci noi suntem lucrarea Lui şi am fost zidiţi în Hristos Isus pentru faptele bune pe care le-a pregătit Dumnezeu mai dinainte ca să umblăm în ele” (Efeseni 2:8-10). Prin credință și prin harul lui Dumnezeu, putem cere ajutor divin să scăpăm de datorii. Atunci ne vom bucura de binecuvântarea lui Dumnezeu, care „îmbogăţeşte şi El nu lasă să fie urmată de niciun necaz” (Proverbele 10:22).

**2. Fii sfânt și respectă lucrurile sfinte!**

În Biblie, Dumnezeu Își consideră poporul sfânt, ales și special (Exodul 19:6; 1 Petru 2:9). Această sfințenie este dovedită atunci când poporul păzește poruncile Lui (Deuteronomul 28:9). Zecimea este și ea sfântă (Leviticul 27:30-32) și darurile sunt sfinte (Numeri 18:29). În aceste texte, cuvântul „închinat” (VDC, NTR) sau „sfânt” (EDCR, BTF) este traducerea termenului kodeș, care înseamnă „sfințit”, „pus deoparte pentru Domnul”.

Însușirea zecimii și a darurilor înseamnă însușirea necuvenită a lucrurilor sfinte, care sunt dedicate exclusiv lui Dumnezeu și trebuie astfel înapoiate Lui (Leviticul 5:15,16). În timpurile Vechiului Testament, înapoierea darurilor păstrate era necesară înainte de ispășirea cu sânge și înainte ca acela care făcuse lucrul acesta să primească iertarea (Leviticul 5:16). Astfel, reținând zecimile și darurile, poporul se separa de Dumnezeu și nu prospera (Maleahi 3:7-10), pentru că profana lucrurile sfinte. Dumnezeu nu Se schimbă, iar principiul de restituire a zecimilor și a darurilor este în continuare valabil (Maleahi 3:6-8).

„Frații și surorile mele, grăbiți-vă să Îi aduceți lui Dumnezeu zecimea în mod cinstit și să Îi aduceți cu bucurie și un dar de mulțumire! Mulți nu vor fi binecuvântați până nu vor restitui zecimea pe care și-au însușit-o” (Ellen G. White, Sfaturi privind administrarea creștină a vieții, p. 87).

**B. Cere ajutor! (Proverbele 15:22)**
**1. Cere ajutorul prietenilor și profesioniștilor!**

Uneori este necesar să îți recunoști starea de datornic și să ceri ajutor de la prieteni și familie. În cazul datoriilor provocate de o tulburare psihică (oniomanie – tendința patologică de a face cumpărături în mod excesiv), trebuie apelat la tratament. Dacă te afli în această situație, poate fi util să cauți și ajutor spiritual din partea pastorului, a membrilor familiei sau a prietenilor apropiați. Ajutorul prietenilor în acest proces îți poate ușura povara și te poate încuraja să iei decizia de a rezolva problema.

„Smerenia merge înaintea slavei” (Proverbele 18:12). Copiii lui Dumnezeu ar trebui să se gândească la avantajul de a se consulta cu oameni înțelepți și cu experiență, trecuți prin viață, precum și cu profesioniști din domeniul financiar și al asistenței psihologice, pentru că „planurile […] reușesc când sunt mulţi sfetnici” (Proverbele 15:22, NTR). „Dacă aceia care nu au reușit în viață ar fi dispuși să se lase învățați, s-ar putea deprinde cu obiceiuri ale tăgăduirii de sine și cu economia strictă și ar avea satisfacția de a da, nu de a primi pomană” (Ellen G. White, Mărturii pentru biserică, vol. 3, p. 400-401).

**2. Cere ajutor și înțelepciune divină!**

Ajutorul divin poate veni sub forma discernământului. În Biblie, administrarea cu înțelepciune a valorilor este un dar de la Dumnezeu. Înțeleptul declară că „prin ştiinţă se umplu cămările ei [ale casei] de toate bunătăţile de preţ şi plăcute” (Proverbele 24:4, subl. ad.). Așa cum recomandă apostolul: „Umblaţi dar după darurile cele mai bune” (1 Corinteni 12:31), și noi putem cere de la Dumnezeu înțelepciune să ne gestionăm bine banii, mai ales în perioade de dificultăți economice. Această căutare a înțelepciunii este recomandată de către Iacov (Iacov 1:5).

Cuvântul „știință” din Proverbele 24:4 înseamnă pricepere, abilitate și discernământ practic. Prin urmare, bunăstarea materială este precedată de principii practice biblice sănătoase privind îmbunătățirea administrării banilor pe care Dumnezeu ni i-a încredințat.

**C. Economisește! (Proverbele 6:8)**
**Ce spune cuvântul inspirat despre economisire**

Fii ca furnica! Ea își pregătește vara mâncarea pentru iarnă. Pune întotdeauna deoparte niște bani ca economie! Include în bugetul tău, în mod regulat, un procent dedicat acestui scop.

Economisirea a fost sfatul înțelept dat de către Dumnezeu lui Iosif în Egipt (Geneza 41:46,47). Economisește, pentru a avea suficient pe viitor sau în perioade de criză! Nu cheltui dacă nu trebuie! „De la cel mai mare la cel mai mic, lucrătorii lui Dumnezeu trebuie să învețe să fie economi” (Ellen G. White, Sfaturi privind administrarea creștină a vieții, p. 268).

**D. Alcătuiește-ți un buget! (Luca 14:28-30)**

Bugetul este un instrument de plănuire financiară pentru gestionarea veniturilor și cheltuielilor. Este importantă alcătuirea unui buget, pentru că, fără un plan, este imposibil să te aștepți la succes în demersurile tale. „Trebuie să fiți atenți ca ceea ce cheltuiți să nu depășească venitul vostru” (Ellen G. White, Căminul adventist, p. 375).

Roagă-te atunci când alcătuiești bugetul! Caută să Îl pui pe Dumnezeu
pe primul loc (Matei 6:33)! Fii realist și consultă-te cu ceilalți membri
ai familiei, pentru a stabili ce este cel mai bine pentru toți din familie!
Biblia îi dezaprobă ferm pe oamenii care nu se îngrijesc de familia lor:

„Dacă nu poartă cineva grijă de ai lui, şi mai ales de cei din casa lui, s-a lepădat de credinţă şi este mai rău decât un necredincios” (1 Timotei 5:8). Include în bugetul tău nevoile celor mai puțin avantajați, pentru că grija față de ei face parte din „religia curată şi neîntinată înaintea lui
Dumnezeu” (Iacov 1:27).

### III. Aplicație

Roagă un membru al grupei să lectureze cu voce tare citatul de mai jos. Apoi discutați în grupă întrebările care urmează.

„Mulți, foarte mulți, nu s-au autoeducat în așa fel încât să-și poată menține cheltuielile în limita veniturilor lor. Ei nu învață să se adapteze împrejurărilor și împrumută și iar împrumută, până când ajung copleșiți de datorii, în cele din urmă ajungând descurajați, deprimați” (Ellen G. White, Căminul adventist, p. 374).

**1** Pasajul de mai sus sugerează o stare socială de îndatorare din ce în ce mai des întâlnită. În ce mod fenomenul foarte răspândit al îndatorării îi poate face pe mulți să creadă că datoriile sunt normale și chiar acceptabile, în ciuda stresului și a limitărilor pe care le provoacă de obicei? Care ar fi soluția la această situație? Citiți Romani 12:1,2.

**2** În legământul divin, Dumnezeu promite că poporul Său nu va avea datorii la alții (Deuteronomul 28:1,2). El a hotărât, de asemenea, eliberarea datornicilor de creditorii lor la fiecare șapte ani (Deuteronomul 15:1-4). Modelul divin implica lipsa sărăciei, pentru a nu apărea datorii (Deuteronomul 15:4). De ce modelul divin în privința datoriilor în Israel nu a reușit (Maleahi 3:6-10)? Cum ni s-ar putea întâmpla și nouă lucrul acesta? Explicați. Cum evităm această capcană în zilele noastre?

Câteva posibile surse ale datoriilor:

• Dezastrele naturale, bolile și războaiele.

• Slăbiciunea personală, care vine din lipsa înțelepciunii, experienței, capacității sau instruirii financiare.

• Vanitatea, ca rezultat al obiceiurilor proaste, al lăudăroșeniei și risipei.

• Datoria utilă, care poate apărea din cauza unor investiții de afaceri
necesare, a cumpărării unei case sau educației copiilor.

**3** Analizând punctele de mai sus, cere-le membrilor grupei să identifice datoriile care pot fi evitate și cele care pot fi justificate. De ce?
