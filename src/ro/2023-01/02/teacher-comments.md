---
title:  Material Pentru Instructori
date:   13/01/2023
---

### I. Privire generală

Planul de mântuire este un legământ pe care Dumnezeu îl propune ființelor umane. Contractele sunt parte din relațiile umane, dar legământul lui Dumnezeu cu noi, prin Isus, a fost plănuit încă din veșnicie (1 Petru 1:18-20) și oferă viața veșnică celor care sunt credincioși până la moarte (Apocalipsa 2:10).

Legământul conține Legea, scrisă fie în piatră, fie în inimile noastre (Deuteronomul 9:11; Evrei 8:10). O astfel de alianță divino-umană implică din partea noastră o ascultare conștiincioasă născută din dragoste față de Lege și de legământ (1 Ioan 5:3). Unele clauze din acest legământ sunt mai generale, precum porunca de a ne închina numai lui Dumnezeu și de a-L iubi mai presus de orice (Deuteronomul 6:5; Matei 22:36,37). Dar există și porunci precise în legământ, și anume (1) îndepărtarea de idolatrie (Deuteronomul 31:20); (2) ținerea Sabatului (Isaia 56:6) și (3) respectarea anumitor legi legate de hrană (Leviticul 11; Isaia 65:1-5;
66:15-18).

O clauză importantă a legământului este recunoașterea faptului că Dumnezeu ne oferă bunuri materiale și cere, în schimb, credincioșie în zecimi și daruri. Pe lângă faptul că este importantă pentru dezvoltarea relației dintre închinător și Cel căruia îi este adresată închinarea, restituirea cu credincioșie a zecimilor și oferirea darurilor slujesc și la sprijinirea lucrării lui Dumnezeu (2 Cronici 31:11,12,20,21; Maleahi 3:8-10). Făcând lucrul acesta, recunoaștem nevoia de a-L onora pe Dumnezeu cu bunurile noastre, punându-L pe primul loc (Proverbele 3:9). Când încălcăm această clauză, încălcăm legământul. O asemenea încălcare înseamnă refuzul de a-L recunoaște pe Dumnezeu ca Acela care ne oferă darurile. Astfel, prin refuzul nostru, ne separăm de Domnul și Mântuitorul nostru (Maleahi 3:7,8).

Credincioșia lui Dumnezeu față de legământul Lui nu poate fi zdruncinată (Deuteronomul 4:31), dar noi nu I-am răspuns mereu cu aceeași credincioșie (Ieremia 11:10). Cel care oferă bogățiile oferă și har pentru ascultare, asigurându-ne atât chemarea, cât și alegerea pentru împărăția lui Hristos (2 Petru 1:10,11; Apocalipsa 2:10).

### II. Comentariu
**Ce este legământul sau alianța?**

Citește capitolul „Legea și legămintele” din Patriarhi și profeți, de Ellen G. White.

Cuvântul „legământ” (ebr., berith) apare de aproximativ 285 de ori în Vechiul Testament. În Noul Testament, cuvântul grecesc pentru „legământ” este diatheke. Acest cuvânt era folosit cu referire la legământul dintre Dumnezeu și poporul Său. (Vezi T. K. Cheyne and J. Sutherland Black, Encyclopaedia Biblica, p. 928, 929.) În termeni moderni, cuvântul corespunde unui contract, dar este folosit și pentru ideea de alianță, pact sau testament.

Un legământ nu este neapărat o lege, chiar dacă are caracter juridic obligatoriu pentru părțile implicate. Dar o lege poate fi uneori considerată contract, în cazul în care există un legământ care se bazează pe lege. În orice caz, legea și legământul sunt două concepte diferite. Astfel, pentru existența unui legământ este nevoie de o lege care să îl reglementeze. Deși a fost proclamată ulterior la muntele Sinai, Legea lui Dumnezeu exista deja, pentru că este legată de numele Lui (Psalmii 119:55) și este astfel veșnică. Tot așa, planul lui Dumnezeu de salvare a omenirii prin sângele lui Hristos este cunoscut de la întemeierea lumii (1 Petru 1:19,20).

Pentru că mântuirea este prin har, unii pot presupune că ființele umane nu au nicio obligație în acest legământ, dar obligațiile ambelor părți sunt esențiale pentru ca un document să fie recunoscut drept contract, legământ sau alianță. Printre aceste obligații se numără faptele bune ale credinței, conform legii scrise în inimă (Efeseni 2:8-10; Ieremia 31:31-34).

**Legile, făgăduința și legământul**
**1. Legile:** Legile sunt decizii unilaterale ale Emitentului, care nu depind de acceptarea celeilalte părți. Aceste legi sunt promulgate de Dătătorul legii și trebuie respectate. Noi nu luăm parte la procesul de realizare a legilor lui Dumnezeu, care sunt parte din legământul divin. Nu ar avea sens introducerea într-un contract a unei legi care nu trebuie respectată. Ca atare, atât vechiul, cât și noul legământ au elemente ce țin de lege și de ascultare (Evrei 8:8-13).

**2. Făgăduința:** Asemenea unui decret, o promisiune este unilaterală. Dumnezeu poate face o promisiune în ceea ce-L privește. Încrederea în acea promisiune depinde de credibilitatea și abilitatea celui care promite. Dumnezeu a promis și Se va ține de promisiune, pentru că El nu minte și nu dezamăgește niciodată. Făgăduința lui Dumnezeu de mântuire prin har, prin credința celor care acceptă legământul Său este o certitudine pentru cei răscumpărați (Evrei 6:13-20; 1 Ioan 2:25).

**3. Legământul:** Un legământ are nevoie de cel puțin doi oameni (acord bilateral) pentru a avea caracter obligatoriu. Un legământ diferă de un decret sau de o promisiune prin faptul că nu există nicio alianță sau un legământ fără părți implicate. În această privință, oamenii decid dacă vor să fie parte din legământul lui Dumnezeu sau nu. Dumnezeu ne invită să intrăm în legământ cu El, prin credința în Hristos, pentru a putea avea viața veșnică (Ioan 3:16).

**Caracteristicile legământului**
Tot ceea ce ține de legământ face trimitere la credință, urmată de ascultare.

**1. Presupune reciprocitate:** Înseamnă că ambele părți au datorii și drepturi în temeiul contractului. Prin urmare, ascultarea este partea noastră din legământ (Evrei 8:10; Apocalipsa 14:12).

**2. Este realizabil:** Înseamnă că termenii legământului pot fi îndepliniți de ambele părți. Nu ar avea niciun sens un contract cu reguli pe care una dintre părți nu le poate respecta. Astfel, respectarea termenilor legământului nu înseamnă decât a face ceea ce Dumnezeu cere prin harul Său, pentru că harul dă naștere faptelor bune (Efeseni 2:8-10). Dacă Dumnezeu ne poruncește să ținem Sabatul sau să înapoiem zecimile și darurile, o astfel de poruncă este o clauză divină din contract, indicând că ființele umane pot face ce li se cere. Dumnezeu nu ar cere niciodată nimic imposibil, iar harul Lui, care ne ajută să facem ceea ce ni se cere, este parte din legământ.

**3. Este condiționat:** Înseamnă că este valabil numai dacă există aderare practică. Oricine crede și este loial va fi mântuit (Apocalipsa 2:10) și va fi binecuvântat (Maleahi 3:10-12), pentru că aceasta este o parte din contract. Există binecuvântări complementare și binecuvântări fundamentale. Păcatul poate îngreuna primirea unora dintre binecuvântările complementare în această lume, dar nu influențează binecuvântările fundamentale legate de mântuire, dacă rămânem în credință, conform contractului.

**4. Are clauze de anulare:** Toate contractele prevăd anularea lor în anumite situații speciale. Acesta este și cazul legământului cu Dumnezeu. Părțile legământului care rămân în păcat pot crea condițiile de anulare, călcând anumite clauze specifice.

**Legământul lui Dumnezeu include zecimile și darurile**

Toate aspectele vieții sunt parte din legământul lui Dumnezeu. În acest legământ, Dumnezeu promite să le ofere ființelor umane puterea de a dobândi bunuri materiale. În schimb, Dumnezeu cere conștiinciozitate față de legământ, din următoarele trei motive:

**1. Bunurile materiale ar trebui să ne amintească faptul că Dumnezeu Își îndeplinește partea din legământ.** Dumnezeu declară
că poporul Lui își va aminti de El pentru că El este cel care le oferă copiilor Săi puterea de dobândi bogății și pentru că acele binecuvântări sunt parte din legământ. Prin faptul că îi oferă poporului Său bogății Dumnezeu are ca scop să confirme alianța dintre El și popor. Astfel, El sugerează că legământul include atât aspecte materiale, cât și spirituale (Deuteronomul 8:18). Prin urmare, zecimile și darurile arată loialitatea reciprocă dintre Dumnezeu (Cel care binecuvântează) și copiii Săi (care Îl recunosc, Îl cred și Îl ascultă). În schimb, folosirea corectă a bunurilor noastre ne amintește de misiunea noastră din legământul mântuirii făcut cu Hristos, și anume, că Dumnezeu dorește ca noi, prin binecuvântările revărsate asupra noastră, să facem numele Lui cunoscut tuturor popoarelor (Maleahi 3:12).

**2. Restituirea – sau păstrarea – zecimilor și a darurilor este un indicator al relației spirituale a omului cu Dumnezeu.** Bunurile
materiale sunt parte din legământul lui Dumnezeu cu poporul Său. Acest fapt apare clar în situația Israelului din vechime, mai precis prin lipsa lui de credincioșie în timpul perioadelor de apostazie. Pe de altă parte, în timpul redeșteptărilor spirituale, restituirea corectă a zecimilor și darurile generoase indicau o înnoire a legământului cu Dumnezeu (2 Cronici 31:5-10; Neemia 10:37,38; 13:5,12; Maleahi 1:9,14; 3:7-10).

**3. Credincioșia în lucrurile materiale este un mod de onorare a lui Dumnezeu,** potrivit pasajului din Proverbele 3:1-10. Când
ne uităm cu atenție la acest pasaj, observăm următoarele:

a. Cuvântul „cinstește” (ebr., kabad, v. 9) înseamnă a-L slăvi pe Dumnezeu și a dărui cu mână largă pentru El.

b. Cuvântul ebraic pentru „averi”, hown, (v. 9) înseamnă „avuție”, „bogății”. Acest verset transmite un mesaj clar care este la fel de valabil în zilele noastre: faptul de a fi corecți în ce privește bunurile noastre Îi aduce cinste și slavă lui Dumnezeu. Acest sfat general este detaliat în Scriptură, în sfaturile despre zecimi și daruri.

c. „Cele dintâi roade” (v. 9) în ebraică sunt reșyith, care înseamnă „primul, început, cel mai bun”. Dumnezeu nu poate fi cinstit cum se cuvine dacă Îl punem pe locul al doilea sau Îi oferim resturile. Domnul legământului cere să fie principala noastră prioritate în ceea ce privește timpul nostru și calitatea a ceea ce Îi oferim. Această cerință este parte din legământul lui Dumnezeu cu noi.

d. În limba ebraică, termenul kol înseamnă „tot, întreg, fiecare, oricare”. „Venit” (v. 9) este traducerea cuvântului ebraic tevuah. Înseamnă „a produce, produs, venit, profit, câștig”. Ambele cuvinte împreună (kol și tevuah), „tot venitul tău”, indică faptul că niciun câștig nu ar trebui să fie scutit de cinstirea lui Dumnezeu, pentru că El este Domnul oricărui câștig. Tot la fel, nicio deducere nu va fi acceptată ca scuză pentru a nu-L cinsti cu „tot venitul”. Astfel, Dumnezeu cere toate (kol) bunurile materiale pe care le avem. (Prin urmare, nicio scuză nu va fi considerată valabilă pentru păstrarea a ceva doar pentru noi. Avem privilegiul să ne consacrăm în totalitate Domnului.)

Toate bunurile și „tot venitul” nostru ar trebui să fie o amintire constantă a faptului că Dumnezeu este Dumnezeul legământului. El este cel care ne oferă tot ce avem. Biblia ne arată clar că un mod important de a ne reaminti de legământul lui Dumnezeu este să restituim regulat zecimile și darurile.

### III. Aplicație

1 Întreabă-i pe membrii grupei: Ce impact are asupra vieții voastre spirituale credincioșia sau lipsa voastră de credincioșie față de legământul lui Dumnezeu în ce privește bunurile materiale? De ce?

2 Invită unul sau doi membri ai grupei tale să citească următoarele pasaje, în vreme ce restul grupei meditează la ele. Apoi cere grupei să răspundă la întrebările de după fiecare citat:

„Cei care au ajuns să fie nepăsători și care păstrează zecimile și darurile, să își amintească faptul că blochează calea, astfel că adevărul nu mai poate înainta spre zonele îndepărtate. Sunt datoare să fac apel la poporul lui Dumnezeu să se revanșeze pentru necinstea din trecut și să-și aducă zecimea în mod cinstit” (Ellen G. White, Sfaturi privind administrarea creștină a vieții, p. 96).

a În ce aspecte consideră membrii grupei tale că sunt în continuare „nepăsători” în credincioșia lor față de Dumnezeu cu zecimile și darurile? De
ce cred că stau lucrurile așa?

b Discută cu membrii grupei formularea „blochează calea” și implicațiile acesteia pentru viața lor spirituală. Cum ar putea ei să „blocheze calea” Evangheliei prin nerestituirea corectă a zecimilor și a darurilor? Ce impact are acest lucru asupra oamenilor care așteaptă și au nevoie să audă acest mesaj? Dacă membrii grupei tale se simt „nepăsători” în acest aspect, cum se pot schimba?

c Ce înseamnă pentru membrii grupei formularea „să se revanșeze pentru necinstea din trecut” în raport cu credincioșia în returnarea zecimii?

„Fiecare persoană ar trebui, de bunăvoie și cu bucurie, să aducă în vistieria Domnului zecimile și darurile, deoarece, făcând așa, este binecuvântată” (Ibidem, p. 67).

Roagă-i pe membrii grupei să își prezinte mărturiile despre cum aducerea zecimilor și a darurilor a fost fie o ocazie de bucurie, fie de binecuvântare
în viața lor.