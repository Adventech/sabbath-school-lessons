---
title:  „Ai văzut pe robul Meu Iov?”
date:   16/02/2023
---

`5 Citește Iov 1:8. Cum este Iov descris de către Însuși Dumnezeu?`

Nu e puțin lucru să fii descris de Dumnezeu ca „fără prihană” și „curat
la suflet” (Iov 1:8), atât de neprihănit și de curat încât nimeni de pe
pământ să nu te poată egala la vremea aceea. Să reținem că acestea sunt
chiar spusele lui Dumnezeu despre Iov!

Chiar și după ce Iov s-a confruntat cu dezastru după dezastru,
Dumnezeu a repetat ce a spus despre el, că nu mai e nimeni pe pământ
ca el, că se ține tare și altele. Apoi Dumnezeu a adăugat un element: Iov
a continuat să fie la fel „deși M-ai stârnit împotriva lui ca să-l distrug fără motiv” (Iov 2:3, NTR).

Deși ni se oferă o imagine puternică a neprihănirii și curăției lui Iov
prin modul în care a refuzat să se lase de Dumnezeu în ciuda a tot ce i s-a
întâmplat și în ciuda batjocurii soției sale – „Tu rămâi neclintit în neprihănirea
ta! Blestemă pe Dumnezeu și mori!” (Iov 2:9) –, cartea prezintă
și un alt aspect al vieții lui Iov, înainte ca drama să înceapă.

`6 Citește Iov 29:11-16. Ce anume din descrierea aceasta ne ajută să înțelegem mai bine secretul caracterului lui Iov?`

Poate că cele mai edificatoare sunt chiar cuvintele lui Iov: „și cauza
pe care nu o cunoșteam, am cercetat-o în amănunțime” (Iov 29:16, BTF).
Cu alte cuvinte, Iov nu doar aștepta, de exemplu, ca un cerșetor în haine
zdrențuite să îi ceară ajutorul, ci era proactiv: căuta el nevoile celor de
lângă el și le venea în întâmpinare.

Ellen G. White sugerează: „Nu așteptați ca ei [săracii] să vă atragă
atenția la nevoile lor. Faceți așa cum a făcut Iov. El căuta să înțeleagă
lucrul pe care nu-l cunoștea. Faceți tururi de recunoaștere și luați
cunoștință de ceea ce este necesar, precum și de modul în care pot fi cel
mai bine împlinite respectivele nevoi” (Mărturii pentru biserică, vol. 5,
p. 151). Acesta este un nivel de administrare a banilor și resurselor lui
Dumnezeu care depășește practica multora dintre copiii lui Dumnezeu
din zilele noastre.

`Citește Isaia 58:6-8. Cum putem aplica aceste cuvinte din vechime la situația noastră de astăzi?`