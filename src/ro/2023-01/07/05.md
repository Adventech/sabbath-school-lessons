---
title:  Zacheu
date:   15/02/2023
---

Zacheu era un evreu bogat care își câștiga existența lucrând ca vameș
pentru romani. Deoarece el și ceilalți vameși impuneau taxe mai mari decât
cele prevăzute, Zacheu era urât de compatrioți și numit „păcătos”. El
locuia în Ierihon, care se afla pe o rută comercială importantă. Întâlnirea
dintre Zacheu și Isus nu a fost o coincidență. Zacheu părea să se fi pocăit
și voia să facă niște schimbări în viață. Auzise despre Isus și voia să Îl
vadă. Vestea că grupul cu care călătorea Isus avea să ajungă la Ierihon în
ziua aceea trebuie să se fi răspândit. Isus trebuia să treacă prin Ierihon
venind dinspre Galileea, în ultimul Lui drum spre Ierusalim. Primele
cuvinte ale lui Isus către Zacheu au dovedit că, încă dinainte de a intra în
cetate, Isus știa totul despre el.

`4 Citește Luca 19:1-10. Ce diferențe găsești între experiența lui Zacheu cu Isus și cea a tânărului bogat?`

Zacheu și tânărul bogat aveau câteva lucruri în comun. Ambii erau
bogați, ambii voiau să Îl întâlnească pe Isus și ambii voiau viața veșnică.
Dar asemănările se opresc aici. Observăm că, atunci când Zacheu a spus
că avea să dea săracilor „jumătate din avuția” lui (Luca 19:8), Isus a acceptat
acest gest ca expresie a unei adevărate experiențe de convertire.
Nu i-a spus: „Îmi pare rău, dar, ca și în cazul tânărului bogat, vreau totul
sau nimic. Jumătate nu-i destul!” De ce? Cel mai probabil pentru că,
deși Zacheu ținea la bogăția lui, aceasta nu era un dumnezeu pentru el,
cum era pentru tânărul bogat. De fapt, chiar dacă nu știm ce anume i-a
spus Isus, Zacheu este cel care vorbește primul despre dăruirea de bani
săracilor. În schimb, Isus a fost cel care i-a spus în mod expres tânărului
bogat să renunțe la tot, deoarece, în caz contrar, bogăția l-ar fi distrus.
Deși, ca orice altă persoană bogată, trebuia să fie atent la pericolele
bogăției, Zacheu părea să o țină sub control mai bine decât tânărul bogat.

„După ce tânărul bogat se depărtase de Isus, ucenicii rămăseseră
uimiți de cuvintele Învățătorului lor: «Cât de anevoie este pentru cei
ce se încred în bogății să intre în Împărăția lui Dumnezeu!» Ei își ziseseră
apoi unii altora: «Cine poate atunci să fie mântuit?» Acum aveau o
demonstrație a adevărului din cuvintele lui Hristos: «Lucrul acesta este cu
neputință la oameni, dar nu la Dumnezeu» (Marcu 10:24,26,27; Luca 18:27).
Ei au văzut cum, prin harul lui Dumnezeu, un bogat poate să intre în
Împărăție” (Ellen G. White, Hristos, Lumina lumii/Viața lui Iisus, p. 555).