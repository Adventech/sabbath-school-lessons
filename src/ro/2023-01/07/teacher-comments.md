---
title:  Material Pentru Instructori
date:   17/02/2023
---

### I. Privire generală
Dumnezeu a vrut să Își binecuvânteze poporul astfel încât să nu existe
în mijlocul lui niciun sărac (Deuteronomul 15:4). Cu toate acestea,
sărăcia va exista întotdeauna (Deuteronomul 15:11; Matei 26:11). Astfel,
misiunea Mântuitorului includea eliberarea spirituală și materială a celor
care sufereau din punct de vedere financiar (Luca 4:18,19; 7:19-22).
Iubirea și ajutorarea celor în nevoie este o poruncă divină pentru cei care
Îl urmează pe Mântuitorul (Deuteronomul 15:11).

Lucrarea de binefacere din Israel era o datorie colectivă și individuală,
după cum se poate vedea în practica lăsării pământului să se odihnească
la fiecare șapte ani (Exodul 23:10,11), în obiceiul culegerii spicelor
(Leviticul 23:22) și în dreptul celor flămânzi de a se hrăni din câmpul
altcuiva (Deuteronomul 23:25). Scripturile ne învață să fim proactivi
în dăruire (Iov 29:12-16; Isaia 58:6-8), deoarece aceasta face parte din
religia curată și neîntinată (Iacov 1:27). Iubirea față de cei defavorizați
atrage binecuvântări divine (Proverbele 28:27; Psalmii 41:1). Când îi
ajutăm pe cei vulnerabili, Îl ajutăm și pe Domnul, în persoana celor în
nevoie (Matei 25:35-40).

Iov era neprihănit pentru că îi iubea pe săraci și îi ajuta de parcă erau
parte din familia lui (Iov 29:16). Apostolii au lăsat totul în urmă pentru
a-L urma pe Mântuitorul (Matei 19:27), în timp ce tânărul bogat a
renunțat la posibilitatea uceniciei, refuzând să-și doneze averea săracilor,
pentru că afecțiunea lui pentru bani era mai mare (Matei 19:16-22).
Așa cum credincioșia în zecimi și daruri indică o întoarcere la
Dumnezeu (Maleahi 3:6-10), ajutorarea celor săraci și dezavantajați este
semnul unei experiențe spirituale autentice, așa cum o demonstrează
convertirea lui Zacheu (Luca 19:1-10).

### II. Comentariu
În planul desăvârșit al lui Dumnezeu, toți oamenii ar trebui să se
bucure de belșugul promisiunilor divine (Deuteronomul 15:4), dar,
din cauza neascultării, săraci vor exista întotdeauna. În acest context,
toți suntem chemați să ne deschidem mâna față de cei nevoiași
(Deuteronomul 15:11).
În acest sens, vom analiza conceptele de sărăcie și binefacere, destul
de ample în Biblie, și vom căuta să înțelegem sensul lor în viața noastră.

**Acești foarte neînsemnați frați (Matei 25:35-40)**
**1. Toți cei care suferă**
Putem identifica din textele biblice categorii de persoane vulnerabile
care aveau nevoie de protecție. În mare, acestea erau:

(a) cei care erau incapabili să-și împlinească nevoile materiale și prin
urmare nu puteau să trăiască o viață demnă, din cauza respingerii sociale
sau a prejudecăților (întemnițații, leproșii și străinii, de exemplu);

(b) cei care îndurau lipsuri economice grave din cauza condițiilor potrivnice
(cei care erau săraci, bolnavi, înfometați, însetați, lipsiți de haine,
nevoiași și năpăstuiți);

(c) cei cu probleme fizice (muții, orbii și șchiopii);

(d) cei care erau descurajați emoțional și poate incapabili psihic să
se îngrijească singuri (cei cu inima zdrobită, bolnavii mintal și cei pe
moarte);

(e) victimele propriilor greșeli, cei oprimați sau nedreptățiți (proscrișii,
exilații, prizonierii, victimele nedreptății/ abuzului/ exploatării);

(f) cei care aveau nevoie de ajutor să înceapă o viață nouă (Leviticul
23:22; Deuteronomul 15:11; Luca 4:18,19; Isaia 62:1,2; Deuteronomul
15:11; Iov 29:12-16; Matei 11; Luca 7:20-22; Matei 25:35-40).

Circumstanțele sărăciei și dacă cel care suferă este responsabil sau
nu de starea în care se află sunt elemente irelevante. La fel este și întrebarea
dacă o astfel de persoană merită să primească ajutor sau nu.
Chiar și o persoană dintr-o națiune rivală ar trebui să fie obiectul iubirii
lui Dumnezeu prin manifestarea binefacerii, după cum o demonstrează
parabola samariteanului milos (Luca 10:28-37; 17:16-18, Ioan 8:48).

**2. Răscumpărătorul, o rudă apropiată**
În Vechiul Testament, răscumpărătorul era o rudă apropiată care
avea obligația să salveze și să elibereze un membru al familiei din sclavie,
sărăcie și nevoie. Această datorie includea și obligația respectivei rude
apropiate de a se căsători cu văduva fără copii a fratelui său, scăpând-o
astfel de sărăcie (Leviticul 25:25,48,49; Deuteronomul 25:5; Rut 2:20).
În general, evreii considerau că această obligație se aplica numai în
cazul celor din poporul ales.

Totuși, în ilustrația cu samariteanul, Isus arată că ideea rudei care
își ajută fratele nu se limitează la legăturile de sânge, la religie sau la naționalitate. Samariteanul – străin și disprețuit –, care este răscumpărătorul
(salvatorul) în istorisire, acționează ca ruda cea mai apropiată
a evreului bătut, care fusese lăsat să moară pe marginea drumului
(Luca 10:29-37). Datoria de a ne iubi aproapele face parte din cele două
mari porunci (Luca 10:27,28) pe care se bazează toată Legea și scrierile
profeților. Această datorie înseamnă și că ar trebui să ne iubim unii pe
alții, pentru că toți suntem semenii (răscumpărătorii) cuiva. Cuvântul
„semenul/aproapele” evocă dragostea practică și plină de compasiune
pe care Dumnezeu a poruncit familiilor din Israel să o arate. Această
dragoste trebuia extinsă, pentru a cuprinde întreaga omenire.

Dumnezeu Și-a trimis Fiul în lume (Ioan 3:16) pentru a salva pe toată
lumea, fără discriminare de niciun fel. Isus este exemplul suprem de
Rudă-Răscumpărător, ruda noastră apropiată care a venit să ne salveze
din nenorocire, suferință și distrugere veșnică. Exemplul Lui ar trebui să
fie standardul nostru în relații pe care le avem în special cu oameni din
cadrul bisericii, cu cei săraci și cu aceia care suferă. Prin urmare, nu ar
trebui să refuzăm să ajutăm pe nimeni, ci să oferim hrană și apă chiar
și neprietenilor noștri (Proverbele 25:21,22; Romani 12:20,21). Cu toate
acestea, să nu uităm că, pe cât de mult posibil, scopul binefacerii este
de a motiva și a înzestra respectiva persoană să își împlinească singură
propriile nevoi.

Cei care îndură persecuție din cauza credinței lor sunt de asemenea
frați neînsemnați ai lui Dumnezeu, care fac parte din Împărăția lui
Dumnezeu (Matei 5:10,11).

**Moduri în care putem ajuta săracii**
Poate că i-ai auzit pe unii criticând lucrarea de binefacere și catalogând-
o drept o modalitate prin care clasele conducătoare îi controlează
pe săraci sau o strategie de evitare a apariției conflictului între forța de
capital și forța de muncă. Alții cred că binefacerea promovează cerșetoria
și dependența de tip parazit, în opoziție cu eforturile de reabilitare cu
scopul autonomiei și dezvoltării individului.

Dar Scriptura recomandă măsuri imediate de ajutorare (Deut. 15:11;
Isaia 58:6,7) pentru a sprijini persoanele împovărate care se află pe calea
redresării economice. Oricare ar fi măsurile adoptate, ajutorul acordat
celor săraci și vulnerabili ar trebui să aibă scop protector. Adică, ajutorul
acordat săracilor ar trebui să nu dea naștere unei dependențe nenecesare
față de cei care îl acordă și ar trebui să îi ferească pe aceștia din urmă de exploatare (Deuteronomul 15:1,2; Leviticul 25:9-19). Un astfel de plan
de redresare include vindecarea emoțională și spirituală a celui dezavantajat,
cu respectarea demnității acestuia (Isaia 58:6-8; Luca 4:16-19).

**Cum să ajutăm săracii**

**1. Manifestă dorința de a te implica!** Membrii bisericii pot
adopta un plan personal de a ajuta pe cineva în nevoie. Ar putea, de
asemenea, să lucreze împreună ca voluntari într-un proiect educațional
condus de biserică pentru dezvoltarea personală și dobândirea unor
abilități pentru viață.

**2. Un fond dedicat săracilor:** Fiecare membru poate pune deoparte
o sumă sau un procent din bugetul familiei pentru a-i ajuta în mod
regulat pe cei nevoiași, precum și pentru a contribui la proiectele de binefacere
și dezvoltare demarate de biserică.

Banii din mâna fiecărui credincios ar trebui să aibă trei destinații:
(a) Dumnezeu, pe primul loc, prin zecimi și daruri (Maleahi 3:8-10;
Matei 6:33); (b) familia (1 Timotei 5:8) și (c) săracii (Galateni 2:10; Iacov
1:27). Este important să nu uităm că „zecimea este pusă deoparte pentru
o întrebuințare specială. Ea nu trebuie considerată un fond neînsemnat.
Ea trebuie consacrată în mod special susținerii celor care duc lumii solia
lui Dumnezeu și nu ar trebui redirecționată în alte scopuri” (Ellen G.
White, Sfaturi privind administrarea creștină a vieții, p. 103).

Pe lângă darurile de la templu, Sfânta Scriptură face referire la rezerve
pentru săraci din alte surse, precum culegerea spicelor (Deuteronomul
24:19-22; Leviticul 19:9,10), dreptul de a culege roade din câmpul unei
alte persoane (Deuteronomul 23:24,25) și inițiativele proprii (Proverbele
29:7; Isaia 58:7).

Exista și o contribuție pe care israeliții o numeau „a doua zecime”
(ebr., ma’aser șeni) din tot câștigul (Deuteronomul 14:28,29; 26:12,13),
pusă deoparte pentru cheltuielile religioase ale familiei și pentru binefacere.
Fiecare israelit credincios trebuia să cheltuiască la Ierusalim o zecime
din toate roadele pământului lui, ca a doua zecime (Joachim Jeremias,
Jerusalem in Time of Jesus: An Investigation Into Economic and Social
Conditions During the New Testament Period, 1969, p. 28, 57).

Citește despre a doua zecime din cartea Patriarhi și profeți, de Ellen
G. White, capitolul 51, „Purtarea de grijă a lui Dumnezeu pentru cei
săraci”.

**3. Grija pentru săraci, semnul distinctiv al neprihănirii lui Dumnezeu în viața creștinului:** Trebuie să fim nu numai religioși,
deoarece Iov, tânărul bogat și Zacheu erau și religioși, și bogați, dar tot
nu a fost suficient. Istoriile lor de viață sunt un exemplu – pozitiv, în cazul
lui Iov și al lui Zacheu, negativ, în cazul tânărului bogat – că, atunci
când vine vorba de bogăție, viața noastră nu trebuie definită de binecuvântarea
averilor și nici de o religie prefăcută, ci de un răspuns sincer la
porunca divină de a-i ajuta pe cei în nevoie.

În relatările aferente acestor trei bărbați se pune accent pe experiența
lor spirituală, nu pe persoanele sărace care primeau binefacerea lor. Este
evidențiat diagnosticul spiritual din dreptul fiecărui personaj, cu binefacerea
ca punct de referință.

Iov a înțeles că binefacerea era neprihănirea lui Dumnezeu în viața lui
(Iov 29:12-16). Convertirea lui Zacheu a devenit evidentă când el a decis
să înapoieze tot ce luase și să dăruiască săracilor jumătate din averea lui
(Luca 19:1-10). Tânărul bogat a avut oportunitatea ca, dăruind săracilor
tot ce avea, să devină un ucenic al Regelui regilor și posibil să își salveze
viața în timpul distrugerii Ierusalimului, aproximativ 40 de ani mai târziu.
Între tânărul bogat și salvarea lui a stat faptul de a-și dona bunurile
celor săraci (Matei 19:16-22). Din păcate, tânărul bogat a pus mai mult
preț pe bogățiile lui decât pe Cel care i-a dat puterea să le adune.

### III. Aplicație

Grija pentru cei în nevoie este o poruncă din cadrul legământului
divin (Deuteronomul 15:7) și o expresie a religiei curate înaintea lui
Dumnezeu (Iacov 1:27).

**1** Ce au în comun porunca zecimii și binefacerea creștină?

**2** Care sunt asemănările și deosebirile dintre asistența socială și binefacerea
creștină? (1 Corinteni 13:1-3) Îl ajutăm pe Hristos atunci când avem
grijă de cei în suferință (Matei 25:35-46)?

Roagă un membru al grupei să lectureze cu voce tare citatul de mai
jos. Discutați apoi în grupă întrebările care urmează.

„Am văzut că prin providența lui Dumnezeu au fost aduși în strânsă
legătură cu biserica Sa văduvele și orfanii, cei orbi, cei surzi, cei schilozi
și cei afectați în diferite moduri; aceasta, pentru a-i încerca pe cei din
poporul Său și a-i face să dea curs adevăratului lor caracter” (Ellen G.
White, Mărturii pentru biserică, vol. 3, p. 511).

**3** De ce este important să înțelegem conceptul de binefacere ca o poruncă
a iubirii, nu ca ceva facultativ în viața noastră creștină? Cum adeverește
binefacerea declarația noastră de credință, dovedind dacă este autentică
sau nu?

„Cei de la stânga lui Hristos, cei care L-au neglijat în persoana celor
săraci și suferinzi, nu și-au dat seama de vinovăția lor. Satana i-a orbit;
ei nu au înțeles ce le datorau fraților lor. Au fost absorbiți de propria
persoană și nu s-au îngrijit de nevoile altora” (Ellen G. White, Hristos,
Lumina lumii/Viața lui Iisus, p. 639).

**4** De ce nu putem pretinde înaintea lui Dumnezeu că nu am știut gradul
nostru de obligație față de săraci și cei vulnerabili? Acum, că știm, care
va fi reacția noastră pe viitor?