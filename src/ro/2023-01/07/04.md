---
title:  Tânărul bogat
date:   14/02/2023
---

Nu știm prea multe despre el, decât că era tânăr, conducător, bogat
și era interesat de lucrurile spirituale. Era atât de energic încât a venit la
Isus alergând (Marcu 10:17). Era nerăbdător să afle despre viața veșnică.
Această relatare este consemnată în toate cele trei evanghelii sinoptice:
Matei 19:16-22, Marcu 10:17-22 și Luca 18:18-23.

`3 Citește Matei 19:16-22. Ce a vrut Isus să spună prin cuvintele: „Dacă vrei să fii desăvârșit […] du-te de vinde ce ai, dă la săraci și vei avea o comoară în cer! Apoi vino și urmează-Mă” (Matei 19:21)?`

Celor mai mulți dintre noi, Isus nu ne cere să vindem tot ce avem și
să dăm banii săracilor. Dar banii trebuie să fi fost dumnezeul acestui
tânăr și, deși răspunsul lui Isus pare destul de dur, El știa că aceasta era
singura speranță de salvare a tânărului. Biblia spune că el a plecat foarte
supărat, pentru că își venera banii. I s-au oferit viața veșnică și un loc în
cercul de apropiați ai lui Isus („Vino și urmează-Mă!” sunt aceleași cuvinte
pe care Isus le-a folosit la chemarea adresată celor 12 ucenici). Dar
nu mai auzim niciodată despre acest tânăr. A dat viața veșnică la schimb
pentru bunurile lui pământești.

Ce schimb îngrozitor, nu-i așa? Ce exemplu trist de nepunere în practică
a „satisfacției întârziate” (vezi studiul de săptămâna trecută)! A face
aceeași alegere ca acest tânăr nu este altceva decât o înșelare, pentru
că, indiferent ce ne pot oferi bogățiile materiale acum, mai devreme sau
mai târziu cu toții murim și ne confruntăm cu perspectiva veșniciei. În
același timp, foarte mulți oameni bogați descoperă că bogăția nu le oferă
pacea și fericirea la care speraseră; într-adevăr, de multe ori, pare
să se fi întâmplat chiar opusul. S-au scris foarte multe biografii despre
cât de nefericiți au fost mulți oameni bogați. De fapt, din toată istoria
înregistrată, una dintre cele mai bune descrieri a lipsei de satisfacție de
pe urma bogăției se găsește în cartea Eclesiastul. Din multele lecții care
pot fi extrase de aici, una este foarte clară: banii nu pot cumpăra pacea
și fericirea.

`„Oricine va vrea să-și scape viața, o va pierde, dar oricine își va pierde viața din pricina Mea și din pricina Evangheliei, o va mântui. Și ce folosește unui om să câștige toată lumea, dacă își pierde sufletul? Sau ce va da un om în schimb pentru sufletul său?” (Marcu 8:35-37). Dorești să te rogi chiar acum pentru mântuirea unei familii bogate?`