---
title:  Viața și lucrarea lui Isus
date:   12/02/2023
---

La începutul lucrării Sale publice, Isus a călătorit în Nazaret, o regiune din Galileea. Acesta era orașul Lui natal și oamenii de acolo deja auziseră despre lucrarea și minunile Sale. După cum era obiceiul, Isus a participat la serviciile de închinare în Sabat din sinagogă. Chiar dacă nu Isus era rabinul care oficia slujba, slujitorul I-a înmânat sulul lui Isaia și I-a cerut să citească din Scriptură. Isus a citit Isaia 61:1,2.

`1 Citește Luca 4:16-19 și compară pasajul cu Isaia 61:1,2 (vezi și Luca 7:19-23). De ce crezi că a ales Isus acest pasaj? De ce aceste versete din Scriptură ar fi considerate mesianice? Ce au dezvăluit ele despre lucrarea lui Mesia?`

Pentru că liderii religioși păreau să fi trecut cu vederea profețiile
care vorbeau despre un Mesia care avea să sufere și interpretaseră
greșit profețiile care vorbeau despre slava celei de a doua veniri (ceea
ce ar trebui să ne amintească nouă de importanța înțelegerii corecte
a profețiilor), majoritatea oamenilor aveau falsa idee că misiunea lui
Mesia era să elibereze Israelul de cuceritorii și opresorii săi, romanii.
Gândul că declarația de misiune a lui Mesia se găsea în Isaia 61:1,2 trebuie
să fi fost un adevărat șoc.

Săracii erau în cele mai multe cazuri disprețuiți de către autoritățile
lipsite de scrupule, precum vameșii, de către oamenii întreprinzători și
cu stare și chiar de către propriii vecini. Se credea că sărăcia era blestemul
lui Dumnezeu și că săracii erau săraci din vina lor. Din pricina
acestei concepții, puțini erau aceia cărora le păsa de săraci și de starea
lor nefericită.

Dar dragostea lui Isus pentru sărmani a fost una dintre cele mai mari
dovezi ale caracterului Său mesianic, după cum vedem din modul în care
a răspuns Isus la întrebarea lui Ioan Botezătorul dacă El este Mesia (vezi
Matei 11:1-6). „Ca și ucenicii Mântuitorului, Ioan Botezătorul nu înțelegea
natura Împărăției lui Hristos. El se aștepta ca Isus să ia tronul lui David,
dar, pentru că timpul trecea și Mântuitorul nu ridica nicio pretenție la
autoritatea regală, Ioan a început să fie nedumerit și neliniștit” (Ellen G.
White, Hristos, Lumina lumii/Viața lui Iisus, p. 215).

`Citește Iacov 1:27. Cunoști mai multe asociații de caritate și organizații ale bisericii care slujesc săracilor? Cum te-ai putea implica?`