---
title:  Anania și Safira
date:   01/03/2023
---

Ce perioadă efervescentă era pentru membrii bisericii! După revărsarea
Duhului Sfânt în ziua Cincizecimii, apostolii predicau Evanghelia
cu forță și mii de oameni se alăturau bisericii. „După ce s-au rugat ei, s-a
cutremurat locul unde erau adunați; toți s-au umplut de Duhul Sfânt și
vesteau Cuvântul lui Dumnezeu cu îndrăzneală. Mulțimea celor ce crezuseră
era o inimă și un suflet. Niciunul nu zicea că averile lui sunt ale
lui, ci aveau toate de obște” (Faptele apostolilor 4:31,32).

Ce privilegiu au avut Anania și Safira să fie parte din biserica primară,
să o vadă crescând și să vadă manifestarea Duhului Sfânt într-un mod
atât de marcant! „Căci nu era niciunul printre ei care să ducă lipsă: toți
cei ce aveau ogoare sau case le vindeau, aduceau prețul lucrurilor vândute
și-l puneau la picioarele apostolilor, apoi se împărțea fiecăruia după
cum avea nevoie” (Faptele apostolilor 4:34,35).

Acesta a fost cadrul în care Anania și Safira, evident impresionați de
ceea ce se întâmpla și vrând să fie parte din acțiune, au decis să vândă o
proprietate și să doneze bisericii câștigul. Până aici, toate bune.

`5 Citește Faptele apostolilor 5:1-11. Ce crezi că a fost mai grav: păstrarea unei părți din bani sau minciuna? De ce o pedeapsă atât de aspră?`

La început păreau sinceri în dorința lor de a dărui pentru lucrare.
„După aceea însă, Anania și Safira L-au întristat pe Duhul Sfânt prin
faptul că au cedat simțămintelor de lăcomie. Ei au început să regrete
promisiunea făcută și în scurt timp au pierdut plăcuta influență a binecuvântării
care le încălzise inimile cu dorința de a face lucruri mari
pentru cauza lui Hristos” (Ellen G. White, Faptele apostolilor, p. 72). Cu
alte cuvinte, deși avuseseră la început cele mai bune motive, lăcomia i-a
făcut să joace un rol și să pretindă că erau ceva ce nu erau.

`„O mare frică a cuprins toată adunarea și pe toți cei ce au auzit aceste lucruri” (Faptele apostolilor 5:11). Cu siguranță că, după acest incident, oamenii au fost mult mai atenți la înapoierea zecimii. Dar această relatare tristă nu a fost inclusă în Biblie ca avertisment cu privire la credincioșia în returnarea zecimii. Ce ne învață, în schimb, despre unde ne poate duce lăcomia?`