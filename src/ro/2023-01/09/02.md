---
title:  Păcatul strămoșesc suprem?
date:   26/02/2023
---

Adesea se ridică, și pe bună dreptate, următoarea întrebare: Cum
a apărut păcatul în universul lui Dumnezeu? Și înțelegem cum, măcar
într-o oarecare măsură. În esență, din cauza lăcomiei. Poate că lăcomia
este, în acest caz, păcatul originar suprem.

`1 Citește Isaia 14:12-14. Ce indicii ni se oferă aici cu privire la căderea lui Lucifer? Cum a jucat lăcomia un rol major în acea cădere?`

„Nemulțumit cu poziția sa, deși onorat mai presus de oștile cerești,
el s-a aventurat să poftească închinarea cuvenită numai Creatorului. În
loc de a căuta să facă din Dumnezeu obiectul suprem al sentimentelor
și ascultării tuturor ființelor create, efortul lui era acela de a-și asigura
lui slujirea și loialitatea lor. Și, poftind slava cu care infinitul Tatăl Îl
învestise pe Fiul Său, acest prinț al îngerilor a aspirat la puterea ce constituia
în exclusivitate una din prerogativele lui Hristos” (Ellen G. White,
Patriarhi și profeți, p. 35).

`2 Citește Efeseni 5:5 și Coloseni 3:5. Cu ce compară Pavel lăcomia și de ce?`

Cât este de fascinant că Pavel compară de două ori lăcomia cu idolatria!
Oamenii practică idolatria atunci când se închină – adică își dedică
viața – la altceva în afară de Dumnezeu, la ceva creat, în locul Creatorului
(Romani 1:25). Ar putea lăcomia să însemne, așadar, să-ți dorești ceva
ce nu poți avea și să dorești cu atâta ardoare respectivul lucru încât acea
dorință, nu Domnul, să pună stăpânire pe inima ta?

Fără îndoială, Lucifer nu a știut la început unde aveau să îl ducă
dorințele lui greșite. Același lucru se poate întâmpla și în cazul nostru.
Porunca referitoare la poftă/lăcomie, singura poruncă ce are în vedere
numai gândurile, ne poate opri de la fapte care vor duce la călcarea și a
altor porunci. (Vezi, de exemplu, 2 Samuel 11.)

`Citește 1 Timotei 6:6,7. Cum ne poate fi de ajutor ceea ce Pavel a scris aici pentru a ne feri de lăcomie?`