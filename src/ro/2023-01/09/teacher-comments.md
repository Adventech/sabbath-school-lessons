---
title:  Material Pentru Instructori
date:   03/03/2023
---

### I. Privire generală
Pofta, o formă de lăcomie, dă naștere păcatului, care duce la moarte
(Iacov 1:15, vezi și Iuda 1:18). Lăcomia este o călcare a legii iubirii altruiste
(1 Corinteni 13:5). Pe de altă parte, o viață evlavioasă însoțită de
mulțumire este un mare câștig (1 Timotei 6:6-10).

Lăcomia nu cunoaște limite, nici măcar atunci când este vorba de lucruri
sacre, după cum o demonstrează mult prea des viața unor oameni
și a unor îngeri din Biblie. În cer, Lucifer a dorit să se înalțe (Isaia 14:12-
14). Astăzi, pe pământ, omenirea continuă să poftească la ceea ce este
numai a lui Dumnezeu. În timpul căderii Ierihonului, Acan a poftit la
ceva care era consacrat vistieriei lui Dumnezeu (Iosua 6:19,24; 7:20,21).
Iuda era un hoț și fura din punga cu bani (Ioan 12:4-6). În timpul manifestării
Duhului în biserică, Anania și Safira au mințit pentru că au
poftit o parte din ceea ce promiseseră (Faptele 5:1-10). Chiar și poporul
ales L-a înșelat pe Dumnezeu după ce a fost eliberat din exil (Maleahi
3:8-10).

Soluția la această lăcomie și poftă este să umblăm după îndemnurile
Duhului, nu ale firii (Galateni 5:22; Romani 8:4-9). Aceia care nu
Îl cunosc pe Dumnezeu sunt conduși de patima poftei sau a plăcerilor
trupești (1 Tesaloniceni 4:5). Dar aceia care Îl urmează pe Isus se leapădă
de ei înșiși și își iau crucea (Luca 9:23), eliberându-se de stricăciunea
care există în lume prin pofte (2 Petru 1:4).

Imitându-L pe Dumnezeu, Dătătorul tuturor lucrurilor – inclusiv al
lucrurilor pe care I le dăruim (1 Cronici 29:14) –, noi umblăm în dragoste,
la fel ca Isus. Iubirea pentru păcătoși L-a inspirat pe Isus să Se dea
pentru noi ca jertfă și dar (Efeseni 5:1,2). O viață condusă de rugăciune
și de harul lui Isus, care este Cuvântul întrupat, va confirma adevărurile
biblice că „este mai ferice să dai decât să primești” (Faptele 20:35) și că
„pe cine dă cu bucurie îl iubește Dumnezeu” (2 Corinteni 9:7).

### II. Comentariu
**Dorința și lăcomia**

**1.** Un cuvânt folosit în Noul Testament pentru dorință este epithymia
(gr.), ce poate însemna „poftă”, „dorință” sau „pofta firii” (Iacov 1:14;
1 Ioan 2:16,17). Înainte de convertire, noi umblam după pofta (epithymia)
firii (Efeseni 2:3). Oamenii care nu Îl cunosc pe Dumnezeu își urmează poftele (epithymia) inimii (Romani 1:21-24). Pe de altă parte,
Pavel dorește (epithymia) să își vadă frații (Romani 15:23) și dorește
(epithymia) să fie cu Hristos (Filipeni 1:23).

Conform sensurilor de mai sus, dorința poate fi bună sau rea. Prin
urmare, apostolul Pavel ne sfătuiește să ucidem „mădularele păcatului”,
printre care se numără dorințele rele (kakós epithymia), care sunt dăunătoare
și nesănătoase, dar să ucidem și lăcomia (pleoneksia), care este
idolatrie (Coloseni 3:5).

**2.** În plus, lăcomia este caracterizată în mod special de o dorință exagerată
după bogăție sau bunuri materiale, precum și după bunurile altcuiva.

Apostolul Pavel folosește cuvântul „lacom” (gr., pleoneksia) în sensul
de dornic de câștig (Efeseni 5:5). Și Isus leagă lăcomia de abundența
posesiunilor materiale (Luca 12:15). Lăcomia poate însemna și a dori
exagerat sau nelegitim un lucru.

Lăcomia (pleoneksia) sau pofta rea (kakós epithymia) distorsionează
percepția păcătosului, pentru că este dorință fără autocontrol (Galateni
5:22), care duce la idolatrie (Efeseni 5:5) prin înălțarea lucrurilor (bunurilor)
materiale în locul Creatorului.

**Exemple care ne avertizează**

**1. Lucifer** a intenționat să preia poziția (tronul) lui Dumnezeu (Isaia
14:12-14) și dreptul Acestuia de a primi închinare (Matei 4:9), înălțându-
se astfel pe sine și punând creatura în locul Creatorului. Dar, pentru
că nu a reușit în cer, Lucifer și-a îndreptat atenția malefică asupra omenirii,
încurajând păcatul și poftele trupești pentru a distruge comoara
Domnului de pe pământ (Maleahi 3:8-10).

Însă Domnul face apel la credincioși să se întoarcă la El (Maleahi
3:7-8), promițându-le binecuvântări fără măsură (Maleahi 3:10-12),
care sunt mai bune decât câștigurile produse de poftele lumești.

**2. Acan** a recunoscut că a poftit (ebr., hamad) lucrurile sfinte care
aparțineau vistieriei lui Dumnezeu (Iosua 6:18,19; 7:21). Hamad înseamnă
„dorință”, dar și „lăcomie”, „poftă”, „frumusețe”, „lucru plăcut”,
„delectare”, „încântare” și „lucru prețios”. Acest cuvânt este folosit în
porunca a zecea pentru a interzice pofta (Exodul 20:17). Prin urmare,
păcatul poate începe cu dorința după lucruri bune, dar interzise.

Atât versiunea în greacă a Vechiului Testament, tradusă de evrei
(Septuaginta),
cât și scrierile apostolului Pavel redau hamad (ebr.) din orunca a zecea prin epithymia (gr.), care înseamnă și dorință (Romani
7:7; 13:9). Dar această dorință sau atracție (hamad) pentru frumuseți și
plăceri interzise poate fi biruită prin rugăciune și veghere (Matei 26:41).
Dacă Dumnezeu nu este pe primul loc în viața omului (Matei 6:33),
dorința, chiar dacă la început este nevinovată și legitimă, va fi satisfăcută
fără autocontrol (Galateni 5:22), ducând la păcat.
În cazul lui Acan, el a dorit ceva interzis. După ce păcatul lui a fost
demascat, Acan, orbit de lăcomie (hamad), a continuat să descrie haina
furată ca „bună” sau „frumoasă” (Iosua 7:21). Dar frumusețea și valoarea
unui lucru nu justifică și nici nu diminuează vina pentru păcat.

**3. Eva** (Geneza 3:6) a înțeles că pomul era bun, plăcut și de dorit
(hamad) și a mâncat fructul interzis. În Eden, ea a încălcat principiul
poruncii a zecea. Din nou, lecția este că ceva frumos, bun și de dorit (hamad
și epithymia), care a dus la păcat în Eden, continuă să facă același
lucru și după cădere (Iacov 1:14; 1 Ioan 2:16,17).

**4. Experiența lui Iuda** (Ioan 12:1-8) ne avertizează că pozițiile de
conducere și minunile în sine nu împiedică lăcomia din inima omului.
Ca parte din cei 12 ucenici, Iuda Îl auzise nemijlocit pe Învățător, participase
la multe minuni și slujise ca responsabil cu banii Domnului. Cu
toate acestea, Iuda a furat din darurile oferite pentru lucrarea lui Hristos
(Ioan 12:5,6) și a fost invidios pe darul turnat asupra Lui de o inimă recunoscătoare
și pocăită. Iuda și alți câțiva nu au aprobat omagiul adus
Mântuitorului de către Maria, pentru că aveau impresia că ungerea lui
Isus era o risipă a banilor pentru daruri. Considerau că acești bani ar fi
fost mai de folos dacă ar fi fost oferiți săracilor (Marcu 14:4,5). Sau poate
că Iuda îi voia pentru sine?

Pe lângă faptul că susțin lucrarea lui Dumnezeu (Maleahi 3:10), zecimile
și darurile au și o altă semnificație spirituală pentru închinătorul loial,
precum: înălțarea numelui lui Dumnezeu (Maleahi 1:11), apropierea
dătătorului de El (Maleahi 3:7,8), onorarea Lui (Proverbele 3:9) și închinarea
la El (Psalmii 66:13). Prin urmare, răsplata nu-i va fi luată Mariei
(Ioan 12:3-8). Pentru ea, spălarea picioarelor lui Isus cu un mir care valora
mai mult de 300 de zile de muncă era prea puțin. Îngenunchind și
ștergând picioarele Domnului cu părul ei, Maria s-a oferit și pe sine ca
jertfă. Cu această atitudine, răsplata celui care oferă cu credincioșie nu
va fi niciodată luată: „Cei jertfitori de sine și consacrați, care Îi înapoiază
lui Dumnezeu lucrurile care sunt ale Lui, pe care El le cere de la ei, vor fi
răsplătiți după faptele lor. Chiar dacă mijloacele consacrate astfel vor fi greșit folosite, astfel că nu-și vor atinge scopul avut în vedere de dăruitor
– slava lui Dumnezeu și salvarea de suflete –, cei care au făcut sacrificiile
cu sinceritate, având în vedere numai slava lui Dumnezeu, nu-și
vor pierde răsplata” (Ellen G. White, Mărturii pentru biserică, vol. 2,
p. 519).

**5. Anania și Safira** slujesc drept exemplu (Faptele 5:1-11). Cartea
Leviticul stabilește că banii din vânzarea proprietăților ar trebui să fie
oferiți ca dar în vistieria sanctuarului (Leviticul 27:8-33). Zecimea este
și ea inclusă în lista cu lucruri sfinte (Leviticul 27:31-33; Maleahi 3:10).
Dar Leviticul 27 mai evidențiază că toate lucrurile care urmau să fie
consacrate Domnului trebuiau să fie evaluate de preot înainte de a
fi vândute sau răscumpărate, conform legii răscumpărării (Leviticul
27:8,11-13,25,27,31,32).

Această evaluare de către preot poate sugera intenția de a preveni
apariția lăcomiei prin subevaluarea bunului oferit sau care urma să fie
răscumpărat. Sau poate că evaluarea preotului a fost instituită pentru a
preveni reținerea de către închinător a unei părți din câștig.

Pentru că preoții nu mai supravegheau estimările privind proprietățile
ce urmau să fie vândute sau prezentarea ulterioară a sumei oferite ca
dar, determinarea prețului bunului vândut se baza numai pe conștiința
lui Anania și a Safirei. Dar Anania și Safira au mințit, pentru a păstra
pentru ei o parte din ceea ce promiseseră.

În orice caz, în Noul Testament, zecimile și darurile rămân sfinte și
de neatins, la fel ca în Vechiul Testament. Această idee este susținută de
descoperiri directe din partea lui Dumnezeu (Evrei 2:1-4) și a Duhului
Sfânt (Faptele 5:1-11).

De fiecare dată când avea loc o reformă spirituală, dărnicia poporului
se relua, ca un semn clar al redeșteptării (Exodul 35:20-29; 2 Cronici
31:1-12; Maleahi 3:6-12; Faptele 4:34-37). Dar Anania și Safira nu fuseseră
suficient de mișcați de revărsarea Duhului Sfânt și au suportat
consecințele. Dacă Anania și Safira ar fi reușit cu înșelăciunea lor, credibilitatea
apostolilor și legitimitatea divină a bisericii ar fi fost afectate
negativ încă de la început. Deși astăzi nu mai apare aceeași judecată imediată,
va veni o zi când toți vom da socoteală Domnului pentru tot ce am
făcut, fie bun, fie rău (Eclesiastul 12:13,14).

„Nu numai bisericii primare, ci și tuturor generațiilor viitoare le-a
fost dat acest exemplu, ca un semnal de alarmă în privința urii pe care
Dumnezeu o are față de lăcomie, înșelătorie și fățărnicie. Lăcomia a fost cea pe care Anania și Safira au nutrit-o mai întâi. […] Darurile de bunăvoie,
ca și zecimile, alcătuiau veniturile lucrării Domnului” (Ellen G.
White, Faptele apostolilor, p. 74).


### III. Aplicație

Roagă un membru al grupei să lectureze cu voce tare citatele de mai
jos. Discutați apoi întrebările care urmează.

**Remediu pentru lăcomie**

„Dăruirea constantă și fără niciun interes constituie remediul hotărât
de Dumnezeu la nefastele păcate ale egoismului și lăcomiei. […] El a
hotărât ca dăruirea să devină un obicei, care să contracareze păcatul periculos
și amăgitor al lăcomiei. Dăruirea continuă înfometează lăcomia
până când moare” (Ellen G. White, Căminul adventist, p. 370).

**1** Binefacerea fără niciun interes poate părea străină inimii umane nerenăscute.
Cum putem cultiva obiceiul binefacerii fără niciun interes și
cum putem găsi plăcere în generozitate, eliberându-ne astfel de lăcomie?

**2** Cum îi implicăm pe oameni în campanii de sporire a credincioșiei în
zecimi, daruri și donații regulate pentru nevoi caritabile și misionare?

**Dărnicia și Duhul Sfânt**

„Această dărnicie din partea credincioșilor era rezultatul revărsării
Duhului Sfânt. Cei întorși la Evanghelie erau «o inimă și un suflet
». Un interes comun îi stăpânea pe toți: succesul misiunii ce le fusese
încredințată; iar lăcomia nu avea loc în viața lor” (Ellen G. White,
Faptele apostolilor, p. 70-71).

„Apoi însă, Anania și Safira L-au întristat pe Duhul Sfânt, fiindcă au
cedat simțămintelor de lăcomie” (Ibidem, p. 72).

**3** Dărnicia creștină apare atunci când Duhul Sfânt este lăsat să acționeze
în viața noastră. Lăcomia este opusul. Ce rezultat ar avea autoevaluarea
ta spirituală, dacă ai lua în considerare credincioșia, frecvența și generozitatea
cu care contribui la proiectele caritabile și misionare ale bisericii?
(Citește și 2 Corinteni 13:5.)

