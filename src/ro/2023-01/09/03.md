---
title:  Un lucru blestemat în tabără
date:   27/02/2023
---

Era poate una dintre cele mai bune perioade din istoria lui Israel.
După 40 de ani de rătăcire în pustiu, israeliții intrau în sfârșit în Țara
Promisă. Printr-o mare minune, ei traversaseră râul Iordan în perioada
inundațiilor – și îl traversaseră pe uscat. Această traversare pe uscat
fusese atât de impresionantă încât inimile regilor păgâni din Canaan se
înmuiaseră și nu mai aveau puterea să lupte (Iosua 5:1).

Prima provocare reală la cucerirea Canaanului a fost cetatea Ierihon,
care era fortificată, având ziduri groase. Nimeni nu știa cum să îi învingă
pe locuitorii Ierihonului – nici măcar Iosua. Ca răspuns la rugăciunea
lui Iosua, Dumnezeu a dezvăluit planul de distrugere a cetății, pe care
israeliții l-au urmat. Dar apoi lucrurile au luat o turnură greșită.

`3 Citește Iosua 7. Ce s-a întâmplat după marea victorie de la Ierihon și ce mesaj poți extrage din această istorisire?`

Odată confruntat, Acan a recunoscut ce a făcut, spunând că a „poftit”
acele lucruri. Cuvântul ebraic din acest text tradus ca „poftit”, chmd,
este folosit în unele locuri din Biblie în sens pozitiv. Aceeași rădăcină a
cuvântului apare în Daniel 9:23, de exemplu, când Gabriel i-a spus lui
Daniel că era un om „preaiubit”.

În acest caz însă, chmd era de rău. În ciuda poruncii clare de a nu lua
nimic ca pradă din cetățile capturate (Iosua 6:18,19), Acan exact asta
făcuse, aducând dizgrație asupra întregii națiuni. De fapt, după înfrângerea
de la Ai, Iosua s-a temut că toți „canaaniții și toți locuitorii țării
vor afla; ne vor înconjura și ne vor șterge numele de pe pământ. Și ce vei
face Tu Numelui Tău celui mare?” (Iosua 7:9). Cu alte cuvinte, Domnul
voia să folosească aceste mari victorii ca parte din planul Său de a le face
cunoscute națiunilor înconjurătoare puterea și lucrarea Lui, manifestate
în mijlocul poporului Său. Cuceririle lor aveau să fie pentru popoare un
fel de martor al puterii lui Yahve. Desigur, după eșecul de la Ai, pe lângă
pierderile de vieți omenești, respectiva mărturie era compromisă.

`Gândește-te cu câtă ușurință și-ar fi putut justifica Acan acțiunile: „Păi este doar o mică parte în comparație cu restul prăzii. N-o să afle nimeni. Și ce rău poate fi în asta? În plus, familia mea are nevoie de bani.” Cum ne putem feri de acest raționament periculos?`