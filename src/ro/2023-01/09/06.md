---
title:  Învingerea lăcomiei
date:   02/03/2023
---

Lăcomia este o problemă a inimii și, la fel ca mândria și egoismul,
trece adesea neobservată, de aceea poate fi mortală și înșelătoare. Și
așa sunt destul de greu de învins păcatele care sunt evidente: minciuna,
adulterul, furtul, idolatria, călcarea Sabatului – care sunt fapte exterioare,
lucruri pe care le gândim înainte să le facem –, dar să învingem chiar
și gândurile rele? De aici începe greul.

`6 Citește 1 Corinteni 10:13. Ce promisiune ni se face aici și de ce este atât de important să o înțelegem în contextul poftei/lăcomiei?`

Cum putem așadar, prin puterea lui Dumnezeu, să ne ferim de acest
păcat periculos de înșelător?

1. Ia decizia să Îi slujești lui Dumnezeu, să te bazezi pe El și să
fii parte din familia Lui! „Alegeți astăzi cui vreți să slujiți […]. Cât despre
mine, eu și casa mea vom sluji Domnului” (Iosua 24:15).

2. Petrece timp zilnic în rugăciune și include Matei 6:13 –„ Și
nu ne duce în ispită, ci izbăvește-ne de cel rău. Căci a Ta este împărăția
și puterea și slava în veci.” Când poftești ceva ce știi că nu ar trebui,
roagă-te și cere împlinirea făgăduințelor din Biblie pentru a obține
biruința, precum cea din 1 Corinteni 10:13!

3. Studiază Biblia în mod regulat! „Strâng Cuvântul Tău în inima
mea, ca să nu păcătuiesc împotriva Ta” (Psalmii 119:11).

Isus S-a confruntat cu problema omului, adică problema păcatului. A
fost ispitit în orice aspect în care suntem și noi ispitiți. Și, pentru a avea
puterea de a rezista, a petrecut nopți întregi în rugăciune și comuniune
cu Tatăl Său. Și Isus nu a plecat de pe acest pământ până când nu ne-a
deschis nouă calea prin exemplul Său și nu ne-a promis putere, pentru
ca orice persoană să poată trăi o viață de credință și ascultare – pentru a
dezvolta un caracter ca al lui Hristos.

„Căutați pe Domnul câtă vreme se poate găsi; chemați-L câtă vreme
este aproape. Să se lase cel rău de calea lui și omul nelegiuit să se lase
de gândurile lui, să se întoarcă la Domnul, care va avea milă de el, la
Dumnezeul nostru care nu obosește iertând” (Isaia 55:6,7).

`Au existat în viața ta consecințe ale lăcomiei? Dacă da, care au fost acelea? Ce lecții ai învățat?`