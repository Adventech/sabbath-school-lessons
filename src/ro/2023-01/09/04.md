---
title:  Inima lui Iuda
date:   28/02/2023
---

Una dintre cele mai tragice istorii din Biblie este cea a lui Iuda
Iscarioteanul. Acest om a avut privilegiul pe care numai alți 11 oameni în
istoria omenirii l-au avut: să fie cu Isus tot timpul și să învețe adevărurile
veșnice direct de la Învățător. Cât de trist că mulți oameni care nu au
avut nici pe departe șanse ca cele ale lui Iuda vor fi mântuiți, în vreme ce
Iuda, după cum știm, este acum sortit pieirii veșnice!

Ce s-a întâmplat? Răspunsul poate fi exprimat într-un cuvânt: lăcomia,
poftele inimii lui.

`4 Citește Ioan 12:1-8. Ce a făcut Maria încât să atragă atât de mult atenția? Cum a reacționat Iuda? De ce? Care a fost răspunsul lui Isus?`

Mustrarea blândă a Salvatorului ca răspuns la cuvintele lacome ale
lui Iuda l-au făcut pe acesta să plece de la masă și să se ducă direct la
palatul marelui-preot, unde erau adunați vrăjmașii lui Isus. El s-a oferit
să Îl trădeze pe Isus, dându-L pe mâna lor pentru o sumă mult mai mică
decât darul Mariei (vezi Matei 26:14-16).

Ce s-a întâmplat cu Iuda? Cum a putut să facă un lucru atât de rău când
avusese atâtea oportunități minunate, atâtea privilegii rare? Conform lui
Ellen G. White, Iuda „Îl iubea pe Marele Învățător și dorea să fie cu El.
Avea dorința să fie schimbat în caracterul și viața sa, sperând să aibă parte
de acest lucru prin legătura sa cu Domnul Hristos. Mântuitorul nu l-a
respins pe Iuda. El i-a dat un loc printre cei doisprezece. I-a încredințat
lucrarea unui evanghelist. I-a dat puterea de a vindeca bolnavi și de a
scoate demoni. Dar Iuda n-a ajuns în punctul de a se preda pe deplin
Domnului Hristos” (Hristos, Lumina lumii/Viața lui Iisus, p. 716).

La urma urmei, toți avem defecte de caracter pe care, dacă le predăm
lui Dumnezeu, le putem învinge prin puterea lui Dumnezeu care
lucrează în noi. Dar Iuda nu s-a predat întru totul lui Hristos și păcatul
lăcomiei, pe care l-ar fi putut învinge prin puterea lui Hristos, l-a învins
pe el în schimb, cu rezultate tragice.

Care dintre noi nu se luptă cu pofta de a avea un lucru sau altul? În
acest caz, el a poftit bani, iar lăcomia, o problemă a inimii, l-a făcut să
fure (Ioan 12:6), ceea ce în cele din urmă l-a făcut să îl trădeze pe Isus.

`Ce lecție înfricoșătoare pentru noi toți cu privire la pericolele lăcomiei! Ce poate părea un lucru mic, o simplă dorință a inimii, poate duce la catastrofă și pierdere veșnică.`