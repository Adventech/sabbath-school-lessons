---
title:  Material Pentru Instructori
date:   20/01/2023
---

### I. Privire generală

Suntem de două ori proprietatea lui Dumnezeu: pentru că El ne-a creat și tot El ne-a răscumpărat (Ioan 1:1,18; 3:16). Am pierdut totul atunci când păcatul a intrat în lume (Geneza 3:17-19). Dumnezeu ne-a dat șansa ca prin legământul Său să recâștigăm ceea ce ne-a fost răpit. Acceptarea legământului de către noi include restaurarea noastră, dezvoltarea noastră și restituirea către Dumnezeu a tot ceea ce avem și suntem: timpul nostru, trupul nostru, talentele noastre și bunurile noastre. 

Dumnezeu ne oferă puterea de a aduna bani și lucruri. Ar trebui să ne amintim că scopul a tot ce ne este dat este confirmarea legământului Său cu noi (Deuteronomul 8:17,18). Ca Domn și Creator, Dumnezeu are dreptul de a cere de la noi o zecime din toate bunurile sau veniturile noastre, pentru definitivarea lucrării Lui. La urma urmei, numai Dumnezeu poate deschide ferestrele cerului pentru a turna belșug de binecuvântare asupra celor credincioși (Maleahi 3:10-12).

Mai mult, restituirea zecimii este un act de credință care aduce poporul lui Dumnezeu mai aproape de El (Maleahi 3:9,10). Dar legământul divin poruncește ca „toate zeciuielile” să fie aduse la „casa vistieriei”, sediul administrativ și financiar al poporului lui Dumnezeu (Maleahi 3:10). „Toate zeciuielile” trebuie, de asemenea, folosite pentru a-i susține pe slujitori în realizarea lucrării lui Dumnezeu (2 Cronici 31:11-21; Neemia 12:44-47; 13:8-14).

Nu în ultimul rând, pentru a da dovadă de credincioșie, zecimea trebuie dată înainte de a folosi personal sau de a opera o deducere din „tot” venitul cu care am fost binecuvântați (Proverbele 3:9; Matei 6:33). Credincioșia are semnificație și putere spirituală pentru că știm că este rezultatul harului lui Dumnezeu. Dumnezeu ne-a dat mântuirea și binecuvântări prin legământul pe care l-a făcut cu noi, pecetluit prin sângele lui Isus, Fiul Său (Evrei 12:24).

### II. Comentariu

În Biblie, cuvântul „zeciuială” (ebr., maaser) înseamnă literal „zecime”. Prin urmare, nu există nicio bază biblică pentru folosirea unui alt procent în raport cu acest cuvânt în afară de 10%. Cu toate acestea, cuvântul mai este folosit cu referire la alte două practici biblice: zeciuiala regelui și a doua zeciuială.

**Două zecimi temporare**

**1. Zeciuiala regelui:** Era o taxă stabilită în zilele lui Saul (1 Samuel 8:15,17). Această zecime nu era parte a legământului și a încetat să fie valabilă la sfârșitul monarhiei evreiești.

**2. A doua zeciuială** (ebr., maaser șeni; vezi Ellen G. White, Patriarhi și profeți, capitolul 51): Această zecime a dispărut odată cu distrugerea templului și a națiunii lui Israel, întrucât avea la bază ciclul de șapte ani (Deuteronomul 14:22-29; 15:1; 26:12), care a început numai când israeliții au intrat în Țara Promisă (Leviticul 25:1-7). A doua zecime era cheltuită de familie cu ocazia vizitei anuale la templu. Excepția de la această practică avea loc în anul al treilea și al șaptelea al ciclului de șapte ani, când a doua zecime era păstrată acasă pentru a le asigura hrană și ajutor celor care nu aveau pământ (Deuteronomul 14:28,29). Astfel, a doua zecime nu era dusă la vistierie și nu era o zecime preoțească. (Vezi Fred Skolnik și Michael Berenbaum, Encyclopaedia Judaica, 2007, vol. 8, p. 254, 313, 314.)

**Zecimea preoțească permanentă**

Zecimea preoțească este diferită de celelalte două zecimi menționate anterior. Spre deosebire de zecimea regelui și de a doua zecime, zecimea preoțească rămâne în vigoare până la încheierea misiunii Evangheliei. La momentul acela, toate popoarele vor vedea că poporul lui Dumnezeu este binecuvântat (Maleahi 3:10) și mulți din aceste popoare vor fi acceptat
vestea bună a mântuirii (Matei 28:19).

Zecimea preoțească este separată de sistemul levitic și este parte din preoția lui Melhisedec, care este preoția lui Isus (Geneza 14:18-20; Evrei 7:1-12).

Mai mult, nu există referințe biblice care să indice sfârșitul zecimii preoțești. Evrei 7:12 nu indică sfârșitul sistemului de zeciuire, ci sfârșitul legii preoției leviților, care a fost înlocuită de preoția lui Melhisedec (Evrei 7:12-15). La fel ca Sabatul, ca închinarea și relațiile cu ceilalți, datoria zecimii rămâne neschimbată pentru aceia care acceptă legământul divin.

Să analizăm șase principii și practici de zeciuire:

1. „Toate” zecimile preoțești ar trebui aduse la „casa vistieriei”. Scopul zecimii preoțești a fost dintotdeauna sprijinirea exclusivă a lucrării preoțești (Geneza 14:18-20; Leviticul 27:30-34; Numeri 18:21-24; Maleahi 3:8-10).

2. Banii erau o raritate în Orientul Mijlociu antic, de aceea se pune accent pe aducerea zecimilor și a darurilor la sanctuar sub formă de bunuri sau animale.

3. Doctrina zecimii se bazează pe întreaga Scriptură, nu numai pe textele din perioada levitică. În primele situații când aceasta este menționată, Biblia ne spune că principiul zecimii include „toate” și „tot” (Geneza 14:20; 28:22), adică toate bunurile sau veniturile.

4. Ținând cont de mărimea spațiilor de depozitare de la cortul întâlnirii sau de la templu, ar fi nerealist să ne imaginăm că zecimile întregului popor Israel, oferite sub formă de bunuri și animale, ar încăpea în ele.

5. Mai mult, referirile biblice la produsele agricole și la animale sunt doar o trimitere la produsele cele mai comune. Totuși, zecimea putea fi transformată în bani când se dorea lucrul acesta (Geneza 14:20; 28:22). (Vezi Fred Skolnik și Michael Berenbaum, op. cit., vol. 19, p. 736, 737; de asemenea, vol. 1, p. 47, 48, 83, 139; vol. 8, p. 254, 313, 314 din aceeași serie.)

6. În plus, secțiunea din Biblie care vorbește despre zeciuirea produselor agricole stabilește că această zecime putea fi convertită în bani, conform legii de răscumpărare a lucrurilor sfinte (Leviticul 27:31). În acest caz, trebuia achitată suma care corespundea bunurilor din zecimea răscumpărată, plus o taxă de o cincime din valoare, în sicli, care era moneda sanctuarului (Leviticul 27:8-12,19,25,31). Toate estimările lucrurilor sfinte, inclusiv ale zecimii, erau făcute de către preot (Leviticul 27:8,12) înainte ca zecimea să poată fi răscumpărată (Leviticul 27:31).

**Brut și net**

Din punct de vedere biblic, zecimea se plătește din orice „binecuvântare” care are drept rezultat un venit, fără a se face referire la suma brută sau netă în raport cu zecimea. Cuvântul „binecuvântare” poate include conceptele de „bogăție” și „dar”, pentru că tot ceea ce primim sunt daruri din partea lui Dumnezeu (Deuteronomul 16:17; 28:8). Prin urmare, zecimea ar trebui calculată din tot ceea ce El ne oferă.

„Venit” și „avuție” sunt cuvinte care implică o oarecare înmulțire a banilor sau a bunurilor și prin urmare ar trebui zeciuite, fie că este vorba despre un cadou, o moștenire, salariu, investiție sau orice lucru găsit. Dar primim multe alte binecuvântări care nu sunt resurse materiale; acestea ar trebui să stârnească și ele recunoștința noastră pentru bunătatea Domnului.

În ebraică, termenul pentru „bogățiile” din care Avram a dat zeciuială (Geneza 14:16,20,21) este rekuș. Acest cuvânt face referire la animale, mâncare, lucruri de valoare precum aur, argint și îmbrăcăminte, care erau bunuri transferabile. Acestea erau bunuri pe care nu le avusese înainte, indicând astfel o creștere. Prin urmare, zecimea ar trebui calculată din toate câștigurile în bani și în bunuri.

„Zecimea din tot venitul nostru este a Domnului. El a pus-o deoparte pentru El însuși, pentru a fi întrebuințată în scopuri religioase. Este sfântă. El nu a acceptat nimic mai puțin în niciun sistem religios” (Ellen G. White, Sfaturi privind administrarea creștină a vieții, p. 67).

**Casa vistieriei/Trezoreria**

„Casa vistieriei”, trezoreria, casieria înseamnă mai mult decât un simplu depozit. „Casa vistieriei” era un sistem de gestionare administrativă și financiară a sanctuarului, reluat în zilele regelui Ezechia, după apostazia predecesorilor săi (2 Cronici 31). Același sistem a fost ulterior restaurat de Neemia (Neemia 10:38,39; 12:44; 13:5,12,13).

În sistemul de organizare a sanctuarului exista un grup de trezorieri care gestionau darurile speciale (terumah), lucrurile sfinte și zecimile, care erau destinate pentru leviți și preoți (2 Cronici 31:12,13). Mai era o echipă care se ocupa de alt tip de daruri, darurile de bunăvoie (nedabah), și de lucrurile preasfinte (2 Cronici 31:14).

Scopul exclusiv al zecimilor era să-i susțină pe slujbași – leviții și preoții (Numeri 18:21-28; Neemia 10:37-39; Maleahi 3:10). Acest sistem, consfințit de Dumnezeu, a fost conceput după voia Sa (2 Cronici 31:21, Maleahi 3:10) și folosit în Vechiul Testament pentru aproximativ 1.400 de ani.

Deși mulți dintre noi astăzi trăiesc într-o societate industrializată (spre deosebire de una agricolă), principiul „casei vistieriei” stabilit de Dumnezeu rămâne valabil, facilitând unitatea instituțională și distribuirea echitabilă a resurselor, astfel încât Evanghelia să fie predicată local și în lume.

Exista o separare a locurilor de depozitare în vistierie, cu încăperi speciale pentru zecimi și încăperi separate pentru daruri. Acest sistem a fost pus în practică pentru a evita folosirea necorespunzătoare a zecimii preoțești pentru cheltuieli generale ale bisericii.

Astăzi, la fel ca în trecut, este esențial ca închinătorul să își catalogheze darul financiar, indicând dacă este zecime sau dar. Această identificare le permite trezorierilor să calculeze corect și să folosească zecimile pentru a-i plăti pe slujitori și să folosească darurile pentru alte cheltuieli, conform principiilor biblice.

### III. Aplicație

Biblia arată că zeciuirea este o parte importantă a închinării la Dumnezeu și a relației noastre cu El (Maleahi 3:7,8). Așadar, membrii grupei nu ar trebui să fie surprinși că fidelitatea în darea zecimii va fi examinată la judecată, rezultând în binecuvântare sau blestem (Maleahi 3:9-11). Zeciuirea conștiincioasă va deschide „zăgazurile” cerului pentru o binecuvântare a cărei magnitudine și dărnicie va atrage atenția popoarelor din jur (Maleahi 3:12).

**1** În ce mod returnarea zecimii întărește relația membrilor grupei cu Dumnezeu și contribuie la îndeplinirea misiunii de predicare a Evangheliei în lume?

**2** Invită-i pe membrii grupei tale să se gândească la experiența Israelului din vechime. Ce pierderi sau binecuvântări materiale sau spirituale poate genera lipsa de credincioșie în zecimi și daruri pentru membrii bisericii individual sau colectiv?

Dumnezeu „ne cere să Îl recunoaștem drept Dătător al tuturor lucrurilor. […] Aceasta este măsura prevăzută de Dumnezeu pentru înaintarea lucrării de evanghelizare” (Ellen G. White, Sfaturi privind administrarea creștină a vieții, p. 65).

**a** Avraam a înapoiat zecimea după ce Dumnezeu a fost declarat „Dumnezeul cel Preaînalt, Ziditorul cerului şi al pământului” (Geneza 14:19). Ce motiv important pentru a înapoia zecimea găsesc în această declarație membrii grupei tale?

**b** Dumnezeu a considerat zecimea atât de importantă încât a inclus-o în istoria lui Avraam, în legământul lui Iacov, în viața poporului lui Dumnezeu și în descrierea lucrării lui Isus, reprezentată de Melhisedec și legământul divin. Cere-le membrilor grupei să-și spună părerea despre fraza anterioară, argumentând. Condu-ți grupa într-o discuție pe acest subiect.  