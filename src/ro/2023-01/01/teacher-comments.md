---
title:  Material Pentru Instructori
date:   06/01/2023
---

### I. Privire generală
„Importanța familiei în Israelul din vechime se datora în parte […] faptului că în acele zile societatea se baza pe închinare” (T. K. Cheyene and J. Sutherland Black, Encyclopaedia Biblica, 1903, p. 1498). Familia a fost creată pentru a-I sluji lui Dumnezeu. Planul inițial al Tatălui a fost să creeze o mare familie pe pământ care să fie parte din familia din cer (Efeseni 3:10-15). Caracterul Lui, manifestat în inimile și mințile copiilor Lui necăzuți, avea să se manifeste în fiecare generație (Geneza 1:26-28). Binecuvântările și darurile aveau să fie folosite pentru slava lui Dumnezeu și spre binecuvântarea lumii, reprezentând adevărata lor Sursă (Psalmii 24:1,2).

În Eden, Dumnezeu a înființat prima afacere de familie din istoria planetei. Compania se afla în grija copiilor Săi, cărora li s-a cerut să o administreze în conformitate cu voia Tatălui (Geneza 2:15-17). 

Din cauza păcatului, Dumnezeu Și-a trimis Fiul preaiubit să-i salveze pe toți membrii familiei (Ioan 3:16), iar astăzi El îi trimite pe ei – răscumpărați și reabilitați prin harul Său – să lucreze în numele Lui. Dumnezeu caută în continuare copii care să lucreze pentru El, copii care să Îi înapoieze cu devotament câștigurile afacerii Sale, pe care le-a încredințat-o lor (Matei 21:33-41). Dumnezeu îi cheamă pe acești copii dintre cei care păzesc poruncile Lui, deoarece ei Îl iubesc (1 Ioan 5:3). Cu darurile pe care El le-a revărsat asupra lor, acești lucrători vor fi o binecuvântare pentru biserică și pentru lume, până când lucrarea Lui, în noi și prin noi, va fi încheiată (Filipeni 1:6) și ne vom întoarce acasă la Tatăl ca o familie (Ioan 14:1-3).

### II. Comentariu
**Înțelegerea noțiunii de administratori în familia lui Dumnezeu**

**A. Titluri care denotă suveranitatea Tatălui**
**1. Creator:** Conceptul de administrare/isprăvnicie creștină are la bază convingerea că Dumnezeu este Creatorul tuturor lucrurilor. Este necesar să admitem că El există, că este Creatorul și că îi răsplătește pe cei care Îl caută (Geneza 1:1; Evrei 11:1-3,6). Numai o perspectivă creaționistă facilitează adecvat conceptul și practica administrării creștine a vieții. Dacă prezența Creatorului în viața credinciosului este mai mult decât o simplă teorie, atunci corpul, darurile, bunurile și timpul credinciosului vor fi puse în slujba Creatorului. Toate lucrurile vin de la El și toată viața umană trebuie să se întoarcă la El, căci „din El, prin El și pentru El sunt toate lucrurile. A Lui să fie slava în veci! Amin”
(Romani 11:36).

**2. Tată:** Figura paternă este esențială în sensul biblic de familie. Expresia „casa tatălui” (bet ab) indică sistemul patriarhal, unde tatăl avea autoritate deplină asupra bunurilor și a familiei, fiind păzitorul și protectorul acestora. Tatăl avea, de asemenea, puterea de a judeca și de a decide soarta membrilor familiei. Tatăl era preotul și de regulă familia și religia erau strâns legate (J. E. Maldonado, Fundamentos bíblicoteológicos da casamento e da família, 1996, p. 11, 12).

În ciuda imperfecțiunilor familiilor patriarhale, unele aspecte importante ale acestei relații clarifică relația dintre Dumnezeu și familia Lui spirituală (Deuteronomul 14:1; Proverbele 3:12). Ca tată, Dumnezeu este sfânt. El este Rege, având suveranitate peste cer și pământ. Este Păzitor, Judecător și Salvator (Matei 6:9-14; citește și Isaia 33:22). Ca Tată, Dumnezeu este atotînțelept, atotputernic și atotiubitor. Prin urmare, putem avea încredere în judecățile și deciziile Lui. Călăuzirea Lui a fost și va fi întotdeauna cea mai bună. Așa că ar trebui să fim credincioși în păzirea poruncilor Tatălui.

**3. Domn:** Cuvintele ebraice Adonai (Domn) și Iehova sunt traduse în Septuaginta (versiunea greco-evreiască a Vechiului Testament) prin cuvântul grecesc Kurios, care înseamnă Domn, Stăpân al tuturor lucrurilor. Autorii Noului Testament au păstrat același concept în legătură cu Domnul. Pentru ei, cuvântul „Domn” (Kurios), rostit cu credință, indica recunoașterea divinității Tatălui și a Fiului (Marcu 12:29; 1 Timotei 6:15;
Iuda 4).

Pavel spune că nimeni nu declară că Isus este Domn decât prin Duhul Sfânt (1 Corinteni 12:3). Numai oamenii care au Duhul Sfânt pot înțelege domnia lui Hristos. Este o chestiune care ține de pocăință și de mântuire.

Dar recunoașterea lui Isus ca Domn implică mai mult decât o declarație formală; este exprimarea recunoașterii autorității Lui supreme în calitate de Creator, Tată și Domn. Acest fapt schimbă valorile, preferințele și prioritățile în viață.

**B. Toți copiii lui Dumnezeu sunt administratori în numele Său**

A fi „ispravnic” înseamnă a administra bunurile lui Dumnezeu. Domnul Isus Își continuă lucrarea de salvare acționând: (1) colectiv, prin biserică, și (2) individual, prin fiecare membru, prin intermediul Duhului Sfânt.

**1. La nivel colectiv:** Biserica este familia lui Dumnezeu. Biserica este și trupul Lui. Astfel, existența bisericii are rost numai atunci când aceasta păzește poruncile Tatălui și ale Domnului, căci domnia Tatălui și a Fiului este una și aceeași. Biserica este păstrătoarea darurilor lui Hristos. Dumnezeu cheamă biserica la sacrificiu și la slujire cu darurile ei, la fel cum a slujit Hristos, astfel încât Domnul bisericii să fie cunoscut și adorat ca Mântuitor și Domn în întreaga lume. Biserica trebuie să dea dovadă de credincioșie, pentru că Dumnezeu a făcut-o depozitara binecuvântărilor materiale și spirituale. Totuși, calitatea bisericii de administrator nu înlocuiește responsabilitatea fiecărui membru în parte.

**2. La nivel individual:** Fiecare membru al bisericii, călăuzit de Duhul Sfânt, trăiește cu Hristos și prin Hristos. Duhul este autorul unei administrări sincere în cazul fiecărui credincios. Decizia de restituire a zecimilor și de oferire a darurilor cu generozitate și în mod regulat este o acțiune spirituală pe care fiecare credincios trebuie să o exercite individual. Această credincioșie este o formă de slujire religioasă pe care nici rugăciunea, nici alte activități bisericești nu o pot înlocui. 

„Rugăciunea, oricât de des și de stăruitor ar fi făcută, nu va fi niciodată acceptată de Dumnezeu în locul zecimii. Rugăciunea nu ne va plăti datoriile față de Dumnezeu” (Ellen G. White, Solii pentru tineret, p. 248).

În Vechiul Testament, demnitatea poziției tatălui era transferată fiului, căruia tatăl îi conferea onoarea de a îndeplini activitățile religioase (J. E. Maldonado, op. cit., p. 12). În relația noastră cu Domnul Isus, suntem onorați de El pentru administrarea conștiincioasă în toate domeniile vieții noastre.

Dumnezeu a avut dintotdeauna oamenii Săi credincioși pe pământ, iar acum te are pe tine și biserica – propria Lui familie – ca să proclamați lumii voia Lui. Această lucrare măreață și sublimă pe care ne-a încredințat- o Dumnezeu necesită o predare deplină a tot ce avem și a tot ce suntem. De aceea suntem chemați ca atât bunurile materiale, cât și cele personale să le dedicăm lui Hristos și lucrării Lui.

**C. Resursele familiei sunt împrumutate de Tatăl**
**1. Resursele spirituale:** În noi înșine, noi nu avem dorința sau puterea de a fi credincioși, fideli, devotați; dar harul ne îndeamnă să fim în armonie cu voia lui Dumnezeu. Isus S-a dat pe Sine pentru noi și nu ne-a lăsat singuri atunci când S-a ridicat la cer. Încă ne bucurăm de prezența și de puterea Lui. El rămâne cu noi prin Duhul Sfânt. Având Duhul Sfânt, Îl avem pe Isus. De asemenea, Isus Își revarsă darurile asupra bisericii prin Duhul Sfânt. Este o adevărată minune a harului lui Dumnezeu că ființe umane căzute își dedică viața și darurile în mod dezinteresat pentru binele Evangheliei. Dumnezeu ne-a oferit darurile Lui spirituale și trebuie să răspundem generozității Lui folosind și sporind aceste daruri în lucrarea
lui Dumnezeu.

**2. Resursele materiale:** Bunurile materiale sunt tot daruri din partea lui Dumnezeu. În Eden, primii noștri părinți au primit o proprietate vastă și valoroasă, plină de animale, plante și comori (Geneza 2:8-17). Dar din fructul pomului interzis nu puteau mânca. Nu conținea niciun fel de otravă acel fruct, care să îl facă să fie interzis, ci Dumnezeu l-a plasat dincolo de limitele lor, ca să le testeze fidelitatea față de El și de Legea Lui (Geneza 2:15-17). Dorința după partea interzisă de Dumnezeu a dus la neascultare și păcat, care au făcut ca omenirea să sufere pedeapsa morții. Astăzi, primim și noi bunuri materiale, unii mai multe, alții mai puține, dar testul din Eden se repetă în viața fiecăruia dintre noi.

Dumnezeu așteaptă din partea copiilor Săi să fie corecți în ce privește bunurile materiale, ca să nu se nască și în noi dorința după partea pe care El a păstrat-o pentru Sine (Maleahi 3:8). Credincioșia și caracterul sunt testate în vederea vieții veșnice. Numai prin influența Duhului Sfânt putem să Îl recunoaștem pe Dumnezeu drept Creator, Tată și Domn al nostru. Această înțelegere ne schimbă perspectiva asupra vieții.

**D. Comorile familiei sunt adunate în cer**
A aduna comori în cer înseamnă a investi în lucrarea lui Dumnezeu. Ființele cerești sunt implicate în această lucrare alături de noi. Investiția noastră cerească cere să punem pe primul loc Împărăția lui Dumnezeu, mai presus de toate lucrurile (Matei 6:33). Cerului Îi pasă de ce se întâmplă pe pământ, mai ales în ceea ce privește lucrarea lui Dumnezeu de răscumpărare. Isus este personal implicat, urmărind fiecare act de credincioșie și generozitate (Maleahi 3:8-10; Matei 25:31-46). Isus a văzut darul văduvei sărace (Marcu 12:41-44) și ne vede și pe noi astăzi.

### III. Aplicație

**A. Dumnezeu este Creator, Tată și Domn, iar noi suntem copii și administratori ai Lui.** Aceste titluri indică autoritatea Lui, precum
și grija Lui iubitoare și darul mântuirii.

Discutați în grupă motivele pe care le avem pentru a asculta de Dumnezeu, de exemplu, prin restituirea zecimilor și aducerea darurilor, prin implicarea în biserică ori ajutorarea altora.

1 Sunt membrii grupei motivați de teama de judecățile cerești? Cum?

2 Sunt motivați de recunoștința față de Isus pentru că este Creatorul și Răscumpărătorul lor?

3 Se simt motivați de binecuvântările pe care le primesc din partea lui
Dumnezeu ca răspuns la credincioșia lor față de El?

4 Sunt motivați de bucuria produsă de iubirea lui Dumnezeu și de participarea la lucrarea Lui?

**B. Păcatul a făcut ca natura noastră să fie una egoistă.**
Din cauza căderii, ne-am pierdut sfințenia inițială cu care Dumnezeu ne-a înzestrat. Prin urmare, trebuie să Îi permitem lui Dumnezeu să ne refacă. Lucrarea Lui de reabilitare a naturii noastre căzute include înzestrarea noastră cu „voinţa şi înfăptuirea” de a face ceea ce Îi place (Filipeni 2:13).

„Păcatul nu numai că ne desparte de Dumnezeu, dar distruge în sufletul omenesc atât dorința, cât și capacitatea de a-L cunoaște. Misiunea lui Hristos este de a distruge toată această acțiune a răului. El are puterea de a înviora și de a reface facultățile sufletului, paralizate de păcat, mintea întunecată și voința pervertită” (Ellen G. White, Educație, p. 29).

Alege voluntari care să citească Maleahi 3:8; Iacov 2:14-26 și 2 Corinteni 5:18,20. Apoi discutați în grupă următoarele întrebări:

1 Cum cooperez cu Isus pentru creșterea mea spirituală?

2 De ce cere Dumnezeu din partea mea o returnare corectă a zecimii și a darurilor pentru sprijinirea lucrării Lui pe pământ?

3 Ce înseamnă că, fără fapte, credința este moartă? Cum se manifestă credința prin faptele mele?

4 Care este lucrarea de împăcare pe care Hristos o încredințează copiilor Săi?