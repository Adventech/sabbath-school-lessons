---
title:  Material Pentru Instructori
date:   10/02/2023
---

### I. Privire generală

Noe este un exemplu de om care și-a adunat comori în cer. A umblat cu Dumnezeu și, prin credință, și-a investit resursele în construirea arcei pe uscat. Avertizând lumea să scape de distrugerea ce avea să fie provocată de fenomenul ploii, care nici nu exista atunci, Noe s-a salvat atât pe sine, cât și familia lui, moștenind întregul pământ (Geneza 6:14-18). Și Avram, prin credință, a plecat la drum fără să știe unde se ducea și a avut încredere că soția lui stearpă va fi mama multor popoare (Geneza 11:30; 17:16). Ulterior, Avraam și-a luat singurul fiu și cea mai mare comoară a lui ca să îl jertfească (Geneza 22:9; Evrei 11:17). Moise, un prinț, a renunțat la domnia sa, pentru că a înțeles corect că suferința pentru cauza lui Dumnezeu este mai de folos decât bogățiile și plăcerile pământești (Evrei 11:24-27).

Dar iubirea de bogății poate să înece Cuvântul din inima oamenilor (Matei 13:22). Exemplul lui Lot, care s-a dus în prospera Sodomă, și cel al lui Iacov, care a folosit înșelăciunea să obțină dreptul de întâi născut, s-au încheiat cu pierderi și suferințe pentru amândoi. Prin pocăință, Lot a fost salvat și numele lui a fost păstrat printre cei credincioși (2 Petru 2:7). Mai târziu, unii dintre urmașii lui s-au numărat printre strămoșii lui Mesia (Geneza 19:30,37; Rut 4:10; Matei 1:5). Iacov, prin rugăciune și plânset, a devenit Israel, părintele poporului ales (Osea 12:4,5; Geneza 32:28). Toți acești bărbați au biruit prin credință, dăruind totul, în cele din urmă, cauzei lui Dumnezeu. Inimile noastre ar trebui să fie la fel de devotate (Matei 6:19-21).

### II. Comentariu

**Comori pentru Dumnezeu**

Isus ne sfătuiește să ne adunăm comori în cer (Matei 6:19,20). Dar cum să facem lucrul acesta? Una dintre metode este cea a investițiilor. Când investim în biserică și în fapte de caritate, conștientizând că acestea sunt aspecte ale Împărăției lui Dumnezeu pe pământ, noi investim în cer.

**A. Investițiile**

„Aceste comori pământești sunt binecuvântări când sunt bine folosite.
Cei care le au ar trebui să-și dea seama că le sunt împrumutate de
către Dumnezeu și că ei ar trebui cu bucurie să-și folosească mijloacele 
pe care le au pentru înaintarea cauzei Sale” (Ellen G. White, Mărturii
pentru biserică, vol. 1, p. 141).

1. Locul unde se află comorile noastre indică obiectul loialității și priorităților noastre (atașamentul, devotamentul și preferințele noastre) (Matei 6:21). Cei care iubesc banii nu vor avea niciodată îndeajuns (Eclesiastul 5:10). Pavel ne spune că această dragoste este rădăcina tuturor relelor (1 Timotei 6:10). Modul în care ne folosim banii este un test al credincioșiei noastre pentru veșnicie (Luca 16:10,11). Dacă banii noștri sunt investiți numai în lucruri lumești, îl vom iubi pe mamona mai mult decât pe Dumnezeu (Luca 16:13). Dumnezeu Își dorește inima noastră (Proverbele 23:26) și noi I-o putem oferi investind în lucrarea Lui. Prin urmare ne vom face „prieteni” printre cei care ne vor primi în „corturile veșnice” (Luca 16:9), unde Îl vom iubi pe Dumnezeu și Îi vom sluji Lui, nu lucrurilor (Luca 16:13).

2. Porunca divină de a proclama Evanghelia tuturor popoarelor (Matei 28:18-20) este atotcuprinzătoare și necesită mari investiții. În privința păcatului, Cerul a investit sângele lui Isus în salvarea noastră. Isus, Mielul, care a fost ucis înainte de întemeierea lumii (1 Petru 1:18,19), ne-a promis că Duhul Sfânt va rămâne cu noi pentru totdeauna, ca o asigurare a răscumpărării noastre (Efeseni 1:13,14). Sângele martirilor este una dintre cele mai prețioase investiții care s-a făcut pentru Cuvântul lui Dumnezeu (Apocalipsa 6:9,10). Cei morți în Hristos sunt investitori care așteaptă moștenirea, ce include sfârșitul păcatului și refacerea tuturor lucrurilor (2 Petru 3:13, Apocalipsa 21:1-7).

Faptul că ne investim viața și bunurile în răspândirea Evangheliei
(Matei 28:19), prin credință, este calea cea mai sigură de a ne aduna
comori în cer.

**B. Exemple de investiții bune**
**1. Investițiile în ciuda opoziției**

Opoziția față de credință vine, din exteriorul nostru, sub forma persecuției (2 Timotei 3:12) și sub forma atacurilor din partea forțelor spirituale rele (Efeseni 6:11,12). Dar, din interiorul nostru, natura umană scoate la iveală pofta și păcatul, care duc la moarte (Iacov 1:14,15). Aceasta, pentru că inima neschimbată nu aparține Tatălui, ci lumii (1 Ioan 2:15,16). Există exemple biblice de situații în care părea imposibil ca făgăduințele lui Dumnezeu să se împlinească, din cauza opoziției din interior și din exterior. Dar cei credincioși au perseverat făcând ceea ce Dumnezeu le poruncise și au reușit.

**2. Noe (Geneza 6)**

Noe și familia lui au simțit presiunea socială de a se conforma credințelor majoritare, pentru că avertizările lor cu privire la iminenta distrugere printr-un potop erau contrare faptului că nu plouase niciodată. Erau persecutați și ironizați de cei care dețineau cunoștințe științifice la vremea aceea care contraziceau prezicerea divină. Dar credința nu se bazează întotdeauna pe știință sau dovezi, nici nu este totdeauna în concordanță cu acestea.

Lumea din jurul lui Noe nu se înșela cu privire la semnele naturii. Ci pur și simplu nu credea în revelația lui Dumnezeu. Antediluvienii își adunaseră comori (și își aveau inima) pe acest pământ, iar lucrul acesta a făcut diferența dintre viață și moarte.

Nu este suficient să ai dreptate și să fii în concordanță cu știința și opinia publică. Este nevoie să cunoști și să faci voia lui Dumnezeu.

Noe și familia lui trebuie să fi îndurat de asemenea un puternic stres psihologic cauzat de reacția predominantă și de conștientizarea distrugerii iminente a planetei. Noe a fost capabil să facă față presiunii numai pentru că a înaintat prin credință și s-a conformat cu toată inima misiunii încredințate de Dumnezeu.

**3. Avram (Geneza 12:1-9)**

Avram s-a confruntat cu necunoscutul, cu separarea de familie și cu pericolele vieții nomade în îndelunga lui călătorie. Dovezile „științifice” erau împotriva posibilității ca el să devină tatăl multor mulțimi, căci anii treceau, iar Sarai era tot stearpă.

Din nou, vedem exemplul fricii interioare și al dovezilor exterioare care contrazic cuvântul lui Dumnezeu. În cele din urmă, Avram a investit în misiunea pe care i-a încredințat-o Dumnezeu. Și-a adunat comori în cer, investind totul în lucrarea dată de Dumnezeu și a devenit tatăl multor oameni, prin nașterea miraculoasă a lui Isaac.

**4. Moise (Exodul 3:1 – 4:16)**

Moise era timid, dar a mers să discute cu cel mai mare conducător de pe pământ; fără armată, Moise a mers să ceară eliberarea sclavilor. Fără mâncare sau apă, Moise a traversat deșertul împreună cu peste un milion de bărbați, femei, copii și animale. Cu un simplu toiag, Moise a făcut minuni prin puterea care i-a fost dată de Dumnezeu. Renunțând la tronul unei superputeri a lumii, Moise a renunțat la cea mai mare bogăție pământească pe care și-ar putea-o dori vreodată cineva și și-a adunat comori în cer.


**C. Exemple de investiții proaste**

1. Psihologic vorbind, oamenii pun pe primul loc împlinirea imediată a dorințelor și nevoilor lor urgente sau a acelor nevoi și dorințe care le stau în față. În realitate, speranța amânată duce la descurajare (Proverbele 13:12). De aceea este nevoie de răbdare pentru a aștepta împlinirea făgăduințelor lui Dumnezeu, la momentul perfect ales de El (Romani 8:25). Ființele umane tind să caute satisfacția imediată, vrând să grăbească împlinirea promisiunilor și a așteptărilor lor. Iacov și Lot au avut la un moment dat în viața lor o perspectivă îngustă asupra lumii. În consecință, au trebuit să suporte pierderi, până când au predat totul lui Hristos și au acceptat harul divin. Nu primim întotdeauna un răspuns imediat la rugăciunile noastre și lucrurile nu sunt mereu așa cum ni le-am fi dorit. Sfatul următor este potrivit pentru astfel de vremuri: „Umblați pe calea îngustă a credinței. Încredeți-vă cu totul în făgăduințele Domnului. Încredeți-vă în Dumnezeu în vreme de negură. Acesta este timpul când trebuie dovedită credința” (Ellen G. White, Mărturii pentru biserică, vol. 1, p. 167).

2. Dumnezeu l-a ales pe Iacov să devină moștenitorul promisiunilor din legământ și al binecuvântărilor care erau ale lui Esau, prin dreptul din naștere. În loc să se încreadă în providența lui Dumnezeu de a îndepărta obstacolele din viitorul lui, Iacov a fost de acord cu vicleșugul mamei lui de a minți și de a fura binecuvântarea de întâi născut, care aparținea fratelui său (Geneza 27). Fără forța de autocontrol a credinței, Iacov nu era decât un oportunist nesăbuit care s-a grăbit să ajungă, cu orice preț, la rezultatul pe care îl considera benefic. După Betel (Geneza 28:11-22), Iacov a fost impresionat și transformat de viziunea cu scara care făcea legătura între cer și pământ (Ioan 1:51). În lupta de la Iaboc (Geneza 32:24-29), după mult plâns și rugăciune (Osea 12:4,5), i s-a dat numele Israel. Numele lui schimbat era o celebrare a luptei lui cu Dumnezeu și a victoriei sale. Victoria lui Iacov reprezintă experiența celor salvați.

3. Ambițiosul Lot a căutat perspectiva câștigului și a profitului. A ales cetatea aflată pe cea mai bună rută comercială, cu pășuni verzi și o piață largă de consum. Și-a stabilit reședința în cetatea cea rea a Sodomei, abandonând stilul nomad de viață al lui Avram (Geneza 13:10-13). La sfârșit, Lot și-a pierdut toate bunurile materiale și o parte din familie. După ce visul lui de bunăstare a fost spulberat, a fost obligat să fugă la munte cu cele două fiice ale lui, din cauza alegerii neînțelepte pe care o făcuse (Geneza 19:15-30).

Apelul lui Isus este valabil și astăzi: Încrede-te în providența divină și adună-ți comori în cer (Matei 6:19-21)! Investește în predicarea Evangheliei cât mai este timp!

„Au acum o bună ocazie să-și folosească mijloacele în folosul omenirii care suferă și de asemenea pentru înaintarea adevărului” (Ellen G. White, Mărturii pentru biserică, vol. 1, p. 638).

### III. Aplicație

Roagă un membru al grupei să lectureze cu voce tare citatele de mai
jos. Apoi discutați întrebările care urmează.

**Credința și răbdarea**

„Mulți ajung să fie neliniștiți atunci când nu pot ști exact cum vor decurge lucrurile. Nu pot îndura nesiguranța și, în nerăbdarea lor, refuză să aștepte pentru a vedea mântuirea lui Dumnezeu” (Ellen G. White, Patriarhi și profeți, p. 687).

Presiunea împrejurărilor i-a făcut pe Lot și pe Iacov să caute succesul fără să aștepte momentul perfect ales de Dumnezeu.

**1** Ce măsuri de precauție putem lua pentru ca ceea ce li s-a întâmplat lui Lot și lui Iacov să nu ni se întâmple și nouă?

**2** Cum ajută așteptarea înaintea Domnului – fără a căuta cu nerăbdare siguranța materială – la creșterea credincioșiei în zecimi și daruri?

**3** Devii din ce în ce mai agitat când nu știi cum se vor termina lucrurile? De ce crezi că multora dintre noi ne este atât de greu să îndurăm nesiguranțele vieții și să așteptăm cu răbdare salvarea de la Dumnezeu? Cum este credința împiedicată de lipsa răbdării? (Evrei 11:1,2,6; 6:15; 10:36). De ce crezi că se întâmplă lucrul acesta?

**Credința și faptele**

„Aceia care încă mai sunt legați de comoara lor pământească și nu întrebuințează cum se cuvine ce le-a împrumutat Dumnezeu vor pierde comoara din ceruri, vor pierde viața veșnică” (Ellen G. White, Mărturii pentru biserică, vol. 1, p. 174). 

Mântuirea este prin credință (Efeseni 2:8-10).

**1** În ce mod corectitudinea în zecimi, în daruri și în ajutorarea celor nevoiași favorizează părtășia cu Dumnezeu și dovedește încrederea în providența Lui?

**2** Cum ne este influențată credința de corectitudinea în zecimi și daruri?
