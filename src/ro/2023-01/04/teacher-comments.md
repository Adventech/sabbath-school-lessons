---
title:  Material Pentru Instructori
date:   27/01/2023
---

### I. Privire generală

Ce Îi putem oferi lui Isus la schimb pentru tot ce a făcut pentru noi (Psalmii 116:12-14)? Legământul divin cere predarea totală a trupului, a minții, a talentelor și bunurilor noastre (Deuteronomul 8:18). Acest legământ poate fi respectat numai printr-o relație de iubire deplină, cu toată inima, sufletul și puterea (Deuteronomul 6:5).

În serviciul de închinare la Dumnezeu, darurile financiare demonstrează calitatea angajamentului nostru și cine suntem ca închinători. Ca exercițiu de credință, darurile financiare demonstrează recunoștința noastră și ne întăresc dragostea pentru Domnul și cauza Lui. 

Conform Scripturii, darurile trebuie oferite pe baza binecuvântărilor primite, și nu pe baza unui procent întâmplător, ce nu are legătură cu prosperitatea dătătorului (Deuteronomul 16:17; Luca 12:48). În plus, în vremurile Vechiului Testament, deși erau voluntare, darurile erau și esențiale pentru sărbătorile mari de închinare, când închinătorii nu aveau voie să vină înaintea lui Dumnezeu cu mâna goală (Deuteronomul 16:16).

Pe de o parte, închinarea și darurile sunt voluntare. Dar prima este acceptată numai dacă este însoțită de a doua. Închinarea și darurile trebuie aduse de bunăvoie. Dar sunt și obligatorii, în sensul că sunt o parte esențială a slujirii noastre lui Dumnezeu.

În exemplul văduvei sărace (Marcu 12:41-44), Cuvântul care S-a făcut trup Și-a luat timp să stea și să îi observe pe cei care dăruiseră înaintea ei, examinându-le motivele și sumele depozitate în casa Lui pentru înaintarea lucrării Lui (Faptele apostolilor 4:36,37; Marcu 14:3-9). Printr-un înger trimis din cer la Corneliu (Faptele 10:4), Dumnezeu a dovedit și că îi vede și îi acceptă pe cei care dăruiesc cu sinceritate.

### II. Comentariu

Asemenea rugăciunii, darurile materiale și financiare sunt angajamente de credință (Faptele 10:4). În Vechiul Testament, existau daruri de închinare obligatorii, precum jertfele de ispășire și taxa pentru templu (Leviticul 1 – 5; Exodul 30:13,14). Existau și daruri de bunăvoie, a căror valoare și tip nu erau reglementate (Exodul 25:1-5). Dar Scripturile arată că atât jertfele reglementate și obligatorii, cât și cele de bunăvoie erau esențiale în închinare. Totuși, oricât de spontan, darul, ca oricare alt act spiritual, poate fi pătat de dorințe egoiste ascunse. Pentru ca Dumnezeu să fie mulțumit, darul trebuie să fie generos. Dorința dătătorului trebuie să fie completată de bucuria dăruirii, care este un rod al Duhului Sfânt (2 Corinteni 9:6,7; Galateni 5:22).

**Sensul expresiei „de bunăvoie”**

În general, Biblia folosește expresia „cu tragere de inimă” sau „de bunăvoie” pentru darurile oferite spontan (Exodul 25:1,2; 2 Corinteni 8:3). Din punctul de vedere al închinării, spontan – sau de bunăvoie – nu înseamnă neapărat opțional. Înainte de păcat, îndatoririle și ascultarea erau aduse la îndeplinire cu o bucurie și o dragoste marcate de slujire. Păcatul a distrus unitatea dintre datorie și spiritul de dăruire. Dar, prin Duhul Sfânt, datoria și dăruirea de bunăvoie sunt restaurate și se află din nou într-o unitate perfectă.

De bunăvoie sau voluntar înseamnă a face ceva din proprie inițiativă, fără a fi obligat sau forțat de altcineva să faci lucrul respectiv. În general, Biblia ne spune că darurile de bunăvoie asociate închinării, direct proporționale cu binecuvântările sau bunurile primite, erau esențiale pentru închinare. Astfel, datorită naturii lor esențiale, darurile de bunăvoie nu erau opționale, cu excepția cazului în care persoana lua decizia de a nu-I sluji Domnului. Un dar de bunăvoie însă nu este neapărat să-I fie pe plac lui Dumnezeu. Este posibil ca și acest dar să vină din motive greșite. Oamenii pot strânge daruri, pot da totul săracilor și chiar să își ofere „de bunăvoie” trupul să fie ars, dar să nu aibă dragoste (1 Corinteni 13:1-3).

Pe de altă parte, cuvântul „opțional” înseamnă, în general, ceva la alegere, un lucru pe care poți sau nu să îl faci. În contextul închinării, jurămintele erau un exemplu de act opțional. Dar darurile erau parte din ispășirea, iertarea, recunoștința și aspectele care țineau de consacrarea din închinare. Prin urmare, chiar dacă „de bunăvoie”, darurile nu pot fi facultative în închinare. Astfel, darurile „de bunăvoie” sunt acele daruri care vin dintr-o inimă plină de iubire și de bucuria de a asculta de Domnul și a-I dărui cea mai mare și cea mai bună parte din ceea ce avem.

**Dăruirea de bunăvoie versus dăruirea esențială**

Deși esențială, aducerea darurilor este de asemenea voluntară. Lipsa dăruirii însă ar putea avea consecințe spirituale grave. Prin urmare, în echiul Israel, cuvântul „dar” era folosit pentru datoriile nenegociabile din viața spirituală. Iată câteva exemple de astfel de îndatoriri:

**1. Slujirea lui Mesia** este un act voluntar. Cuvântul ebraic nedabah, „plin de înflăcărare”/„binevoitor” (Psalmii 110:3, VDC/BTF), tradus în alte părți din Biblie ca „de bunăvoie”, este folosit cu referire la cei care vin să Îl cinstească pe Mesia. Același cuvânt este folosit pentru darurile de bunăvoie (Numeri 29:39) sau pur și simplu pentru un dar sau o jertfă oarecare. În Psalmii 110:3, poporul se pune de bunăvoie/cu entuziasm la dispoziția lui Mesia. Tot ceea ce se face pentru Dumnezeu trebuie făcut în spiritul darului de bunăvoie.

**2. Darurile de sărbătoare:** Nebadah este folosit și pentru a desemna darul în sine, chiar și atunci când acesta este obligatoriu: „Apoi să prăznuieşti Sărbătoarea Săptămânilor şi să aduci daruri de bunăvoie [nebadah], după binecuvântarea pe care ţi-o va da Domnul Dumnezeul tău” (Deuteronomul 16:10). În ciuda faptului că era benevolă, nimeni nu putea participa la sărbătoare cu mâna goală (v. 16). În plus, darurile ar trebui să fie direct proporționale cu binecuvântarea primită (v. 10). Așadar, atunci când Biblia folosește expresia „de bunăvoie”, nu înseamnă neapărat opțional sau facultativ, decât atunci când persoana alege să nu Îi slujească lui Dumnezeu.

**3. Darurile de mulțumire și de ispășire:** Darurile de bunăvoie erau esențiale în cadrul închinării la Dumnezeu și în slujba de la sanctuar, după cum se înțelege din Leviticul 1 – 7. În aceste capitole, jertfa de ispășire și cea pentru păcat erau benevole, precum arderea-de-tot și darul de mâncare, printre altele. De exemplu, nimeni nu putea primi iertare fără jertfă; prin urmare, aceasta era esențială. În aceste exemple, acțiunile benevole sunt prezentate tot ca esențiale.

**4. Zecimea ca dar:** Zecimea este obligatorie (Maleahi 3:8), dar și ea ar trebui restituită cu o atitudine de bunăvoință: „zeciuielile fiilor lui Israel pe care le aduc ca dar [ebr., terumah] DOMNULUI le dau leviților ca moștenire” (Numeri 18:24, EDCR; vezi și versetele 19,26,28; subl. ad.). De aceea, neaducerea darurilor și a zecimilor înseamnă furt din ce este a lui Dumnezeu (Maleahi 3:8). Neaducerea darurilor și a zecimilor nu este o opțiune pentru inima convertită. „El a prevăzut zecimile și darurile ca pe o măsură a responsabilității noastre” (Ellen G. White, Sfaturi privind administrarea creștină a vieții, p. 80-81).

**5. Taxa pentru templu:** Și taxa obligatorie pentru templu este numită „dar” (terumah): „Orice om va plăti darul pentru DOMNUL” (Exodul 30:14, EDCR; vezi și v. 13). Aducerea darurilor reglementate sau a celor de bunăvoie este exprimată în Biblie prin anumiți termeni: „aduceți” zecimea (Maleahi 3:10); „orice om […] va plăti darul ridicat pentru Domnul” (Exodul 30:14); „să-Mi aducă un dar” (Exodul 25:2). Aceste verbe arată clar că instrucțiunile lui Dumnezeu trebuie urmate. Astfel, în toate etapele istoriei poporului lui Dumnezeu, darurile erau o datorie ce trebuia îndeplinită cu dragă inimă.

**De bunăvoie și cu dragă inimă**

Legile privind darurile pentru templu (Exodul 25:1,2) cuprind principii valabile pentru toate darurile, fie ele de bunăvoie, fie obligatorii, care trebuie aduse cu toată inima: „Vorbeşte copiilor lui Israel să-Mi aducă un dar [ebr., terumah]; să-l primiţi pentru Mine de la orice om care-l va da cu tragere de inimă.”

1. În aceste versete sunt exprimate o poruncă divină și imperativul unei inimi binevoitoare. Dacă porunca este respectată fără tragere de inimă, darul nu este acceptat (2 Corinteni 9:6,7). Mai mult, dacă dătătorul dăruiește de bunăvoie, din toată inima, dar inima lui nu este plină de iubire (1 Corinteni 13:1-3) și de bucurie (2 Corinteni 9:7), acest gest nu îi va folosi la nimic (1 Corinteni 13:3).

2. Dumnezeu ne îndeamnă să păzim poruncile Lui (Deuteronomul 30:19). În același timp, ne dă libertatea de a alege: „Alege viaţa, ca să trăieşti, tu şi sămânţa ta” (Deuteronomul 30:19), pentru că toată ascultarea se bazează pe bucurie și pe acte îndeplinite cu dragă inimă (Deuteronomul 28:47).

3. Apelul lui David în vederea construirii templului lui Solomon ilustrează foarte bine importanța motivației interioare: „Cine vrea să-şi mai aducă de bunăvoie astăzi darurile înaintea Domnului?” (1 Cronici 29:5). Drept rezultat, „poporul s-a bucurat de darurile lor de bunăvoie, căci le dădeau cu dragă inimă Domnului” (1 Cronici 29:9, subl. ad.). Pavel identifică aceleași principii: „Fiecare să dea după cum a hotărât în inima lui: nu cu părere de rău sau de silă, căci «pe cine dă cu bucurie îl iubeşte Dumnezeu»” (2 Corinteni 9:7, subl. ad.). Văduva săracă (Marcu 12:41-44), sutașul roman (Faptele 10:4) și Barnaba (Faptele 4:36,37) sunt exemple de oameni care au dăruit cu generozitate și direct  proporțional cu binecuvântările primite, cu o inimă desăvârșită și plină de bucurie și cu o atitudine de bunăvoință. Aceste personaje biblice dovedesc inimi mișcate de Duhul Sfânt să facă fapte bune.

### III. Aplicație

**1** Roagă un membru al grupei să citească Ieremia 17:9. Ieremia ne avertizează că inima omului este înșelătoare. Cu acest gând în minte, pune-le membrilor grupei următoarele întrebări:

**a** Poate cineva să dăruiască „de bunăvoie”, dar împins numai de cutume sociale sau de frica pedepsei? Explicați.

**b** Este posibilă folosirea expresiei „dar de bunăvoie” pentru a scuza lipsa dăruirii sau dăruirea unor sume mici doar pentru liniștirea conștiinței? Discutați în grupă.

**2** Alege membri care să citească pasajele de mai jos. Invită grupa să mediteze la sensul lor. Apoi pune-le întrebările care urmează.

„Dumnezeu dorește de la toate ființele create de El o slujire din dragoste, slujire care izvorăște dintr-o apreciere a caracterului Său. El nu găsește nicio plăcere într-o ascultare forțată și acordă tuturor libertatea voinței, pentru ca astfel ei să-I aducă o slujire liber consimțită” (Ellen G. White, Patriarhi și profeți, p. 34).

„El nu poate accepta un rival în suflet și nici o slujire parțială, ci El dorește doar o slujire de bunăvoie, o predare de bunăvoie a inimii constrânse de iubire” (Ellen G. White, Hristos, Lumina lumii/Viața lui Iisus, p. 487).

**a** Ce vrea să spună al doilea citat prin „slujire de bunăvoie […] constrânsă de iubire”? De ce ar dori Dumnezeu numai o astfel de slujire din partea membrilor grupei tale? Cum pot membrii grupei să aplice acest principiu la activitatea de dăruire?

**b** Cum ne face dragostea capabili să păzim poruncile (Eclesiastul 12:13) într-un mod acceptabil pentru Dumnezeu fără a ne suprima libertatea? Cum este același principiu aplicabil la aducerea benevolă a zecimilor și a darurilor? Rugăciunile sunt „ofranda gurii mele” (Psalmii 119:108, NTR)/ „darurile de bunăvoie ale gurii mele” (engl. NKJV). Chiar și de bunăvoie, rostirea rugăciunilor nu trebuie să înceteze.

**c** Care este importanța rugăciunii și dăruirii continue ca acte de închinare (Faptele apostolilor 10:4)?
