---
title:  Suntem primitori și dătători de har
date:   28/09/2023
---

`5 În timp ce citești Efeseni 5, meditează la cum ne cere Pavel să punem în practică Evanghelia în relațiile noastre. Care dintre aceste îndemnuri are o semnificație specială pentru tine?`

Dacă citești doar capitolul 5 din Efeseni, s-ar putea să pierzi din impactul
unei teme importante. Așa că începe mai bine cu Efeseni 4:32. În
calitate de credincioși, suntem chemați să ne modelăm comportamentul
față de ceilalți după iertarea și harul lui Dumnezeu față de noi. Suntem
chemați să Îl imităm pe Dumnezeu (compară cu Matei 5:43-48). Pavel
face o paralelă între acest stil de viață al imitării iubirii divine și stilul
obișnuit, păgân. În loc să îi prețuiască pe semenii lor ca frați și surori în
familia lui Dumnezeu, oamenii mult prea des îi folosesc pe alții pentru
propria lor plăcere sexuală și apoi se laudă cu acest lucru (5:3,4). Pavel
avertizează că o astfel de abordare nu are niciun viitor în lumea nouă
plănuită de Dumnezeu (5:5-7).

În schimb, credincioșii trebuie să renunțe la întunericul trecutului
lor și să umble „ca niște copii ai luminii” (5:8-10), imitând dragostea
Tatălui. Din nou, Pavel ne avertizează să ne ferim de „lucrările neroditoare
ale întunericului” făcute „în ascuns” (5:11,12), fiind chemați să
trăim în lumina lui Hristos (5:13,14). În loc să ne irosim viața în beție,
„să răscumpărăm vremea” aducându-I mulțumire lui Dumnezeu pentru
dragostea Lui (vezi 5:15-21).

Pavel extinde această temă a imitării iubirii lui Dumnezeu și le oferă
sfaturi soțiilor și soților creștini. Dragostea lui Hristos, în virtutea căreia
El S-a jertfit pentru biserică, devine modelul pentru soții creștini
(5:25-33), în vreme ce loialitatea bisericii față de Hristos devine modelul
pentru soțiile creștine (5:22-24). În loc să folosească darul sexualității
umane în mod depravat și egoist, soțul creștin și soția creștină se concentrează
pe prețuirea celuilalt, devenind „un singur trup” (5:28-33).
„Urmaţi dar pilda lui Dumnezeu ca nişte copii preaiubiţi” (5:1)! Prin harul
lui Dumnezeu, ești chemat astăzi să pui în practică acest îndemn în
relațiile pe care le ai cu cei din jur.

`Cum ne ajută Efeseni 5:2 să înțelegem ce vrea Pavel să spună în Efeseni 5:1 despre urmarea pildei lui Dumnezeu?`