---
title:  Material Pentru Instructori
date:  29/09/2023
---

### I. Privire generală

În timp ce Epistola către efeseni este cheia principală, codul care deschide
înțelegerea tuturor celorlalte epistole pauline, studiul din această
săptămână este cheia care deschide întreg studiul asupra Epistolei către
efeseni, după cum urmează:

Secțiunea de duminică rezumă perspectiva uimitoare a lui Pavel asupra
planului etern și istoric al lui Dumnezeu de a crea și a răscumpăra.

Secțiunea de luni rezumă capitolul 2 din Efeseni, care descrie explicit
sumbra stare umană de păcat și de moarte, care este o stare fără
perspective, fără speranță, fără Hristos și fără Dumnezeu în lume. Dar
Pavel – și Biblia în general – nu încheie cu această descriere sumbră. În
schimb, el detaliază elementele fundamentale ale Evangheliei, taina lui
Dumnezeu, care aduce speranță omenirii: prin Hristos și împreună cu
Hristos, Dumnezeu ne învie și ne înalță în sanctuarul Său din locurile
cerești. Mai mult, prin Hristos și împreună cu Hristos, devenim noul
templu al lui Dumnezeu pe pământ. Această transformare se face prin
har, iar harul este temelia credinței, vieții și misiunii creștine.

Capitolul 3, recapitulat în secțiunea de marți, evidențiază taina lui
Dumnezeu, adică faptul că a creat biserica.

Secțiunea de miercuri (care reia capitolul 4 din Efeseni) explică modul
în care scopul dublu al lui Dumnezeu este atins atunci când copiii Săi
din întreaga lume sunt uniți în adevărata evlavie, în folosirea darurilor
lor spirituale și în misiune. De aceea unitatea nu este opțională pentru
existența bisericii.

După cum accentuează secțiunea de joi (care recapitulează capitolul
5 din Efeseni), nu putem ajunge la unitate dacă nu renunțăm la
înălțarea de sine de care am dat dovadă în trecut. Ajungem la unitate
numai atunci când ne îmbrățișăm noua identitate și umblăm în Hristos.
Această transformare profundă în Hristos va afecta, de asemenea, toate
aspectele vieții noastre, inclusiv familia (soți, soții și copii), societatea
(grupurile și clasele sociale) și viața personală.

Secțiunea de vineri (Efeseni 6) ne cheamă să vedem biserica drept o
armată dinamică și unită, bine echipată pentru misiunea ei – aceea de
a proclama Evanghelia păcii lui Dumnezeu. Numai această pace a lui
Hristos – și prin Hristos – ne va asigura succesul și viața. Biruința este asigurată în Hristos. Succesul nostru depinde de noi, dacă rămânem
pe poziția de a crede cu adevărat în biruința Domnului Hristos și de a
acționa în consecință.

### II. Temele studiului

Studiul din această săptămână este o sinteză a întregii Epistole către
efeseni, o încercare de a evidenția și îmbina temele ei principale.

### II. Comentariu

**Taina Evangheliei**

În inima Epistolei lui Pavel către efeseni pulsează fascinația lui pentru
Evanghelie ca o taină acum descoperită. Își începe epistola apreciind
faptul că Dumnezeu „a binevoit să ne descopere taina voii Sale” (Efeseni
1:9), iar această taină este despre cum „am fost făcuți și moștenitori”
(1:11). Această taină nu este despre starea noastră disperată și întunecată
(2:1-4) sau despre distanța, divizările și dușmănia pe care păcatul
le-a adus în viața noastră, în familia noastră și în societate (2:11,12).
Motivul acestor divizări și dușmănii nu este deloc o taină pentru noi în
starea noastră păcătoasă. Nici incapacitatea noastră de a rezolva problema
păcatului și a morții nu este un mister (2:9; Ioan 1:13). După cum
o demonstrează istoria în repetate rânduri, cu toții suntem dureros de
conștienți de faptul că niciun plan omenesc nu ne poate scoate din câmpul
gravitațional al găurii negre a păcatului. În schimb, taina despre
care vorbește Pavel este miracolul de nepătruns al iubirii lui Dumnezeu
pentru noi. Am crezut că Dumnezeu nu ne iubește. Am crezut că ne-a
uitat. Am crezut că îi preferă pe evrei și că aceia care nu erau evrei erau
proscriși. Am crezut că, de asemenea, cauza evreilor a fost pentru totdeauna
pierdută atunci când L-au respins pe Isus ca Mesia.

Se pare că ne-am înșelat cu privire la Dumnezeu în toate aceste aspecte.
Când Dumnezeu i-a dezvăluit lui Pavel tainele Sale, Pavel a fost
șocat. De aceea, deși întreaga epistolă descrie această taină din diverse
perspective, apostolul revine și, în centrul epistolei, o numește „taina
aceasta” (3:3,9) și „taina lui Hristos” (3:4), iar la finalul epistolei, „taina
Evangheliei” (6:19). Acest mister este cu atât mai valoros, explică Pavel,
cu cât realizăm că le-a fost ascuns oamenilor în secolele și mileniile trecute,
iar Dumnezeu a ales oamenii din generația lui Pavel să trăiască
în acel timp istoric unic, în care taina tainelor le-a fost descoperită pe
deplin pentru a fi văzută de toți (Efeseni 3:9; Romani 16:25; 1 Corinteni
2:7; Coloseni 1:26,27; 2:2). Ce privilegiu, ce slavă!

Putem vedea cum Pavel efectiv jubilează datorită acestei mari descoperiri.
Întreaga lui viață este afectată, de fapt nu, mai mult, a fost transformată
de Evanghelia adevărului. La fel ca în parabola comorii ascunse,
spusă de Isus (Matei 13:44), Pavel „a vândut” tot ce avea pentru a
obține și a intra în posesia acestei comori secrete (Filipeni 3:4-8). Fața
sa le transmitea altora că știa ceva ce alții nu știau. Cu toate acestea,
spre deosebire de vânătorul de comori (Matei 13:44) sau spre deosebire
de slujitorul necredincios (Matei 25:18), Pavel nu și-a ascuns comoara
tainică în pământ. Dimpotrivă, când Dumnezeu i-a descoperit taina Sa,
Pavel s-a lansat într-un turneu mondial pentru a le spune tuturor despre
această taină. Acest mister este despre faptul că Dumnezeu este iubire.
El ne-a creat din iubire și a murit în locul nostru, pentru că El este iubire.
Ne-a înviat pentru a locui cu El în Duhul în locașul Său cel sfânt, pentru
că El este iubire. El a luptat pentru noi, pentru că El este iubire. Și Se va
întoarce să ne ia, pentru că El este iubire. Acest mister, în cuvintele lui
Pavel, este: „Hristos în voi, nădejdea slavei” (Coloseni 1:27).

**Sfârșitul marii lupte**

Într-o zi, istoria păcatului se va încheia, dar taina lui Dumnezeu nu se
va sfârși. În descrierea sfârșitului marii lupte, limbajul și etosul lui Ellen
G. White se armonizează perfect și reverberează cu înălțarea sufletească
a lui Pavel în Epistola sa către efeseni:

Toate comorile universului vor fi deschise pentru a fi studiate de
cei răscumpăraţi de Dumnezeu. Eliberaţi de natura muritoare, ei
se îndreaptă în zbor neobosit către lumi îndepărtate – lumi care au
tremurat întristate la vederea scenelor nenorocirii umane şi care au
intonat cântări de bucurie ori de câte ori un suflet s-a pocăit. Cu o încântare
de nedescris, copiii lui Dumnezeu de pe pământ devin părtaşi
la bucuria şi la înţelepciunea fiinţelor necăzute în păcat. Ei au acces
la cunoştinţele acumulate secole de-a rândul în urma contemplării
lucrării mâinilor lui Dumnezeu. Cu o vedere nediminuată, ei admiră
grandoarea creaţiei – sori, stele şi sisteme gravitând în ordinea
stabilită în jurul tronului Divinității. Pe toate lucrurile, de la cel mai
mic până la cel mai mare, este scris Numele Creatorului şi în toate se
manifestă bogăţiile puterii Sale.

Apoi anii veșniciei, pe măsură ce se scurg, vor aduce revelaţii tot mai
bogate şi mai glorioase ale lui Dumnezeu şi ale lui Hristos. Cu cât va
crește cunoașterea, cu atât vor creşte iubirea, adorarea şi fericirea.

Cu cât oamenii Îl vor cunoaşte mai mult pe Dumnezeu, cu atât admiraţia
lor pentru caracterul Său va fi mai mare. Când Isus le va destăinui
comorile răscumpărării şi victoriile uimitoare din marea luptă cu
Satana, inima celor răscumpăraţi va fi mișcată de o devoţiune şi mai
arzătoare şi vor atinge harpele de aur cu şi mai mare entuziasm. De
zece mii de ori zece mii şi mii de mii de voci se unesc pentru a înălţa
coruri măreţe de laudă.

„Şi pe toate făpturile care sunt în cer, pe pământ, sub pământ, pe
mare şi tot ce se află în aceste locuri le-am auzit zicând: «Ale Celui ce
şade pe scaunul de domnie şi ale Mielului să fie lauda, cinstea, slava şi
stăpânirea în vecii vecilor!»” (Apocalipsa 5:13).

Marea luptă s-a sfârşit. Păcatul şi păcătoşii nu mai există. Universul
întreg este curat. O singură vibraţie de armonie şi bucurie pulsează
prin vasta creaţie. De la Acela care a creat toate lucrurile se revarsă
viaţa, lumina şi fericirea, prin toate sferele spaţiului infinit. De la atomul
cel mai mic până la lumile cele mai mari, toate lucrurile, însufleţite
şi neînsufleţite, în frumuseţea lor neumbrită şi cu bucurie desăvârşită,
declară că Dumnezeu este iubire.” (Ellen G. White, Tragedia
veacurilor, p. 677, 678)

### IV. Aplicație

1. Acesta este un studiu recapitulativ. Încurajează-i pe membrii grupei
să facă propriul rezumat al Epistolei către efeseni și să îl împărtășească
în cadrul grupei Școlii de Sabat.

2. Care sunt cele trei teme principale care se găsesc în Epistola lui Pavel
către efeseni? Cum se leagă aceste teme una de alta? Cere-le membrilor
grupei să spună care li se pare tema principală și care, temele
secundare?

3. Invită-i pe membrii grupei să își imagineze că sunt invitați să planteze
o biserică într-o zonă neevanghelizată. Cum ar putea să îi ajute
Epistola lui Pavel către efeseni să se pregătească pentru un astfel de
proiect curajos? Cere-le să identifice în Efeseni teme care ar constitui
un mesaj de evanghelizare pentru această zonă albă. În ce ordine ar
prezenta membrii grupei tale aceste teme? De asemenea, cere-le să
identifice principiile pe baza cărora ar putea înființa o biserică plină
de viață, cât mai apropiată de modelul pe care apostolul Pavel și l-a
imaginat și prezentat în epistola sa.
