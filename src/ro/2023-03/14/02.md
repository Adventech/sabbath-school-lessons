---
title:  Suntem binecuvântați în Hristos
date:   24/09/2023
---

Cineva a spus despre Epistola către efeseni că reprezintă Alpii Noului
Testament. Pavel, ghidul nostru montan, ne poartă într-o ascensiune rapidă
în Efeseni 1. Rămânem rapid fără răsuflare și uimiți de priveliștea
din vârf.

`1 Meditează asupra capitolului 1 din Efeseni. Ce te inspiră în mod special? Ce culmi vezi?`

Efeseni 1:3-14 funcționează ca o hartă într-un vârf de munte, care
identifică acele culmi care se zăresc la orizont, în timp ce Pavel ne orientează
spre locul nostru binecuvântat în largul peisaj al planului de
mântuire. Priveliștea acoperă întregul parcurs al istoriei mântuirii, de la
trecutul veșnic, prin acțiunile pline de har ale lui Dumnezeu prin Isus,
la viitorul veșnic. Răscumpărarea credincioșilor de către Dumnezeu
reflectă inițiativele divine adoptate „înainte de întemeierea lumii”
(Efeseni 1:4), care sunt acum aduse la îndeplinire în viața noastră (vezi
1:7,8,13,14). Aceste măsuri de dinainte de creație vor fi aduse la îndeplinire
la sfârșitul timpului (1:9,10). Apoi, „toate lucrurile: cele din ceruri și
cele de pe pământ” vor fi aduse laolaltă sau împlinite în Hristos și planul
lui Dumnezeu se va împlini (1:10). Apoi vom avea parte pe deplin de taina
voii lui Dumnezeu (1:9). În prezent, putem fi siguri că mântuirea care
Îl are în centru pe Hristos și în care ne aflăm este o parte importantă din
planul mai larg al lui Dumnezeu de răscumpărare a tuturor lucrurilor.

Atunci când te afli pe vârful unui munte ești inspirat să aduci mulțumire.
În Efeseni 1:15-19, Pavel Îi mulțumește lui Dumnezeu în timp ce
se roagă ca toți credincioșii să aibă parte de mântuirea pe care Dumnezeu
a plănuit-o pentru ei. Ne aflăm acum într-o altă urcare abruptă care ni-L
indică pe Hristos cel înviat și înălțat care stăpânește asupra oricărei alte
puteri imaginabile din toate vremurile (1:20-23).

Prin harul lui Dumnezeu exprimat în Hristos Isus, putem trăi această
zi pe vârf de munte!

`Efeseni 1:4 ne spune că Hristos „ne-a ales înainte de întemeierea lumii, ca să fim sfinţi şi fără prihană înaintea Lui”. Gândește-te la ce înseamnă lucrul acesta. Aleși în El înainte ca lumea să fi existat! Ce speranță minunată ar trebui să îți insufle lucrul acesta cu privire la dorința lui Dumnezeu ca tu să fii mântuit?`