---
title:  Suntem biserica Viului Dumnezeu
date:   26/09/2023
---

`3 De ce este și important, și îmbucurător să fim parte din biserica lui Dumnezeu? Efeseni 3`

Când îi auzim pe membrii bisericii spunând lucruri pozitive despre
biserică, suntem cuprinși de încurajare. Dar nici cei mai entuziaști dintre
noi nu se ridică la nivelul mărturiei exuberante a lui Pavel despre
biserică din Efeseni 3. Pavel începe prin a vorbi despre rugăciunile sale
pentru credincioșii din Efes (3:1; compară cu 1:15-23), dar se întrerupe
pentru a discuta înființarea bisericii de către Dumnezeu (3:2-13), apoi
revine la relatarea despre rugăciune (3:14-21). Pe parcurs ajungem să
înțelegem lucruri importante despre „planul” sau „taina” lui Dumnezeu:

• Din veșnicie, Dumnezeu pune la cale „taina” sau „planul” pentru biserică
(3:3-5,9,11).

• Prin viața și moartea lui Isus, acest plan îndelung ascuns este adus la
îndeplinire (3:11; compară cu 2:11,22).

• Prin revelație, Pavel află „taina” bisericii și faptul uimitor că neevreii
sunt participanți cu drepturi depline (3:3-6).

• Pavel participă la răspândirea acestei vești bune ca predicator pentru
neamuri al bogățiilor „nepătrunse ale lui Hristos” (3:8,9).

• Cu mulți câștigați pentru Hristos, biserica, alcătuită atât din iudei,
cât și din neamuri, manifestă „înțelepciunea nespus de felurită a lui
Dumnezeu” în fața „domniil[or] și stăpâniril[or] din locurile cerești”
(3:10), anunțând pieirea lor în curând (compară cu 6:10-20). Planul
de a uni toate lucrurile în Hristos (1:10) este în curs de desfășurare,
iar timpul forțelor răului este scurt.

Această înțelegere în privința bisericii îl motivează pe Pavel să se
roage pentru credincioși. Poți să ți-l imaginezi înălțând din toată inima,
pentru tine, rugăciunea din Efeseni 3:14-21? Poți să ți-l închipui rugându-
se ca tu să fii umplut „de toată plinătatea lui Dumnezeu” (3:19)
și să te implici total în uimitoarea taină, în plină desfășurare, a unei
biserici unite?

`Care sunt barierele dintre credincioșii bisericii noastre care, în lumina celor scrise de Pavel, nu ar trebui să existe? Ce poți face pentru a le îndepărta?`