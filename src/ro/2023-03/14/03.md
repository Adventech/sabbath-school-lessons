---
title:  Răscumpărați pentru comunitate
date:   25/09/2023
---

`2 În timp ce citești Efeseni 2, caută să răspunzi la următoarea întrebare: Ce a făcut Dumnezeu pentru noi prin Fiul Său, Isus Hristos?`

„Dar Dumnezeu […]”. Aceste două cuvinte trebuie să fie cele mai încărcate
de speranță cuvinte cunoscute de omenire. În Efeseni 2:1-10, Pavel
descrie trecutul sumbru al ascultătorilor săi. Părtași la suferința întregii
omeniri, ei erau înclinați spre răzvrătire împotriva lui Dumnezeu. Și ce
a făcut Dumnezeu pentru ei și pentru noi? (1) Ne-a adus la viață prin
Hristos – învierea Lui este a noastră. (2) Ne-a ridicat la cer cu Hristos
– înălțarea Lui la cer este a noastră. (3) Ne-a așezat în cer, alături de
Hristos – încoronarea lui Hristos este a noastră (2:4-7). Dumnezeu face
toate aceste lucruri remarcabile nu pentru că noi am avea vreun merit, ci
datorită harului Său (2:8,9) și intenționează ca toți credincioșii să locuiască
în unitate cu Isus și să practice „faptele bune”.

Dacă Efeseni 2:1-10 ne învață să trăim uniți cu Isus, Efeseni 2:11-
22 ne învață să trăim uniți cu semenii ca parte a bisericii Sale. Moartea
lui Isus are beneficii atât pe verticală, în cadrul relației credinciosului
cu Dumnezeu (2:1-10), cât și pe orizontală, în cadrul relației noastre
cu alții (2:11-22). Prin crucea Sa, Isus distruge tot ceea ce îi separa pe
credincioșii neevrei de cei evrei, inclusiv folosirea greșită a legii pentru
a se mări prăpastia dintre ei (2:11-18). De asemenea, Isus construiește
ceva – un templu nou, uimitor, alcătuit din credincioși. Neamurile,
cândva excluse de la închinarea în locurile sfinte din templu, se unesc
acum cu credincioșii iudei pentru a deveni una. Și noi devenim parte
din biserica lui Dumnezeu, „un Templu sfânt în Domnul” (2:19-22). Prin
harul lui Dumnezeu, ai privilegiul de a trăi această zi în unire cu Isus și
cu frații tăi credincioși.

Efeseni 2:8-10 a jucat un rol în convertirea multora. Martin Luther
a găsit în aceste versete un har care i-a cucerit inima și i-a inspirat și
câteva afirmații centrale pentru Reformă: mântuirea vine numai prin
credință, prin har, prin Hristos și numai spre slava lui Dumnezeu. În
1738, John Wesley predica la Universitatea Oxford, rostind un „apel din
inimă” și „manifestul unei noi mișcări”. Textul lui? Efeseni 2:8. (Vezi A.
Skevington Wood, în Christian History vol. 5, nr. 1, 1984.)