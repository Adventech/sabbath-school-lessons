---
title:  Unitatea credinței
date:   27/09/2023
---

`4 În Efeseni 4, Pavel le cere credincioșilor să nu mai facă anumite lucruri și să se asigure că fac altele. Care sunt acele lucruri?`

Efeseni 4 începe și se încheie cu apelul de a avea grijă unii de alții ca
membri ai bisericii (4:1-3,32). Între aceste invitații, Pavel susține puternic
ideea că ar trebui să cultivăm unitatea în biserică. El începe prin enumerarea
a șapte singularități: un singur trup, un singur Duh, o singură
nădejde, un sigur Domn (Isus Hristos), o singură credință, un singur
botez, un singur Dumnezeu și Tată (4:4-6). Suntem legați unul de altul
prin aceste realități spirituale. Suntem, de fapt, uniți.

Deși este o certitudine teologică, unitatea necesită eforturi mari.
O cale de a o cultiva este să fim o parte activă din trupul lui Hristos
(4:7-16). Fiecare membru este o parte înzestrată a trupului și ar trebui
să contribuie la sănătatea acestuia (4:7,16). Toți ar trebui să beneficieze
de pe urma lucrării apostolilor, profeților, evangheliștilor, pastorilor și
învățătorilor (4:11,12). Aceștia, asemenea ligamentelor și tendoanelor,
au funcția de unificare, ajutându-ne să creștem împreună în Hristos,
care este Capul trupului (4:13,15).

La acel moment Pavel a mai afirmat și că nu ar trebui să „mai fim
copii, plutind încoace și încolo, purtați de orice vânt de învățătură,
prin viclenia oamenilor și prin șiretenia lor în mijloacele de amăgire”
(4:14) – cuvinte care sugerează că biserica timpurie se confrunta cu ceva
dificultăți interne cauzate de persoane viclene. Apropiindu-se de apelul
final de a fi „buni unii cu alții, miloși și [iertători]” (4:32), Pavel le cere
credincioșilor să evite împietrirea inimii în care se aflau înainte (4:17-
24), precum și mânia și vorbirea aspră, înlocuindu-le cu un limbaj care
înalță și răspândește harul (4:25-31).

Acest capitol despre unitate este destul de ușor de citit când lucrurile
sunt liniștite. Este mai greu – și mai important – de citit atunci când
suntem implicați în vreun conflict. Îți vei aminti astăzi să cultivi unitatea
trupului lui Hristos, unitate pentru care El a murit?

`Cum putem contribui la unitatea bisericii noastre, la nivel atât local, cât și mondial? De ce este important să facem ceea ce putem?`