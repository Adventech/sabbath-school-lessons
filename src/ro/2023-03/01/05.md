---
title:  Contextul istoric
date:   28/06/2023
---

`6 Cum începe și încheie Pavel scrisoarea către credincioșii din Efes? Care sunt cele mai profunde dorințe ale sale pentru ei? Vezi Efeseni 1:1,2; 6:21-24.`

La începutul scrisorii, Pavel se identifică drept autor al acesteia
(Efeseni 1:1). Pe la jumătatea scrisorii, Pavel își precizează din nou numele
și se identifică drept „întemnițatul lui Isus Hristos pentru voi, neamurilor…”
(3:1), elemente cu care debutează o meditație personală asupra
lucrării sale ca apostol (3:1-13). Spre sfârșitul scrisorii, face din nou
referire la întemnițarea lui (6:20) și încheie cu câteva cuvinte personale
(6:21,22). Deși unii cercetători neagă că scrisoarea a fost scrisă de către
Pavel, e important să observăm că epistola transmite ideea că el a scris-o.
Majoritatea creștinilor îl acceptă, pe bună dreptate, pe Pavel ca autor.

`7 Ce griji își face Pavel cu privire la efectul pe care îl va avea întemnițarea lui asupra credincioșilor din Efes? Efeseni 3:13`

Epistola către efeseni pare să aibă aceeași încadrare cronologică și
aceleași împrejurări cu alte epistole scrise de Pavel din închisoare, cum
ar fi Coloseni (vezi mai ales Coloseni 4:7,8) și Filimon. De asemenea,
pare să fi trecut o perioadă considerabilă de la lucrarea apostolului în
Efes (Efeseni 1:15; 3:1,2). Pavel a întocmit această scrisoare către efeseni
dintr-o închisoare din Roma, în jurul anului 62 d.Hr.

În această scriere, Pavel oferă câteva detalii despre situația destinatarilor
săi. Aria pe care o acoperă este amplă. Abordează perioade îndelungate
– începe cu deciziile lui Dumnezeu luate „înainte de întemeierea lumii”
(Efeseni 1:4) și reflectă în linii mari temele majore ale salvării divine
oferite prin Hristos. Stilul scrierii este unul literar și elevat, cu propoziții
lungi, expresii repetitive și metafore elaborate. Pavel recurge la acest
stil și în alte scrieri (de exemplu, Romani 8:31-39), dar preponderent în
Epistola către efeseni, care exprimă într-o măsură semnificativă laudă,
rugăciune și închinare (Efeseni 1:3-14,15-23; 3:14-21) și conține pasaje
profund retorice, alcătuite cu măiestrie (4:1-16; 5:21-33; 6:10-20).