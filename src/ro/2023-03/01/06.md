---
title:  O epistolă care abundă de Hristos
date:   29/06/2023
---

`8 Cum anunță Pavel tema principală a scrisorii lui în primul capitol? Vezi Efeseni 1:9,10.`

Cum poate fi rezumat mesajul Epistolei către efeseni? Din închisoare,
Pavel expune planul lui Dumnezeu pentru împlinirea vremurilor și care
Îl are în centru pe Hristos, precum și rolul bisericii în acest plan. Prin
intermediul lui Hristos, Dumnezeu a demarat planul de a uni „în Hristos
toate lucrurile: cele din ceruri și cele de pe pământ” (1:10, EDCR), iar pentru
aceasta a creat biserica drept o entitate compusă dintr-o nouă omenire,
atât din evrei, cât și din neevrei (2:14). Credincioșii sunt chemați
să acționeze în acord cu acest plan divin, dându-le de înțeles puterilor
răului că scopul suprem al lui Dumnezeu este în curs de realizare (3:10).

După cum proclamă Efeseni 1:9,10, unitatea pe care Dumnezeu o are
în minte Îl are în centru pe Hristos. Nu este deci nicio surpriză că Efeseni
este o scrisoare ce abundă de persoana lui Hristos, în care peste tot sunt
apreciate acțiunile lui Dumnezeu în Hristos, iar accesul credincioșilor la
resursele spirituale oferite lor în Hristos este privit cu entuziasm. Pavel
folosește expresia „în Hristos” și altele asemănătoare de peste 30 de ori
și peste tot Îl proslăvește pe Isus. În timp ce citești epistola, caută aceste
expresii și fii atent la diversele moduri în care Pavel se concentrează pe
Isus.

Pavel caută să reaprindă angajamentul spiritual al credincioșilor din
Efes, amintindu-le că sunt parte din biserică, în centrul planului lui
Dumnezeu de a unifica toate lucrurile în Hristos. Când folosește în epistolă
cuvântul „biserică” (gr., ekklēsia), el se referă la biserica „universală”
sau biserica în ansamblu (nu la o adunare locală de credincioși).

O strategie principală este să vorbească despre biserică prin metafore,
iar pe patru dintre acestea le și dezvoltă: (1) biserica trup (1:22,23;
2:16; 3:6; 4:1-16,25; 5:23,39,30); (2) biserica templu/clădire (2:19-
22); (3) biserica mireasă (5:22-27); (4) biserica armată (6:10-20).
Fiecare imagine transmite intenția lui Dumnezeu cu biserica Sa.

`Prin Biserica Adventistă de Ziua a Șaptea, Dumnezeu formează o comunitate transnațională, transculturală, multirasială și multilingvă (Apocalipsa 14:6,7), cu trimitere la împlinirea planului Său de unire a tuturor lucrurilor în Isus (Efeseni 1:9,10). Cum putem acționa în acord cu mărețul plan al lui Dumnezeu?`