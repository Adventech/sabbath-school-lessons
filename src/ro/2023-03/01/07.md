---
title:  Studiu Suplimentar
date:   30/06/2023
---

Episodul cu exorciștii care folosesc greșit numele lui Isus și al lui
Pavel (Faptele 19:13-20) ne ajută să înțelegem de ce Pavel folosește atât
de mult în Efeseni un limbaj cu trimitere la ideea de putere. Unii dintre
noii credincioși ajung să-și arunce în flăcări manualele scumpe de magie.
În urma descoperirii a 250 de papirusuri despre magie, avem acces
la ilustrații ample ale unor ritualuri, vrăji, formule, blesteme etc., asemănătoare
celor care apăreau probabil în respectivele cărți de vrăjitorie.

Luca ne spune că aceste volume valorau 50.000 de arginți sau 50.000
de zile de lucru. Acest detaliu demonstrează importanța și caracterul
central al acestor cărți în viața de zi cu zi a oamenilor. „A fost nevoie de
intervenția suverană a lui Dumnezeu […] ca ei să se pocăiască pe deplin
de utilizarea continuă a amuletelor, farmecelor, descântecelor și a modurilor
tradiționale de câștigare a puterii spirituale” (Clinton E. Arnold,
Ephesians, 2010, p. 34.). Este deci de înțeles că Epistola către efeseni a
fost scrisă pentru credincioși ca să învețe cum să „facă față influenței și
atacurilor continue din partea «duhurilor» cosmice întunecate” (Clinton
E. Arnold, Power and Magic, 1992, p. 165). Astfel, Pavel Îl indică pe
Hristos ca Acela înălțat mai presus de orice putere (Efeseni 1:20-23) și
accentuează superioritatea puterii oferite de Dumnezeu credincioșilor
(2:15-19; 3:14-21; 6:10-20).

**Studiu zilnic:** Psalmii 43 – 49 ; Ellen G. White, Rugăciunea, capitolul 24.

`1. Ce anume era bucuria și veselia psalmistului?`
`2. Ce haină poartă fata împăratului?`
`3. Cine trebuie să-L aplaude pe Dumnezeu?`
`4. Ce anume este bucuria întregului pământ?`
`5. Cum (nu) se roagă cel care cere binecuvântare doar pentru sine?`