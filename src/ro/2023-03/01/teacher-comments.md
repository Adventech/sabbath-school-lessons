---
title:  Material Pentru Instructori
date:  30/06/2023
---

### I. Privire generală

Primul studiu din acest trimestru schițează cadrul pentru studierea
întregii Epistole către efeseni și se concentrează asupra câtorva teme
majore. În primul rând, aflăm care era scopul urmărit de Pavel când a
scris această epistolă: să-i ajute pe efeseni să-și amintească identitatea și
rolul lor în împărăția și planurile lui Dumnezeu. În al doilea rând, ajungem
să îi cunoaștem mai bine pe efeseni. Vizităm în imaginație Efesul,
umblăm pe străzile lui, ascultându-i pe oamenii din cetate cum discută
despre preocupările lor pentru magie și lumea de dincolo. Observăm
sute de corăbii ancorate în port și vizităm templul impresionant al zeiței
Diana (Artemis, în mitologia greacă), văzând cum oameni din toate
categoriile sociale și de toate vârstele aleargă să se alăture revoltei din
amfiteatru. În al treilea rând, studiem structura literară a epistolei, dobândind
astfel o viziune panoramică asupra succesiunii de gânduri ale
autorului și asupra principalelor subiecte care îl preocupă. În al patrulea
rând, descoperim că tema omniprezentă în epistola lui Pavel este triplă:
Isus Hristos, dragostea Lui pentru biserică și lucrarea Lui, prin biserică,
pentru salvarea omenirii.

Să reținem titlul general al acestor lecții biblice așa cum este redat în
introducere: „Epistola către efeseni: Cum să-L urmezi pe Isus în vremuri
de încercare”. Fără îndoială, Epistola lui Pavel către efeseni se constituie
în cea mai bună, cea mai sistematică teologie a bisericii. Totuși, această
calitate nu face din Epistola către efeseni un construct teologic rece,
detașat, teoretic, abstract. Ci epistola descrie biserica într-o relație autentică,
vie și plină de iubire cu Cel care este Creatorul și Salvatorul ei,
Domnul Isus Hristos, având drept rezultat o viață creștină trăită într-o
lume reală și îndeplinirea marii misiuni a bisericii.

### II. Temele studiului

1. Cunoașterea autorului Epistolei către efeseni

2. Cunoașterea efesenilor, destinatarii epistolei

3. Cunoașterea principalului subiect din mesajul lui Pavel
pentru biserica
din Efes

### II. Comentariu

**Faptele apostolilor, în Efes și cu efeseni**

Putem înțelege mult mai ușor Epistola lui Pavel către efeseni dacă o
abordăm în contextul cărții Faptele apostolilor. Câteva aspecte narative
din Faptele apostolilor sunt în mod special relevante pentru nașterea
bisericii din Efes:

1. Însoțit de Aquila și Priscila (Faptele 18:18,19), Pavel pare să fi fost
primul care a predicat pe scurt Evanghelia lui Isus Hristos în Efes,
unde i-a contactat inițial pe iudei (18:19). Spre deosebire de iudeii
din Corint, care l-au respins și l-au persecutat (18:6,12,13), iudeii din
Efes au părut inițial mai deschiși la Evanghelie (18:20). Abia mai târziu,
unii dintre iudei s-au încăpățânat și au respins mesajul lui Pavel
(19:8,9). În orice caz, acești evrei nu au apelat la autorități ca să îl
alunge pe Pavel din cetate.

2. După prima plecare a lui Pavel din Efes, Aquila și Priscila au continuat
acolo lucrarea Evangheliei, mai târziu alăturându-li-se și Apolo
din Alexandria (18:24-26). Lucrarea lor a avut drept rezultat o tânără
comunitate de creștini (19:1).

3. Apolo, Aquila și Priscila păreau foarte buni cunoscători ai învățăturii
creștine. Însă efesenii au primit învățături pentru o scurtă perioadă,
înainte ca Apolo să plece spre Corint. Poate de aceea ucenicii
din Efes aveau o înțelegere limitată asupra Evangheliei și esenței
creștinismului. Ucenicii de acolo nici nu știau despre Duhul Sfânt
(Faptele 19:2,3). Din acest motiv, când s-a întors în Efes, Pavel a decis
să petreacă mai mult timp acolo și să pună foarte necesara bază
teologică solidă pentru biserică, atât în orașul propriu-zis, cât și în
întreaga regiune a Asiei Mici (19:10).

4. Este important să notăm că o modalitate clară prin care Pavel testa
veridicitatea și calitatea creștinismului era să-i întrebe pe membrii
bisericii dacă Îl primiseră pe Duhul Sfânt (Faptele 19:2) și dacă
înțelegeau corect cine era Isus, cine era Dumnezeu și cum sunt oamenii
mântuiți prin botezul în Isus Hristos (19:2-5). Din acest motiv,
când le-a scris efesenilor după mulți ani, Pavel a revenit la aceste subiecte
esențiale și a insistat asupra lor (vezi, de exemplu, Efeseni 4).
Aceste teme erau hotărâtoare pentru identitatea și viața creștină, atât
la nivel individual, cât și de grup (familie și biserică). Nu există biserică
creștină fără Isus Hristos, Duhul Sfânt și Tatăl.

5. Când Duhul Sfânt a coborât asupra lor, ucenicii din Efes au devenit
biserica lui Isus Hristos, conduși de Duhul Sfânt în misiunea lor.
Duhul Sfânt i-a echipat imediat pentru lucrare și misiune, revărsând
asupra lor darul vorbirii în limbi și alte daruri spirituale. De aceea,
când a scris Epistola către efeseni, Pavel a insistat asupra caracterului
crucial al darurilor spirituale pentru viața și misiunea bisericii.

**Arderea cărților**

Intelectuali contemporani – cum ar fi Rebecca Knuth (fostă președintă
a Programului de Biblioteconomie și Știință a Informației din cadrul
Universității din Hawaii) în volumul ei Burning Books and Leveling
Libraries: Extreme Violence and Cultural Destruction (2006, „Arderea
cărților și desființarea bibliotecilor: Violența extremă și distrugerea culturală”)
– consideră că arderea cărților constituie distrugerea moștenirii
culturale a umanității. În lucrarea Burning the Books: A History of the
Deliberate Destruction of Knowledge (2020, „Arderea cărților: O istorie
a distrugerii deliberate a cunoașterii”), Richard Ovenden (director
al Bibliotecii Bodleiene din cadrul Universității Oxford) afirmă că omenirea
trebuie să se opună arderii cărților și să protejeze cunoașterea și
cultura umanității. Faptul că naziștii au distrus, în 1933, majoritatea
cărților iudaice sau că Gărzile Roșii ale lui Mao Zedong au ars, în 1966,
cărțile care sprijineau capitalismul apusean reprezintă exemple clasice
de ardere a cărților cu scopul politic de controlare a accesului populației
la informație și de impunere a unei noi culturi, ideologii și interpretări
istorice asupra lumii. Gestul insurgenților care au ars mii de manuscrise
africane antice în Timbuktu, în 2013, este folosit ca exemplu de ardere
religioasă extremistă și fără discernământ a unor cărți. În acea perioadă,
câțiva pastori creștini din diferite confesiuni au fost criticați și catalogați
bigoți sau intoleranți, întrucât conduceau ceremonii de incendiere a
cărților, îndemnând la arderea cărților de vrăjitorie.

Cum să înțelegem, așadar, arderea cărților descrisă în Faptele 19:19?
Ar trebui notate câteva idei:

1. Această incendiere a cărților a fost un act voluntar al celor care se
convertiseră de la păgânism și magie la creștinism. Ei nu au distrus
bibliotecile sau lucrurile altor oameni, ci și-au ars propriile cărți de
vrăjitorie, cărți pe care ei înșiși le folosiseră la practicarea religiilor
lor păgâne. Prin acest act voluntar declarau public că, odată acceptată chemarea lui Isus Hristos de a se alătura împărăției Sale, au rupt
orice legătură cu viața lor păcătoasă. Nu voiau să mai aibă nimic de-a
face cu Satana și activitățile lui demonice.
După 250 de ani, împăratul Dioclețian le-a poruncit tuturor creștinilor
să își aducă toate cărțile sfinte să fie arse, dacă nu voiau să
fie arși ei înșiși. Unii creștini s-au supus și le-au oferit autorităților
romane Scripturile lor pentru a fi arse; acești creștini erau numiți
traditores, „cei care și-au predat” cărțile. Alți creștini însă au preferat
să fie ei înșiși arși decât să trădeze sau să renunțe la Cuvântul
lui Dumnezeu. Prin urmare, în timp ce actul de ardere a cărților din
Faptele 19 a fost o proclamare voluntară și plină de bucurie a eliberării
de legăturile păcatului și ale lui Satana, incendierea cărților poruncită
de Dioclețian a fost o persecutare politică și ideologică violentă a
creștinilor cu scopul de anihilare a poporului lui Dumnezeu și impunere
a religiei păgâne.

2. Dumnezeu face apel ca aceia care fac parte din poporul Său să refuze
categoric și să respingă orice urmă de idolatrie și vrăjitorie în casele
și proprietățile lor (vezi Geneza 35:2-4; Deuteronomul 18:10).

3. Pe de altă parte, israeliții au intrat în alte țări, au distrus idoli și au
ars instrumente de vrăjitorie, însă nu acesta era scopul lor principal.
Misiunea lor era, pe de o parte, să proclame că idolatria este distructivă
și duce la moarte (Psalmii 135:15-18; Isaia 44:9,10; 45:20; Ieremia
2:11-13; 16:19,20; Iona 2:8; Galateni 5:19-21; Apocalipsa 9:20,21) și,
pe de altă parte, să trăiască fără idolatrie și vrăjitorie, ca exemplu de
națiune care nu se află sub stăpânirea lui Satana și a morții.

4. Aceasta nu înseamnă că Dumnezeu răpește bucuria artei și a scrisului.
Dimpotrivă, Dumnezeu se bucură de creativitatea și cultura umană
exprimată în cărți. Însă respectivele cărți și respectiva artă trebuie
să exprime experiența unei vieți omenești eliberate de păcat și de
Satana. Altfel, ne aflăm iarăși sub puterea dominatoare a lui Satana.

### IV. Aplicație

1. Salvare, misiune și educație: Cartea Faptele apostolilor asociază originea
bisericii din Efes cu educația, care este redată prin verbele: a sta
de vorbă, a vorbi, a căuta să înduplece, a încerca să convingă (NTR),
a învăța. La început, Pavel a stat de vorbă cu evreii și a căutat să îi
înduplece/să îi convingă în sinagogile lor, care nu erau doar locuri de
închinare, ci și locuri publice de educație (Faptele 18:19; 19:8). Apoi, Pavel s-a mutat într-o școală locală, școala lui Tiran, și a continuat
să îi învețe atât pe evrei, cât și pe greci despre calea spre mântuire
(19:9,10). Îndeamnă-i pe membrii grupei tale să se gândească cum
ar putea ei, la nivel colectiv ca grupă, să contribuie la transformarea
bisericii într-o școală a Evangheliei pentru comunitatea socială din
jurul bisericii. Cum pot face din biserica lor locală un spațiu public în
care să „înduplece/convingă” comunitatea cu privire la Evanghelie?

2. Epistola lui Pavel către efeseni dovedește un minunat echilibru între
rațiune, emoții, sentimente, reflecții teologice și viața practică.
Roagă-i pe membrii grupei tale să identifice două moduri în care pot
transforma biserica lor într-un agent activ care să împlinească nevoi
ale comunității din jur.

3. Ce poate face biserica voastră locală pentru a sluji nevoile localităților/cartierelor în care locuiesc membrii ei?