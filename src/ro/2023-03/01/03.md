---
title:  Revoltă în amfiteatru
date:   26/06/2023
---

`3 Citește Faptele 19:21 – 20:1. Ce lecții extragem din acest episod?`

Mărturia lui Pavel în marea și sofisticata cetate Efes a fost atât de
eficientă încât a afectat un important motor economic al zonei: turismul
axat pe templul închinat Dianei. Și ce templu era! Această structură
magnifică era parțial alcătuită din 127 de stâlpi, fiecare având 18 metri
înălțime, făcuți din marmură de Paros, o marmură perfectă de un alb
imaculat, extrem de apreciată pentru sculpturi. Nu mai puțin de 36 dintre
acești stâlpi erau sculptați și poleiți cu aur, dând templului reputația
de una dintre Cele Șapte Minuni ale Lumii Antice.

Îngrijorat că discursurile lui Pavel împotriva idolatriei afectau negativ
suportul financiar al templului (Faptele 19:27), argintarul Dimitrie
a stârnit o revoltă în rândul colegilor lui de breaslă. O mulțime foarte
agitată care creștea rapid a trecut repede din piață în marele amfiteatru,
care avea în jur de 25.000 de locuri. Agitația a continuat acolo și timp
de două ore s-a strigat continuu: „Mare este Diana efesenilor!” (Faptele
19:34). După ce mulțimea a fost risipită de către logofătul orașului, Pavel
s-a întâlnit cu credincioșii și a plecat din cetate.

`4 La finalul celei de-a treia călătorii misionare, Pavel se întâlnește cu prezbiterii bisericii din Efes. Cum ai rezuma preocupările lui Pavel? Faptele 20:17-38`

O presupusă cronologie a relației lui Pavel cu Efesul:

• 52 d.Hr. – Prima și scurta vizită a lui Pavel în Efes (Faptele 18:18-21).

• 53-56 d.Hr. – Activitatea lui Pavel în Efes timp de trei ani (Faptele 19:1
– 20:1). Scrie 1 Corinteni spre sfârșitul șederii lui acolo (1 Corinteni
16:5-9).

• 57 d.Hr. – În timp ce se află la Milet, Pavel se întâlnește cu prezbiterii
din Efes (Faptele 20:17-38).

• 62 d.Hr. – Pavel scrie Epistola către efeseni, probabil din închisoarea
din Roma.

`„De aceea vegheaţi şi aduceţi-vă aminte că, timp de trei ani, zi şi noapte, n-am încetat să sfătuiesc cu lacrimi pe fiecare din voi” (Faptele 20:31). Ce avertizări crezi că ar avea Pavel pentru biserica noastră de astăzi și de ce?`