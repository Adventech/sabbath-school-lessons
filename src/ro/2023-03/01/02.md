---
title:  Pavel, evanghelist în Efes
date:   25/06/2023
---

`1 Ce face Pavel în prima lui vizită în Efes, la sfârșitul celei de-a doua călătorii misionare? Faptele 18:18-21`

Efesul era unul dintre cele mai mari orașe din Imperiul Roman, cu
o populație de aproximativ 250.000. Era capitala uneia dintre cele mai
bogate provincii, Asia, care în mare parte se întindea în teritoriul pe care
îl cunoaștem astăzi ca Asia Mică. În zilele lui Pavel, provincia se bucura
de o perioadă de înflorire și prosperitate. Oraș portuar, Efesul se afla,
de asemenea, la intersecția unor rute terestre importante. Deși oamenii
se închinau multor zeități, Artemis, considerată zeița protectoare a
orașului, era cea mai importantă. Închinarea la ea se afla în centrul ceremoniilor
civile, al jocurilor sportive și al sărbătorilor anuale (numele
roman al zeiței Artemis era Diana; vezi Faptele 19:24,35).

Pavel se întoarce apoi în Efes în a treia lui călătorie misionară (Faptele
19:1-12) și rămâne acolo „timp de trei ani” (Faptele 20:31). Apostolul își
ia angajamentul să petreacă un timp îndelungat în Efes, cu intenția de a
întemeia acolo un creștinism puternic.

`2 Ce eveniment neobișnuit duce la răspândirea respectului față de „Numele Domnului Isus” în Efes? Faptele 19:13-20`

Luca redă istoria ieșită din comun a șapte exorciști iudei itineranți
care treceau prin oraș. Amestecarea numelui lui Isus și celui al lui Pavel
în incantațiile lor se dovedește o aventură neinspirată pentru acești
exorciști. Când vestea se răspândește pe străzile cetății, „i-a apucat
frica pe toți și Numele Domnului Isus era proslăvit” (Faptele 19:17).
Evenimentul a avut un impact profund și asupra celor care deveniseră
deja credincioși, care și-au ars în public manualele scumpe de arte
magice, a căror valoare se ridica la „cincizeci de mii de arginți” (Faptele
19:19). Împreună cu ceilalți locuitori ai cetății, credincioșii au învățat că
închinarea la Isus nu trebuie diluată cu închinarea la orice altceva sau
altcineva.

`Ce semnifică arderea propriilor cărți, care erau atât de costisitoare? Ce spune lucrul acesta despre un angajament total față de Dumnezeu?`