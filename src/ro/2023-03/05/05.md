---
title:  Isus, Predicatorul păcii
date:   26/07/2023
---

`4 Cum rezumă Pavel lucrarea lui Hristos, în Efeseni 2:17,18?`

Conceptul de pace este important în Efeseni, scrisoarea începând și
încheindu-se cu urări de pace „de la Dumnezeu, Tatăl nostru, și de la
Domnul Isus Hristos” (1:2; vezi și 6:23). În versetele 11-22 din Efeseni
2,
Pavel afirmă că Hristos este personificarea păcii, „căci El este pacea
noastră”, iar crucea Lui este cea care creează pacea (2:14-16). Hristos
nu doar distruge ceva – ostilitatea dintre iudei și neamuri (2:14,15) – , ci
și creează ceva: o nouă omenire, marcată de relații de reconciliere și pace
(2:15-17). O astfel de pace nu înseamnă doar absența conflictului, ci rezonează
cu conceptul ebraic de șalom – stare de împlinire totală și de
bunăstare, în relație atât cu Dumnezeu, cât și cu semenii (Romani 5:1).

`5 Cum și-i imaginează Pavel pe credincioși contribuind la răspândirea soliei de pace a lui Isus? Efeseni 4:3; 6:14,15; compară Romani 10:14,15 cu Efeseni 2:17-19; Isaia 52:7; 57:19.`

Evangheliile Îl exemplifică pe Isus ca predicator al păcii. În mesajele
de rămas-bun adresate ucenicilor, le promite, la fel ca și nouă: „Vă las
pacea, vă dau pacea Mea” (Ioan 14:27); „V-am spus aceste lucruri ca să
aveţi pace în Mine. În lume veţi avea necazuri, dar îndrăzniţi, Eu am
biruit lumea” (Ioan 16:33). După înviere, când li Se arată ucenicilor, le
spune în mod repetat: „Pace vouă!” (Ioan 20:19,21,26).

În Efeseni 2:17,18, Pavel este dornic să arate că predicarea păcii de
către Hristos se extinde dincolo de perioada lucrării Sale pământești.
El a adus „vestea bună a păcii” în prezent atât pentru cei „depărtați”
(credincioșii dintre neamuri înainte de a se converti), cât și pentru cei
„apropiați” (credincioșii evrei; vezi 2:11-13). Prin acceptarea acestei proclamări,
toți credincioșii au parte de o binecuvântare profundă.

`Cum putem învăța să fim predicatori ai păcii, și nu canale de conflict? Care sunt situațiile la a căror îmbunătățire poți contribui chiar acum?`