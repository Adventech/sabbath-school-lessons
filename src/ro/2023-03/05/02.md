---
title:  Apropiați, prin Hristos
date:   23/07/2023
---

`1 Compară Efeseni 2:1-3 (prima descriere a trecutului celor dintre neamuri) cu Efeseni 2:11,12. Ce accentuează Pavel în noua descriere a trecutului destinatarilor săi?`

Neevreii care erau acum credincioși în Hristos și membri ai „trupului”
Său, biserica, fuseseră cândva complet separați de Israel și de mântuirea
oferită de Dumnezeu. Pavel consideră că este important pentru ei
să își aducă aminte de acest trecut (Efeseni 2:11,12). Atunci erau „fără
Hristos”, Unsul, Mesia lui Israel. Erau „fără drept de cetățenie în [statul
sau poporul] Israel”. Și erau „străini de legămintele făgăduinței”,
necunoscând perspectivele salvării pe care Dumnezeu li le oferise de-a
lungul istoriei mântuirii. Separarea de Israel și de mântuirea oferită
prin el însemna că fuseseră cândva „fără nădejde și fără Dumnezeu
în lume” (2:12).

De asemenea, în trecut, neamurile erau într-o puternică dușmănie
cu evreii. Pavel sugerează această ură înrădăcinată făcând referire la
simptomul ei: insultele. Evreii se refereau la neevrei prin termenul ironic
„netăiați împrejur”, iar neevreii se refereau la evrei cu același dispreț,
numindu-i „tăiați împrejur” (2:11).

Versetul 13 însă indică ceva cu totul diferit în prezent. „Dar acum, în
Hristos Isus, voi, care odinioară erați depărtați, ați fost apropiați prin
sângele lui Hristos.”

Când spune despre neevrei că erau „odinioară […] depărtați”, Pavel
face trimitere la Isaia 57:19 – „«Pace, pace celui de departe şi celui de
aproape!» zice Domnul. «Da, Eu îl voi tămădui!»” (compară cu Efeseni
2:17,18). Prin Hristos și prin crucea Lui, credincioșii dintre neamuri fuseseră
aduși aproape de toate lucrurile de care erau ținuți la distanță:
Dumnezeu, speranța și surorile și frații lor iudei. Iată vestea incredibil
de bună care reiese din descrierea lui Pavel: faptul că jertfa lui Hristos pe
cruce poate închide prăpastia largă dintre iudei și neamuri înseamnă că
toate conflictele și divizările dintre noi pot fi rezolvate aici. Această veste
bună ne invită să analizăm divizările din viața noastră și din biserică și
să medităm la puterea crucii de a le învinge.

`Din ce stare te-a răscumpărat Isus? De ce ar fi important să-ți amintești, oarecum regulat, unde erai când te-a găsit și unde ai putea fi acum dacă nu te-ar fi găsit?`