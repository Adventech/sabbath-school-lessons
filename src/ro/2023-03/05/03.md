---
title:  Împăcarea - darul lui Dumnezeu de la cruce
date:   24/07/2023
---

`2 Citește Efeseni 1:7,8; 2:13-16; 4:32; 5:2,25. Cum descrie Pavel crucea și impactul lucrării lui Hristos acolo? Cum ai rezuma ce spune Pavel despre cruce și despre cum ne transformă relațiile?`

În contextul pasajului de studiu din această săptămână – Efeseni
2:11-22 –, crucea le aduce credincioșilor trei mari beneficii: (1) neevreii,
care erau „depărtați” de Dumnezeu și de poporul Său, sunt „apropiați”
(2:13) de ambii, fiind acum fiice și fii ai lui Dumnezeu și surori și frați ai
credincioșilor evrei (2:19); (2) „vrăjmășia” (gr., echthran, „dușmănie”,
legată de echthros, „dușman”) dintre credincioșii iudei și cei dintre
neamuri este ea însăși nimicită (2:16). Crucea lui Hristos îndepărtează
ceea ce părea să fie starea permanentă de ostilitate și război în care
evreii și neamurile erau dușmani declarați (2:17); (3) în locul vrăjmășiei
vine împăcarea. Scopul lui Hristos a fost să îi împace „pe cei doi cu
Dumnezeu într-un singur trup, prin cruce” (Efeseni 2:16; compară cu
Coloseni 1:19-22).

Cum arată împăcarea? Cum te simți când ești împăcat? Imaginează-ți
o puternică înstrăinare între o mamă și o fiică, una care durează de ani.
Imaginează-ți această ranchiună topindu-se într-un val de har și iertare
și reuniunea care urmează între cele două. Aceasta este împăcarea.
Împăcarea este experimentată în momentul în care un membru al bisericii
lasă deoparte orice probleme îl separă de altul și îl recunoaște
pe celălalt membru al bisericii ca un frate sau o soră iubit/ă. Împăcarea
nu este un termen mecanic sau legal, ci unul interpersonal care marchează
refacerea relațiilor într-un mod fericit. Pavel îndrăznește să își
imagineze lucrarea eficace a lui Isus pe cruce având un impact asupra
relațiilor – nu numai a acelora dintre indivizi, ci și dintre grupuri de oameni.
Își imaginează cum ne inundă viața și distruge ceea ce ne separă,
destrămând certurile dintre noi și reînnoindu-ne părtășia unii cu alții și
înțelegerea unii față de alții.

`Ai nevoie să aplici principiile învățate azi pentru a te împăca cu cineva? Cum faci lucrul acesta?`