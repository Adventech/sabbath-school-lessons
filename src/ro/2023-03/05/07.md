---
title:  Studiu suplimentar
date:   28/07/2023
---

Care este contextul exact în care Pavel scrie Efeseni 2:11-22, unde
descrie efectele ample ale crucii asupra relațiilor umane? Pavel ia în
discuție relațiile dintre credincioșii evrei și cei neevrei, care împreună
sunt membri ai bisericii. El exprimă o îngrijorare evidentă cu privire
la modul în care înțeleg și pun în practică noul statut de membri
împăcați și egali ai casei lui Dumnezeu (2:19). Dar în cuprinsul întregii
epistole, Pavel demonstrează un obiectiv mai amplu: planul măreț al lui
Dumnezeu de a uni toate lucrurile în Hristos (1:9,10), plan care include
„orice familie, în ceruri și pe pământ” (3:15).

Prin realizarea unității pe care Hristos a câștigat-o la cruce, credincioșii
trebuie să vestească faptul că planul final al lui Dumnezeu de a
uni toate lucrurile în Hristos este în desfășurare. Relațiile lor refăcute
transmit planul lui Dumnezeu pentru un univers unit în Hristos. Prin
urmare, se cuvine să căutăm în Efeseni 2:11-22 principii biblice legate
de un subiect important din zilele noastre: relațiile dintre grupurile de
oameni sau dintre rase.

**Studiu zilnic:** Psalmii 71 – 77; Ellen G. White, Rugăciunea, capitolul 28.

`1. Ce își dorea psalmistul la vremea bătrâneții?`
`2. Când era Asaf prost și fără judecată?`
`3. Cine era turtureaua Domnului?`
`4. Ce să facă toți cei ce-L înconjoară pe Domnul?`
`5. Pentru ce se vor înălța îndeosebi rugăciunile în grupa mică de rugăciune?`