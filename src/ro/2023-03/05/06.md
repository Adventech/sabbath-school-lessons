---
title:  Biserica, un templu sfânt
date:   27/07/2023
---

`6 Ce imagini folosește Pavel în Efeseni 2:11-22 pentru a indica unitatea dintre evrei și neevrei în biserică?`

Recapitulând capitolul 2 din Efeseni, ne amintim că versetele 1-10
ne învață că trăim în solidaritate cu Isus, în timp ce versetele 11-22 ne
învață că trăim în solidaritate cu alții ca parte a bisericii Lui. Moartea
lui Isus are beneficii atât pe verticală, în cadrul relației noastre cu
Dumnezeu (2:1-10), cât și pe orizontală, prin întărirea relației noastre cu
ceilalți (2:11-22). Prin intermediul crucii, Isus dărâmă tot ce îi separă pe
credincioșii neevrei de cei evrei, inclusiv folosirea greșită a legii pentru a
lărgi prăpastia dintre ei (2:11-18). Totodată, Isus construiește ceva – un
templu nou, uimitor, alcătuit din credincioși. Neamurile, cândva ținute
departe de închinarea în locurile sfinte ale templului, se alătură acum
credincioșilor evrei pentru a deveni un templu nou. Cu toții devenim
parte din biserica lui Dumnezeu, „un Templu sfânt în Domnul” (2:19-22)
și suntem privilegiați să trăim în unire cu Isus și cu frații și surorile noastre
în Hristos.

`7 Compară imaginea bisericii ca templu din Efeseni 2:19-22 cu imaginile din: 1 Corinteni 3:9-17; 2 Corinteni 6:14 – 7:1; 1 Petru 2:4-8.`

Pavel folosește imaginea bisericii ca templu pentru a ilustra în mod
suprem incluziunea totală a neevreilor în biserică. Având cândva interdicția
de a se închina în „curtea lui Israel” din templu, acum nu doar că
au acces (2:18), dar ei înșiși devin materialele de construcție pentru un
templu nou, conceput ca „un locaș al lui Dumnezeu, prin Duhul” (2:22).

Autorii Noului Testament folosesc metafora templului pentru a vizualiza
sfințenia bisericii, rolul lui Dumnezeu în întemeierea și creșterea
bisericii și unitatea credincioșilor în cadrul bisericii. Metafora este folosită
în combinație cu limbajul preluat din biologie (vezi 2:21, unde templul
„crește”), iar procesul de construire este adeseori accentuat (vezi
2:22, „și voi sunteți zidiți împreună”). În loc să fie o imagine statică, biserica
este capabilă să își recunoască identitatea ca „Templul Dumnezeului
celui viu” (2 Corinteni 6:16).
