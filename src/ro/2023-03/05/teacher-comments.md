---
title:  Material Pentru Instructori
date:  28/07/2023
---

### I. Privire generală

În Efeseni 2:1-10, Pavel realizează un tablou incredibil de frumos și
de înălțător modului în care acționează Dumnezeu când salvează o persoană
la nivel individual. A fi mântuit înseamnă a fi chemat de Mesia,
a fi înviat împreună cu Mesia, a fi ridicat la cer împreună cu Mesia și a
fi înălțat împreună cu Mesia. Dar această descriere se aplica de obicei
evreilor care Îl așteptau cu nerăbdare pe Mesia-Salvatorul. În interpretarea
iudaică, la venirea Lui, Mesia avea să îi salveze și să îi înalțe pe
evrei și să îi distrugă și să îi umilească pe neevrei. Pavel însă ia termenii
prin care se exprima înălțarea pentru a descrie mântuirea evreilor și îi
aplică și în dreptul neamurilor, neevreilor.

În același timp, trebuie să observăm cu atenție că Pavel nu proclamă
că acum neamurile sunt mântuite pentru că sunt neamuri sau că evreii
sunt mântuiți pentru că sunt evrei. Evreii, care erau „apropiați” de
Dumnezeu (Efeseni 2:13), puteau trăi același tip de viață „fără Dumnezeu
în lume” (2:12) ca neamurile (2:1-10; Romani 2:17-26). Neamurile, la
rândul lor, trebuie să nu uite cum au trăit înainte să Îl întâlnească și să
Îl accepte pe Hristos. Astfel, ambele categorii au fost deopotrivă salvate
prin harul lui Dumnezeu, manifestat în Hristos Isus pe cruce. Atât
evreii, cât și neevreii sunt mântuiți numai atunci când sunt în Hristos.
Pe de altă parte, Pavel accentuează că mântuirea vine de la evrei (Efeseni
2:12; vezi și Romani 9:4,5; Ioan 4:22). La urma urmei, „Dumnezeu
alesese poporul evreu să fie reprezentantul Său pe pământ, […] i-a încredințat
profețiile divine și […] Mesia era […] evreu (Romani 9:4,5)”
(Comentariul biblic adventist, vol. 5, p. 940).

### II. Temele studiului

1. Hristos Isus îi salvează în aceeași măsură pe evrei și pe neevrei, deși
Dumnezeu i-a chemat mai întâi pe evrei la misiunea de proclamare a
mântuirii Sale în lume.

2. Salvarea oferită tuturor de Domnul Isus este universală, pentru că
El a murit pe cruce asigurând astfel mântuirea pentru oricine crede
în El (Ioan 3:16) și în felul acesta zidul de despărțire dintre evrei și
neamuri a devenit irelevant.

3. Isus Hristos nu doar a distrus zidul dintre evrei și neamuri, ci El
construiește
de asemenea o nouă realitate, un nou templu al lui Dumnezeu, biserica, în care atât evreii, cât și neevreii, egali și împreună,
constituie biserica.

### II. Comentariu

**Dărâmarea zidului**

Unii creștini înțeleg greșit că, în Efeseni 2:16, Pavel își imaginează
pacea dintre iudei și neamuri prin abolirea legii mozaice. În consecință,
acești creștini văd Vechiul Testament și legea ca irelevante pentru
creștinism. Dar această perspectivă nu este doar o înțelegere greșită a
teologiei lui Pavel, ci și o concluzie care contrazice ceea ce a scris Pavel.

Este esențial să evidențiem aici două elemente importante. În primul
rând, contextul imediat al textului din Efeseni 2:16 indică într-adevăr
ideea că neamurile care voiau să se alăture poporului lui Dumnezeu
erau întâmpinate cu un zid, care le împiedica să facă lucrul acesta. Acest
zid era o tragedie, pentru că Dumnezeu chemase poporul Israel la harul
Său și îi dăduse misiunea să proclame lumii harul Său. Însă israeliții au
confundat chemarea lor la manifestarea sfințeniei, conferită prin har, cu
izolarea și elitismul. Prin urmare, nu au reușit să îndeplinească misiunea
lui Dumnezeu pentru ei.

Unii au tendința să considere că problema vrăjmășiei descrise aici ar
fi generată pur și simplu de către evrei pentru a ține neamurile departe
de accesul la Dumnezeu. Implicația majoră a acestei perspective este că
problema ar fi rezolvată de Isus pur și simplu prin abolirea legii iudaice
și stabilirea unei noi religii. Fără îndoială, evreii au manifestat multă
vrăjmășie față de neamuri. Cu toate acestea, Vechiul Testament consemnează
și vrăjmășia popoarelor antice manifestată împotriva lui Israel și
a lui Iuda.

Pavel însă nu se angajează aici într-un proiect clasic de reconciliere
internațională a două popoare: pe baza identificării unui numitor comun,
pe baza compromisurilor de ambele părți și a deciziei politice de
tolerare reciprocă. Da, Pavel spune că atât evreii, cât și neevreii sunt de
vină, dar nu spune că principala problemă a acestor două categorii de
oameni constă doar în simpla animozitate reciprocă sau în lipsa găsirii
unei modalități de conviețuire în lume. În Efeseni 2, Pavel le spune
creștinilor neevrei din Efes că fuseseră „morți […] în păcatele [lor]” nu
din cauza iudeilor, ci din cauză că au cedat în fața propriei naturi păcătoase
și în fața lui Satana și pentru că erau aroganți și credeau că știau
mai bine cum să se mântuiască (Efeseni 2:1-3; vezi și Romani 1:21-32).

Problema iudeilor, pe de altă parte, nu era presiunea și atacurile
suferite din partea neamurilor; Dumnezeu le făgăduise protecția Sa,
cu condiția încrederii pe deplin în El. Problema nu era nici faptul că
făgăduințele, legămintele, legile și poruncile lui Dumnezeu fuseseră date
iudeilor, nu neamurilor. De asemenea, iudeii nu au devenit vrăjmași
ai neamurilor pentru că Dumnezeu i-a instruit să facă lucrul acesta.
Problema animozității dintre evrei și neamuri consta în altceva.

Pavel insistă că principala problemă a dușmăniei lor reciproce era
faptul că și unii, și alții au păcătuit în mod egal și s-au răzvrătit împotriva
lui Dumnezeu (Romani 3:9-19). În timp ce calea neevreilor spre mântuire
fusese dintotdeauna prin fapte (sau așa credeau ei), evreii primiseră
revelația mântuirii divine prin har. Cu toate acestea, în vremea lui Isus,
diferența dintre evrei și neevrei nu mai consta în har (la evrei) versus
fapte (la neevrei), ci mai degrabă acum se certau cu privire la ale cui fapte
aveau să aducă mântuirea. În timp ce neamurile credeau că inițiativele,
faptele și stilul lor de viață eroic îi plasa pe calea spre mântuirea omenirii,
evreii credeau că ei erau cei care se aflau pe calea spre mântuire
– mântuirea lor – pentru că, prin împlinirea strictă a învățăturii, împlineau
legea pe care le-o dăduse Dumnezeu (Romani 9:31,32; 10:3).

Prin urmare, animozitatea era superficială și artificială: dincolo de
polologhie, atât evreii, cât și neevreii erau la fel: păcătoși răzvrătiți împotriva
harului lui Dumnezeu (Romani 1:21; 2:4,5), și unii, și alții pretindeau
că ar fi mântuiți prin faptele lor. Iudeii și neamurile se certau din
cauza unei religii a faptelor. În esență, religia iudaică devenise în natură
la fel ca religia neamurilor; din această cauză Isus, după o lungă mustrare
a iudeilor pentru că au căzut în legalism și în interpretarea greșită a
Scripturii (Matei 23), a trebuit să le spună conducătorilor că li „se lasă
casa pustie” (Matei 23:38).

Dumnezeu Îl chemase pe Israel să fie poporul care să păzească și să
proclame lumii religia harului. Această chemare a harului și la har era
însăși identitatea și misiunea lui Israel. Din această cauză a luptat Pavel
cu tărie pentru menținerea harului la baza religiei creștine. Epistola sa
către galateni (neamuri) și cea către evrei (iudei) sunt un apel înflăcărat
adresat creștinătății să nu meargă pe urmele poporului Israel în cea mai
gravă eroare a sa.

În al doilea rând și prin urmare, soluția lui Pavel la această problemă
crucială nu consta în negocieri sociale sau politice, prin care legea
din Vechiul Testament să fie compromisă parțial sau total pentru a lăsa loc de împăcare între neamuri și evrei. În schimb, Pavel face apel și la
unii, și la alții să renunțe la pozițiile lor îndârjite în încrederea în propriile
fapte și să accepte, în schimb, harul lui Dumnezeu în Isus Hristos.
Când aveau să accepte harul divin pentru a fi împăcați cu Dumnezeu,
și unii, și alții aveau să se găsească în aceeași sferă unită în împărăția
lui Dumnezeu. Aveau să descopere că fac parte din același popor al lui
Dumnezeu, cetățeni ai aceleiași țări și membri ai aceleiași familii (Efeseni
2:19), biserica.

Prin urmare, împăcarea pe orizontală a iudeilor și a neamurilor presupune,
în primul rând, ca ei să experimenteze ispășirea pe verticală.
Această ispășire este dobândită prin Hristos, care S-a întrupat pentru a
împăca „pe cei doi cu Dumnezeu într-un singur trup, prin cruce” (Efeseni
2:16). Astfel, biserica – acel spațiu în care evreii și neevreii sunt împăcați
– nu este întemeiată pe abolirea legii lui Dumnezeu, deoarece aceea este
legea iubirii și a harului lui Dumnezeu (Ioan 14:15; Romani 13:8-10).

Dacă Dumnezeu ar împăca omenirea cu Sine prin abrogarea propriei
legi, sângele lui Isus și crucea nu ar fi fost necesare. Întregul plan de
mântuire nu ar fi fost necesar. Mai degrabă, Dumnezeu a împăcat atât
iudeii, cât și neamurile cu Sine chemându-i pe toți înapoi la El și mântuindu-i prin același Hristos și același Duh (Efeseni 2:16,18).

### IV. Aplicație

1. După mii de ani de istorie, relația dintre evrei și neevrei a devenit
irelevantă pentru multe biserici creștine. Cel mai probabil, nici nu vă
gândiți la evrei în grupa voastră de la Școala de Sabat sau în biserica
voastră locală. Dar, la fel ca evreii, s-ar putea ca și noi, creștinii, să
ne fi ridicat propriile ziduri între noi, poporul lui Dumnezeu, și alte
categorii de oameni – ziduri care îi împiedică pe oameni să ajungă
la Evanghelie. Cere-le membrilor grupei tale să analizeze dacă există
astfel de ziduri în viața lor și în viața bisericii lor. Ce ar putea face
biserica pentru ca astfel de ziduri să fie dărâmate de către Hristos și
prin El?

2. Unii ar putea interpreta că surparea zidului dintre iudei și neamuri
înseamnă că acum nu ar mai trebui să existe nicio diferență între
biserică și lume și că biserica ar putea să trăiască acum după standardele
lumii. De ce este nebiblică această atitudine? Cere-le membrilor
grupei să se gândească la modul în care o astfel de atitudine
este în detrimentul împărtășirii Evangheliei cu toate popoarele. De
ce chemarea de a menține sfințenia lui Dumnezeu și de a ține păcatul și stilul de viață păcătos în afara bisericii este o chemare legitimă?
Discutați.

3. Unii creștini pot considera că zidul dintre iudei și neamuri a fost
înălțat de Dumnezeu Însuși în primul rând, mai ales când i-a îndrumat
pe israeliți să se separe de neamuri. La urma urmei, Isus
Însuși L-a prezentat pe Dumnezeu ca împrejmuind Israelul cu un
gard (Matei 21:33). În plus, Dumnezeu le-a interzis clar israeliților
să se căsătorească cu oameni din alte popoare (vezi, de exemplu,
Deuteronomul 7:1-6). Chiar și Pavel avertizează în privința căsătoriei
cu cei necredincioși (2 Corinteni 6:14). Cea mai mare parte a societății
contemporane pare să aibă o perspectivă mai incluzivă, nediscriminatorie
asupra căsătoriei interreligioase. Ținând cont de aceste
observații, cum ar explica membrii grupei tale afirmația lui Pavel că
Isus a surpat zidul de despărțire dintre iudei și neamuri, când Biblia
pare să spună clar că Dumnezeu a fost Cel care a construit zidul în
jurul lui Israel?

4. Credeți că există ziduri care îi despart pe credincioși unii de alții? Sau
pe biserica voastră de bisericile din împrejurimi? Ce ați putea face
fiecare, la nivel personal, pentru a împlini voia lui Dumnezeu?