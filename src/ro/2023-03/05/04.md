---
title:  Dărâmarea zidului
date:   25/07/2023
---

`3 Ce spune Pavel că a făcut Hristos cu privire la „Legea poruncilor cu orânduielile ei” (EDCR)? De ce a făcut acest lucru? Efeseni 2:14,15`

Probabil că Pavel face aici aluzie la balustrada sau la gardul care înconjura
curtea lui Israel din Templul lui Irod și la aferenta amenințare
cu moartea. Pavel își imaginează acest zid prăbușit și pe neamuri primind
acces deplin la închinarea la Dumnezeu (Efeseni 2:18). Orice astfel
de zid, spune Pavel, este dat la o parte prin cruce. Aflăm că aceste două
categorii de oameni, evreii și neevreii, sunt, în realitate, una.

Unii cred că Efeseni 2:14,15 susține că Cele Zece Porunci, inclusiv porunca
Sabatului, sunt „desființate” sau „date la o parte” de cruce. Dar
în Epistola către efeseni Pavel demonstrează un respect profund pentru
Cele Zece Porunci ca resursă în vederea formării uceniciei creștine.
El citează porunca a cincea (Efeseni 6:2,3) și face aluzie la celelalte (de
exemplu, la a șaptea – 5:3-14,21-33; la a opta – 4:28; la a noua – 4:25
și la a zecea – 5:5). Lucrul acesta este în concordanță cu afirmațiile anterioare
ale lui Pavel despre lege (Romani 3:31; 7:12). El ia în discuție
folosirea greșită a legii, dar cinstește legea și crede în continuitatea ei.
Prin urmare, folosirea acestor versete pentru desființarea Celor Zece
Porunci, în special în lumina tuturor celorlalte versete din Biblie despre
continuitatea legii, este clar o interpretare greșită a intenției lui Pavel
din acest text.

În schimb, orice folosire a legii pentru a crea o prăpastie între evrei
și neevrei și în special pentru a ține departe neevreii de integrarea totală
în poporul lui Dumnezeu și de accesul la închinare ar fi anatema
în concepția lui Pavel și o folosire greșită a intenției lui Dumnezeu în
privința legii. „Legea” din Efeseni 2:14,15 reprezintă fie aspectele ceremoniale
ale legii, care îi separa pe iudei de neamuri, redată prin sintagma
paulină complexă: „Legea poruncilor, cu regulile ei” (NTR)”, fie
întregul sistem de legi din Vechiul Testament așa cum ajunsese să fie
interpretat, amplificat și folosit în mod greșit ca o linie de separare între
evrei și neevrei.

`Ce tensiuni dintre adventiști sau dintre membrii comunității creștine mai largi trebuie abordate și eliminate? De ce ar trebui ca iubirea noastră a tuturor pentru Hristos să fie suficientă pentru a birui aceste tensiuni?`