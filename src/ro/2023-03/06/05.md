---
title:  Hristos locuiește în inima ta
date:   02/08/2023
---

`4 Compară rugăciunea lui Pavel din Efeseni 1:16-10 cu rugăciunea lui din Efeseni 3:14-19. Prin ce se aseamănă cele două cereri?`

În textul original din Efeseni 3:14,15 există un important joc de cuvinte.
Când spune că își pleacă genunchii înaintea „Tatălui […] din care își
trage numele orice familie, în ceruri și pe pământ”, Pavel face legătura
între cuvântul grecesc pentru „tată”, patēr, și termenul grecesc pentru
„familie”, patria. În Efeseni, Pavel evidențiază natura atotcuprinzătoare
a planului divin de mântuire, care implică toate lucrurile (1:9,10) pentru
totdeauna (1:21). Iar aici susține că „orice familie” Îi aparține „Tatălui”.
Fiecare familie (patria) își primește numele de la Tatăl (patēr). Ce veste
bună! Meditează la ideea că familia ta, în ciuda imperfecțiunilor ei, Îi
aparține lui Dumnezeu! El iubește familiile imperfecte. Acestea poartă
numele divin și semnul stăpânirii Lui.

În Efeseni 3:16-19, Pavel Îl roagă pe Dumnezeu să le ofere credincioșilor
o experiență spirituală bogată, marcată de: (1) putere interioară,
prin prezența Duhului (3:16), (2) apropiere de Hristos, despre care spune
că locuiește în inima lor (3:17), și de (3) o identitate spirituală stabilă
și sigură („având rădăcina și temelia puse în dragoste”, 3:17).

Căutând să Îi aducă laude lui Dumnezeu pentru sfera largă de binecuvântări
oferite credincioșilor, Pavel include nu trei, ci patru dimensiuni:
„lărgimea, lungimea, adâncimea și înălțimea” (3:18). Nu precizează
căror lucruri se aplică aceste dimensiuni, deși descriu evident vastitatea
a ceva important. Cercetătorii Bibliei au astfel în față o ghicitoare interesantă.
Oare descriu aceste dimensiuni înțelepciunea lui Dumnezeu
(compară cu Iov 11:5-9, care folosește patru dimensiuni), puterea lui
Dumnezeu (compară cu Efeseni 3:16,17) sau poate templul spiritual
din Efeseni 2:19-22 (compară cu Ezechiel 43:13-16, care folosește patru
dimensiuni; Amos 7:7,8; Apocalipsa 11:1,2)? Cea mai bună s-ar putea
să fie interpretarea acestor patru dimensiuni ca descriere a imensității
iubirii lui Hristos (Efeseni 3:19), considerând propoziția „să puteți pricepe
[…] lărgimea, lungimea, adâncimea și înălțimea” (3:18) o paralelă
la propoziția următoare, „să cunoașteți dragostea lui Hristos” (3:19;
compară cu Romani 8:35-39). Oricum le-am interpreta, aceste cuvinte
transmit vești bune.