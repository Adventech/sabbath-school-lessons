---
title:  Material Pentru Instructori
date:  04/08/2023
---

### I. Privire generală

După ce și-a împărtășit, în Efeseni 3:1, viziunea glorioasă asupra jertfei
lui Hristos și asupra a ceea ce a realizat aceasta pentru evrei și neevrei
deopotrivă, Pavel vrea să își asigure frații și surorile din Efes că se roagă
ca ei să mediteze la această viziune, să o înțeleagă și să fie călăuziți și
transformați întotdeauna de această perspectivă asupra jertfei, precum
și de slava, de puterea și de iubirea lui Dumnezeu pe care le dezvăluie
Golgota. Cu toate acestea, chiar când începe să le spună efesenilor că se
ruga pentru ei, Pavel, „întemnițatul lui Isus Hristos pentru voi, neamurilor”
(Efeseni 3:1), a decis să mai zăbovească puțin asupra subiectului
lucrării sale pentru neamuri. Lucrarea sa a fost aceea de a înțelege că
glorioasa „taină” a lui Dumnezeu îi include pe ei, neevreii, în planul Lui
de mântuire și în biserica Sa. Această taină, insistă apostolul, nu a fost o
idee adăugată ulterior în planul lui Dumnezeu. Ci a fost „planul veșnic”
(Efeseni 3:11) al lui Dumnezeu, iar acum, în era lui Hristos, Dumnezeu
a mers mai departe prin dezvăluirea totală în fața lumii a scopului Său,
împlinindu-l prin Hristos, iar acum prin el, apostolul lui Hristos.

### II. Temele studiului

1. Rugăciunea și idealul lui Pavel pentru biserică era ca aceasta să fie
considerată noua omenire, din care să facă parte și neevreii.

2. Includerea neamurilor era marea taină și surpriză a lui Dumnezeu
pentru omenire. Pavel era umilul comunicator al acestei taine.

3. Datorită includerii neamurilor și astfel a întregii omeniri în planul de
mântuire, biserica a devenit locul de manifestare a înțelepciunii, iubirii,
puterii și gloriei lui Dumnezeu, atât pe pământ, cât și în întregul
univers.

### II. Comentariu

**Taina lui Dumnezeu și temelia pe apostoli și pe profeți**

Discuția despre evrei și neevrei uniți în trupul lui Hristos ridică problema
relației dintre biserică și Israel. Creștinii au conceput diverse tipuri
de relație între Israel și biserică. O poziție tradițională este că Israel
era poporul legământului lui Dumnezeu, dar că, după ce Israel ca popor L-a respins pe Isus ca Mesia, Israel ca popor a fost respins și apoi înlocuit
de biserică. Prin urmare, după Hristos, Israel nu mai îndeplinește
niciun rol în economia mântuirii oferite de Dumnezeu. Alți teologi
au adoptat o „interpretare literală” a Scripturii și au conceput teoria
dispensaționalistă: că Israel și biserica reprezintă două popoare diferite
ale lui Dumnezeu. Aceste popoare au chemări diferite, legăminte diferite,
căi diferite spre mântuire și scopuri diferite în economia mântuirii.

Chiar și la o citire superficială a lui Pavel și a Noului Testament se
poate vedea că ambele teorii sunt problematice și că abordarea dispensaționalistă
pe tema Israel-biserică este în mod special contrară viziunii
apostolului. Câteva idei principale ale perspectivei lui Pavel asupra
relației dintre Israel și biserică ar putea fi notate aici. 

**În primul rând,** Pavel vedea o continuitate esențială între Israel și biserică. Această relație
trebuie înțeleasă în contextul principiului general de interpretare
a Bibliei de făgăduință-împlinire: Hristos și poporul lui Dumnezeu
din Noul Testament sunt împlinirea făgăduințelor lui Dumnezeu din
Vechiul Testament. În Vechiul Testament, Dumnezeu a salvat poporul
Israel și l-a chemat să proclame în lume legămintele lui Dumnezeu și
făgăduințele de har. Prin Israel, chemarea lui Dumnezeu la primirea
făgăduințelor Lui de har și la aderarea la legămintele Sale avea să ajungă
la toate familiile și popoarele de pe pământ. Israel nu se afla într-o misiune
de extindere imperială în care trebuia să cucerească și să anexeze toate
națiunile pământului. Mai degrabă din partea națiunilor se aștepta ca
acestea să se alăture legământului și făgăduințelor lui Dumnezeu, nu să
fie adăugate la o entitate națională sau imperială. Prin urmare, Vechiul
Testament indica o structură supranațională a poporului lui Dumnezeu,
în care oameni din toate popoarele aveau să fie parte din același legământ
cu Dumnezeu (Geneza 12:1-3; 1 Regi 8:41-43; Isaia 56:3-7; 60:3).
Această structură supranațională s-a realizat prin poporul lui Dumnezeu
din Noul Testament, alcătuit atât din evrei, cât și din neamuri.

**În al doilea rând și în consecință,** Israel și biserica nu sunt
două popoare ale lui Dumnezeu care coexistă în paralel, fiecare dintre
ele cu legământul lui, cu calea lui către mântuire și cu misiunea lui. În
schimb, Hristos a explicat că misiunea Lui era să-Și aducă celelalte oi
„care nu sunt din staulul acesta” astfel încât „va fi o turmă și un Păstor”
(Ioan 10:16). Dar biserica nu este nici simpla înlocuire a lui Israel ca
popor, în sensul că Israel era poporul lui Dumnezeu până la Hristos, iar
acum, după ce Hristos l-a respins pe Israel ca națiune, biserica este noul
popor al lui Dumnezeu. Mai degrabă pentru Pavel, biserica nu este un popor diferit al lui Dumnezeu, ci împlinirea promisiunii incredibile a
lui Dumnezeu din Vechiul Testament: al faptului că El cheamă întreaga
omenire la harul Său. De aceea, în Romani 9, Pavel vede biserica alcătuită
atât din iudei, cât și din neamuri (Romani 9:23-26).

Într-adevăr, numai o rămășiță a poporului Israel s-a alăturat comunității
formate în jurul lui Isus (Romani 9:27-29), dar tocmai această
rămășiță arată că Dumnezeu nu a respins apartenența poporului Israel
la biserică (Romani 11:1). Această rămășiță este cea care asigură continuitatea
și unitatea între Israel și biserică. Din această cauză, în Romani
11:16-18, Pavel compară biserica cu un măslin: unele ramuri sunt copiii
lui Israel, altele sunt neamurile, dar toate ramurile sunt hrănite în
cele din urmă de aceeași rădăcină, adică de legământul lui Dumnezeu cu
Avraam. Dumnezeu a avut dintotdeauna un singur plan de mântuire, o
Sămânță care era Hristos, o făgăduință, un legământ și un popor.

Această idee a planului unic al lui Dumnezeu, a continuității dintre
Israel și biserică și, prin urmare, a caracterului esențial al unității bisericii
apare din nou în Efeseni 2 și 3. Pavel le explică efesenilor că biserica
este alcătuită atât din cei „tăiați împrejur”, cât și din cei „netăiați
împrejur” (Efeseni 2:11). Apostolul nu spune că iudeii și biserica sunt
două popoare separate sau că biserica i-a înlocuit pe iudei ca popor al lui
Dumnezeu. Departe de a-i exclude pe iudei din biserică, Pavel urmează
teologia lui Isus și afirmă că mântuirea vine de la evrei (Ioan 4:22). Din
acest motiv, Pavel accentuează că, în timp ce neamurile erau „departe”,
evreii erau „aproape” (Efeseni 2:17). În altă scriere a sa, Pavel descrie
„apropierea” în termenii primirii făgăduințelor sau legămintelor lui
Dumnezeu, a profețiilor Lui, a lui Mesia și a misiunii date de Dumnezeu
de a le împărți pe toate cu întreaga lume (Romani 9:4,5). Astfel, neamurile
sunt cele care au fost aduse aproape de Dumnezeu și ridicate pe
aceeași temelie a profeților ebraici, nu pe temelia vechilor lor mituri sau
filozofii.

**În al treilea rând,** și când vorbește despre temelia bisericii, Pavel
folosește aceeași idee a continuității dintre Israel și biserică, de data
aceasta în ce privește revelația. Biserica este întemeiată pe revelația
divină. Dar Dumnezeu nu are două revelații separate, Vechiul și Noul
Testament. El nu a dezvăluit apoi ceva în Vechiul Testament numai pentru
a-Și abandona planul și a dezvălui un proiect complet nou. Planul
Său este unitar, iar revelația Sa este singulară și continuă. De aceea Pavel
accentuează că biserica este construită atât pe apostoli, cât și pe proroci (Efeseni 2:20; vezi și descrierea de către Ioan a Noului Ierusalim, unde
numele apostolilor sunt inscripționate pe temelia cetății, iar numele patriarhilor
sunt inscripționate pe porți; astfel apostolii și patriarhii sunt
cuprinși în același Nou Ierusalim, locuința lui Dumnezeu, Apocalipsa
21:10-14). Motivul pentru care apostolii sunt amintiți primii este poate
acela că apostolii sunt „mai mari” decât profeții în același sens în care
Ioan Botezătorul a fost mai mare decât toți profeții. Această „măreție”
trebuie înțeleasă în același sens de făgăduință-împlinire: în timp ce prorocii
au profetizat venirea lui Mesia, apostolii au făcut cunoscută lumii
venirea Lui reală și istorică. Mesia pe care apostolii L-au proclamat ca venit
în lume a fost același Mesia văzut de profeți în viziunile lor. Apostolii
și profeții erau uniți în mărturia lor, care stă la baza bisericii.

Cu toate acestea, deși Pavel recunoaște că apostolii și prorocii au primit
chemarea lui Dumnezeu de a juca acest rol fundamental în biserică,
ei au recunoscut și au proclamat că piatra din capul unghiului bisericii
era Isus din Nazaret, ca Hristos cel profetizat în Scripturile Vechiului
Testament (Efeseni 2:20) – conținutul și esența mărturiei lor. Ca apostol,
Pavel a urmat principiul lui Isus de a interpreta „toate Scripturile”
(Luca 24:27) care Îl indicau pe El, precum și venirea și lucrarea Lui (vezi
Luca 24:25-27). Pentru că Isus este piatra din capul unghiului, clădirea
este construită perfect „în El” (Efeseni 2:20-22) ca „un Templu sfânt”
(2:21) în care să locuiască Dumnezeu (2:22).

**În al patrulea rând,** perspectiva lui Pavel asupra relației dintre
Israel și biserică transmite de asemenea identitatea și caracterul lui
Dumnezeu. Dumnezeul celor din poporul Israel nu este Dumnezeul lor
național, este Dumnezeul întregului pământ. Deși locuința Lui pământească
este poate în Ierusalim, jurisdicția Sa nu este limitată la Iudeea
și împrejurimile ei. În schimb, Dumnezeul creștinilor Își are tronul în
locurile cerești sau în sanctuar și are autoritate asupra oricărei puteri de
pe pământ sau din cer (Matei 6:10; 28:18; Efeseni 1:21), pentru că El este
Creatorul și Răscumpărătorul întregii lumi. De aceea, Dumnezeu cheamă
întreaga lume să se întoarcă la El, să Îi primească harul și să trăiască în
împărăția Lui.

### IV. Aplicație

1. Oamenii iubesc misterele, secretele. Cere-le membrilor grupei tale
să se gândească la următoarele întrebări: V-ați trăit vreodată viața
creștină de parcă ați fi fost păzitorii unei mari taine glorioase, o taină
care v-a schimbat viața pentru totdeauna și care, așa cum o înțelegeți personal, va schimba lumea pentru totdeauna într-un mod categoric
pozitiv? Dacă da, explicați. Ați împărtășit vreodată Evanghelia de
parcă ar fi fost un mare și frumos secret – o taină? Discutați.

2. În Efeseni 3:10, Pavel afirmă că biserica este mijlocul prin care
Dumnezeu Își dezvăluie înțelepciunea în fața domniilor și stăpânirilor
din locurile cerești. Pune-le membrilor grupei tale următoarele întrebări:
Conform înțelegerii voastre, este biserica o dezvăluire în fața
întregului univers a planului de mântuire al lui Dumnezeu? Cum?
Cum este unitatea – cea din biserică în Hristos, cea dintre evrei și
neevrei, cea din familii și din societate – o parte esențială a revelației
mântuitoare a harului și puterii lui Dumnezeu? Discutați răspunsurile
în cadrul grupei.

3. În Coloseni 1:27, un text paralel cu Efeseni 3, Pavel accentuează că
taina pe care Dumnezeu a descoperit-o „sfinților” din biserică este:
„Hristos în voi, nădejdea slavei.” Invită-i pe membrii grupei tale să
împărtășească modul în care ar putea explica această expresie unui
necreștin. Ce vrea să spună apostolul prin formularea: „Hristos în
voi”? Ce raport există între această formulare și expresia: „nădejdea
slavei”? Pe de altă parte, cum vă afectează această „taină” viața de zi
cu zi? Condu-ți grupa într-o discuție pe marginea răspunsurilor date
la aceste întrebări.


