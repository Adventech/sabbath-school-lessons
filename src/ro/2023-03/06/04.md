---
title:  Biserica transmite înțelepciunea divină
date:   01/08/2023
---

`3 Citește Efeseni 3:7-13. Ce spune Pavel aici despre Dumnezeu și acțiunile Lui?`

Pavel susține din nou că este un „slujitor” prin „darul harului lui
Dumnezeu” (Efeseni 3:7; compară cu 3:1,2). Acest dar, la fel ca Evanghelia
în sine, este oferit nu în baza vreunui merit al celui care îl primește, ci
prin harul lui Dumnezeu. Pavel evidențiază această idee descriindu-se
ca „cel mai neînsemnat dintre toți sfinții” (3:8). Există o evoluție interesantă
a înțelegerii de sine la Pavel, observabilă de-a lungul epistolelor,
în ordinea scrierii: (1) Își afirmă statutul de apostol ales de Dumnezeu
(Galateni 1:1); (2) Ulterior se vede ca „cel mai neînsemnat dintre apostoli”
și nedemn să poarte numele de apostol (1 Corinteni 15:9). (3) Aici,
în Efeseni, se declară „cel mai neînsemnat dintre toți sfinții” (3:8).
(4) În final se descrie ca „cel dintâi” dintre păcătoși (1 Timotei 1:15).

Poate că acest mod de gândire al lui Pavel poate explica acest cunoscut
citat din Ellen G. White: „Cu cât te vei apropia mai mult de Isus, cu
atât ţi se va părea că eşti mai păcătos; deoarece vederea ta spirituală va
deveni mai clară, iar imperfecţiunile tale vor fi mai evidente, în contrast
deplin cu natura desăvârşită a lui Isus” (Calea către Hristos, p. 64).

Pavel continuă. În Efeseni 3:10, scrie: „Pentru ca domniile şi stăpânirile
din locurile cereşti să cunoască azi, prin Biserică, înţelepciunea
nespus de felurită a lui Dumnezeu.” Cine sunt „domniile și stăpânirile
din locurile cerești”? Cum le face cunoscută biserica înțelepciunea „felurită”,
sau diversă, a lui Dumnezeu? Deși Efeseni 3:10 nu descrie natura
puterilor,
cel mai potrivit pare să le interpretăm ca puterile răului descrise
în Efeseni 6:11,12. În acest caz, alcătuirea bisericii – care îi unește
pe evrei cu neevreii, cândva părți separate ale omenirii – devine pentru
aceste „domnii și stăpâniri” demonice un semnal clar cu privire la planul
viitor al lui Dumnezeu de a uni „în Hristos toate lucrurile: cele din ceruri
și cele de pe pământ” (1:10). Sunt avertizate că planul lui Dumnezeu
este în desfășurare și distrugerea lor este sigură. Însăși natura unei biserici unite indică înfrângerea lor finală.

`Cum s-ar schimba relațiile dintre membri dacă biserica ta ar lua în serios „fișa postului” făcută bisericii de Pavel în Efeseni 3:10?`