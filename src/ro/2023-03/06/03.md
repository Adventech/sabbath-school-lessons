---
title:  Taina demult ascunsă a Evangheliei
date:   31/07/2023
---

`2 Care este taina care i-a fost încredințată lui Pavel? Efeseni 3:1-6`

În timp ce studiezi Efeseni 3:1-6, observă următoarele:

(1) Pavel scrie această parte a epistolei în special pentru credincioșii
neevrei din bisericile Efesului (3:1).

(2) Pavel pretinde că a primit ceva ce el numește „isprăvnicia harului
lui Dumnezeu care mi-a fost dată pentru voi”, credincioșii dintre neamuri
(3:2, EDCR). Această isprăvnicie, sau lucrare a harului, este modul
lui Pavel de a descrie însărcinarea dată lui de a predica Evanghelia
(„harului lui Dumnezeu”) neevreilor (compară cu 3:7,8).

(3) Pavel susține că i-a fost descoperită o taină, subiect deja atins
în epistolă (vezi, în special, 1:9,10; 2:11-22), „taina lui Hristos” (3:3,4).
Pavel nu dorește să fie considerat inventatorul Evangheliei, dar consideră
că a primit de la Dumnezeu misiunea de a proclama Evanghelia.

(4) Pavel nu este singurul care a primit o descoperire superioară
a acestei taine, deoarece Duhul a descoperit-o și „sfinților apostoli și
proroci” ai lui Hristos, într-un mod superior dezvăluirii planului lui
Dumnezeu generațiilor anterioare (3:5). Termenul „proroci” de aici face
probabil referire la cei care dețineau și manifestau darul profeției în primele
biserici creștine din case particulare, și nu la profeții din Vechiul
Testament. Taina, care a fost cândva ascunsă, devine acum ceea ce am
numi „un secret deschis”.

(5) În final, Pavel declară: „Taina lui Hristos […] adică, neamurile
sunt împreună-moştenitoare cu noi, alcătuiesc un singur trup cu noi şi
iau parte cu noi la aceeaşi făgăduinţă în Hristos Isus, prin Evanghelia
aceea” (3:5,6).

Pavel este entuziasmat de Evanghelie și în mod special de modul în
care este manifestată în biserică, alcătuită atât din iudei, cât și din neamuri.
Aceste două grupuri au devenit cărămizile pentru construirea noii
comunități a lui Dumnezeu, noua Lui marcă de omenire, biserica (vezi
2:14-16). Am putea spune că evreii și neevreii sunt acum transformați
din inamici în „împreună-moștenitori” sau „împreună-întrupați” (parte
dintr-un singur trup, trupul lui Hristos) și „împreună-părtași” la
făgăduința Evangheliei (vezi 3:6).

`Ce atitudini ai față de persoanele de etnie diferită de a ta? Contrazic faptele tale ideea de incluziune promovată de Evanghelie? Ce ar trebui să faci?`