---
title:  Slava în biserică și în Hristos
date:   03/08/2023
---

`5 Pavel încheie pasajul despre rugăciune cu o doxologie – o scurtă declarație poetică de laudă la adresa lui Dumnezeu. Pentru ce Îl laudă pe Dumnezeu? Efeseni 3:20,21`

Pavel și-a relatat rugăciunile pentru credincioși (Efeseni 3:14-19).
Acum se roagă direct și cu putere. Doxologia lui Pavel ridică două întrebări:
(1) Acest pasaj înalță biserica într-un mod nepotrivit, punând-o
pe aceeași treaptă cu Hristos în expresia „a Lui să fie slava în Biserică și
în Hristos Isus”? Deși Pavel este profund interesat de biserică în această
epistolă, este clar că Hristos este Salvatorul bisericii, de vreme ce
Hristos este cel care locuiește în inima credincioșilor (3:17). În doxologie,
Pavel Îl laudă pe Dumnezeu pentru salvarea oferită bisericii prin
Hristos Isus. (2) Expresia „din neam în neam, în vecii vecilor” (3:21)
descrie un viitor nesfârșit al bisericii aici, pe pământ? Epistola către
efeseni conține mari speranțe pentru viitor. De exemplu, Efeseni 4:30
indică „ziua răscumpărării”. De asemenea, credincioșii vor avea parte
de puterea nelimitată, suverană a lui Hristos în veacul viitor (1:21).
Doxologia lui Pavel ar trebui citită ca o celebrare a puterii nesfârșite a lui Hristos exercitate în favoarea credincioșilor.

Analizând al doilea pasaj despre rugăciunile lui Pavel (3:14-21; compară
cu 1:15-23), vedem că el găsește putere în întinderea cosmică a grijii
lui Dumnezeu (3:14,15), în disponibilitatea Duhului Sfânt (3:16), în parteneriatul
cu Hristos Însuși (3:17) și în nemărginirea iubirii lui Hristos
(3:18,19). El și-i imaginează pe credincioși umpluți de „toată plinătatea
lui Dumnezeu” (3:19) și aplaudă aceste realități spirituale prin laudă,
minunându-se din nou de abundența puterii lui Dumnezeu pusă la
dispoziția sfinților (3:20,21).

De fiecare dată când ne simțim copleșiți de probleme, ispite sau îndoieli,
putem să apelăm la acest pasaj optimist cu rugăciuni scrise de
Pavel. Apostolul întemnițat ne ridică privirea spre marele orizont al scopurilor
și harului lui Dumnezeu, amintindu-ne că oricare ar fi împrejurările
noastre prezente, facem parte din planul suprem al lui Dumnezeu
(1:9,10) și puterea Lui acționează în noi.

`Care sunt binecuvântările de la Dumnezeu pe care le prețuiești în mod special? Compune o rugăciune de laudă la adresa lui Dumnezeu pentru ele.`