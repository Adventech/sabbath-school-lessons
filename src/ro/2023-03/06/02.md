---
title:  Pavel, apostol întemnițat
date:   30/07/2023
---

`1 Citește Efeseni 3. Identifică una sau două teme principale. Ce idei importante exprimă Pavel?`

Capitolul 3 din Efeseni are o structură interesantă. Pavel începe cu:
„Iată de ce eu, Pavel, întemnițatul lui Isus Hristos pentru voi, neamurilor…”
(3:1). Apoi trece la ceea ce se dovedește o digresiune destul de
lungă cu accent pe lucrarea lui pentru neamuri (3:2-13). După acest ocol,
el indică o revenire la șirul anterior de gânduri prin repetarea expresiei:
„…Iată de ce” (3:14), versetele 14-21 continuând rezumatul rugăciunii
sale, pe care îl întrerupsese.

Prezentându-se „întemnițatul lui Isus Hristos”, Pavel vrea să spună
că, deși este prizonier al romanilor și pare să se afle sub autoritatea
Imperiului Roman, există un scop divin mai profund care este urmărit
în viața lui. Nu este prizonierul Romei, ci „întemnițatul lui Isus Hristos”
(compară cu Efeseni 4:1).

Faptul că Pavel își menționează necazurile (3:13) și ulterior lanțurile
(6:20) sugerează că nu se află într-un arest oarecum confortabil la domiciliu
(compară cu Faptele 28:16), ci într-o închisoare. A fi într-o închisoare
în primul secol și într-o temniță romană era o adevărată provocare.
Imperiul Roman nu avea închisori bine organizate, cu instalații
sanitare și un program de mese regulat. De fapt, imperiul nici nu avea
nevoie de închisori, deoarece încarcerarea nu era folosită ca modalitate
de pedeapsă. Oamenii se aflau în închisoare numai cât așteptau judecata
sau execuția. Deținuții trebuiau să se descurce singuri, fiind dependenți
de rude și de prieteni să le asigure mâncare și alte lucruri necesare.

Îngrijorările lui Pavel vizează probabil impactul întemnițării lui asupra
credincioșilor, întrucât aceasta era o rușine socială imensă într-o
cultură care gravita în jurul onoarei și rușinii. Poate îi era teamă că unii
se vor întreba: „Cum poate Pavel să fie apostolul și mesagerul lui Hristos
cel înălțat și un prizonier disprețuit?” Așa că Pavel își reinterpretează
întemnițarea, ajutându-i pe credincioși să o vadă ca parte a planului lui
Dumnezeu. El suferă pentru ei („necazurilor mele pentru voi”) și ceea ce
pare o sursă de rușine se va dovedi, de fapt, a fi spre „slava” lor (3:13).

`Cum putem învăța să ne încredem în Dumnezeu și în căile Sale în circumstanțe care pot fi foarte dificile?`