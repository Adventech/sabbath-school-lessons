---
title:  Duhul Sfânt - sigiliu și garanție
date:   06/07/2023
---

`5 În Efeseni 1:13,14, Pavel relatează pe scurt istoria convertirii cititorilor săi. Care sunt etapele?`

Explorând importanța Duhului Sfânt în viața credincioșilor, Pavel
folosește două imagini sau metafore. Mai întâi, Îl descrie ca pe „o pecete”,
un sigiliu, identificând prezența Duhului, care pecetluiește odată
cu apariția Sa, la momentul convertirii. În vechime, sigiliile aveau diferite
scopuri: să autentifice exemplarele anumitor legi și acorduri; să
valideze excelența sau cantitatea conținutului unui recipient (Ezechiel
28:12) sau să legalizeze tranzacții (Ieremia 32:10-14,44), contracte, scrisori
(1 Împărați 21:18), testamente și adopții. Imprimat pe un obiect,
un sigiliu anunța atât apartenența acestuia, cât și protecția de care beneficia.
Prezența Duhului Sfânt în viața lor marchează apartenența
credincioșilor la Dumnezeu și transmite promisiunea lui Dumnezeu de
a-i proteja (compară cu Efeseni 4:30). Au fost „pecetluiți cu Duhul Sfânt,
care fusese făgăduit” (1:13).

„Pavel declară clar că în momentul în care cineva își predă viața lui
Isus și crede în El, Duhul Sfânt îl sigilează (gr., sphragizō) pe acel credincios
în Hristos pentru ziua răscumpărării. Ce adevăr eliberator și încurajator!
Duhul lui Dumnezeu îi marchează pe urmașii lui Hristos cu pecetea
mântuirii încă de când încep să creadă” (Jiří Moskala, „Misinterpreted
End-Time Issues…”, în Journal of the Adventist Theological Society
nr. 1, 2017, p. 95).

A doua imagine pe care Pavel o folosește în dreptul Duhului Sfânt este
cea de „arvună”, de garanție. Duhul Sfânt este garanția moștenirii noastre,
care face trimitere la momentul când vom primi întreaga moștenire
(compară cu 2 Corinteni 1:22; 5:5).

Cuvântul tradus ca „arvună” (arrabōn) era un cuvânt împrumutat
din ebraică și folosit la scară largă în greaca uzuală, sau koine, din vremurile
Noului Testament, pentru a indica „prima tranșă”, „depozitul”
sau „avansul” care face necesar ca plătitorul să facă și alte plăți.

De notat că cei credincioși nu plătesc acest avans, ci Îl primesc de la
Dumnezeu. Prezența prețioasă a Duhului Sfânt în viața credincioșilor,
spune Pavel, este o primă tranșă din moștenirea completă a salvării și
răscumpărării, care va veni odată cu revenirea lui Hristos. Sarcina noastră
este să primim ce ne-a fost oferit în Isus, cu o inimă recunoscătoare
și supusă.