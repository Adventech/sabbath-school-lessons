---
title:  Viața trăită în laudă pentru slava Sa
date:   05/07/2023
---

**„În El am fost făcuţi şi moştenitori, fiind rânduiţi mai dinainte, după hotărâreaAceluia care face toate după sfatul voii Sale, ca să slujim de laudă slavei Sale, noi, care mai dinainte am nădăjduit în Hristos” (Efeseni 1:11,12).**

Credincioșii din Efes par să fi pierdut simțul clar al identității lor de
creștini, par să-și fi pierdut cumpătul (vezi Efeseni 3:13). În acord cu
ceea ce a afirmat anterior (1:3-5), Pavel dorește din nou să le consolideze
identitatea de creștini. Credincioșii nu sunt victime ale unor decizii
aleatorii, arbitrare din partea unor zeități sau puteri astrale. Sunt copiii
lui Dumnezeu (1:5) și au acces la multe binecuvântări prin Hristos, pe
baza sfaturilor profunde și a deciziilor eterne ale lui Dumnezeu. Scopul,
sfatul și voia lui Dumnezeu (1:11) sunt cele aduse la îndeplinire în viața
lor, în concordanță cu planul mai larg al lui Dumnezeu de unire a tuturor
lucrurilor în Hristos (1:10). Ei pot avea încredere nezdruncinată în statutul
lor înaintea lui Dumnezeu și în eficacitatea binecuvântărilor pe care
El le oferă. Viața lor ar trebui să transmită sonor mesajul din Efeseni
1:3-14 – Binecuvântat fie Dumnezeu, Tatăl Domnului nostru, Isus Hristos!

`4 Compară ideea de moștenire din versetele 11, 14 și 18 din Efeseni 1. De ce crezi că este importantă această idee pentru Pavel?`

Ai primit vreodată o moștenire după moartea cuiva? Poate o rudă
ți-a lăsat un bun valoros sau o sumă considerabilă de bani. Din punctul
lui Pavel de vedere, în virtutea morții lui Hristos creștinii au primit
o moștenire de la Dumnezeu (1:14) și au devenit o moștenire pentru
Dumnezeu (1:18).

În Vechiul Testament, poporul lui Dumnezeu este uneori perceput
ca „moștenirea” Lui (Deuteronomul 9:29; 32:9; Zaharia 2:12). Această
idee de a fi sau a deveni moștenirea lui Dumnezeu este clară în Efeseni
1:18 și este cel mai probabil sensul din Efeseni 1:11 (care s-ar traduce
ca: „În El am devenit o moștenire”). Ca element central al identității lor
creștine, Pavel le dorește credincioșilor să își cunoască valoarea pentru
Dumnezeu. Nu numai că au o moștenire de la Dumnezeu (1:14; 3:6,
compară cu 5:5), dar și sunt moștenirea lui Dumnezeu.

`Care este diferența dintre a lucra pentru a obține ceva și a moșteni respectivul lucru? Cum ne ajută această idee să înțelegem ce ne-a fost dat în Isus?`