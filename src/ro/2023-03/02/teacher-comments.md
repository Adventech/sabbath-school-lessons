---
title:  Material Pentru Instructori
date:  07/07/2023
---

### I. Privire generală

Studiul din această săptămână se concentrează asupra modului în
care Pavel ne învață – pe noi și pe efeseni – să ne numărăm binecuvântările.
Nu binecuvântările pe care le considerăm noi importante, ci binecuvântările
adevărate de care omenirea are disperată nevoie. Dumnezeu,
după cum evidențiază Pavel, este Cel care ne oferă aceste binecuvântări,
prin Hristos. Prin Hristos, am fost aleși și acceptați de Dumnezeu.
Suntem ai Lui și El este al nostru. Dumnezeu ne prețuiește și ne consideră
moștenirea Sa, și noi, la rândul nostru, Îl prețuim și Îl considerăm
moștenirea noastră. Prin Hristos, am fost iertați și răscumpărați.
Prin Hristos, primim planul suprem de salvare oferit de Dumnezeu. Prin
Hristos, omenirea are singura ei șansă la unitate și armonie. În Hristos,
trăim plini de bucurie și de laudă. Datorită lui Hristos, primim sigiliul
lui Dumnezeu și o pregustare a mântuirii veșnice. Datorită lui Hristos,
putem primi prezența și darurile Duhului Sfânt. Darurile lui Dumnezeu
sunt în primul rând spirituale, în sensul că Duhul Sfânt este Cel care ni
le oferă. Duhul Sfânt ne aduce aceste daruri chiar din tărâmurile cerului.
Toate aceste bogății sunt darurile lui Dumnezeu pentru noi toți, pentru
că noi nu facem nimic – și nici nu am putea face vreodată ceva – pentru
a le merita. Dumnezeu este Cel care ne oferă aceste daruri gratuite,
din inima Lui plină de iubire pentru noi. Pe toți cei care acceptă aceste
daruri Dumnezeu îi predestinează să fie pecetluiți și să aibă parte de pregustarea
binecuvântărilor veșnice ale împărăției Sale.

### II. Temele studiului

1. Prin Hristos, Dumnezeu a revărsat asupra noastră multe daruri: alegerea,
adoptarea, răscumpărarea, iertarea, bucuria mântuirii, unitatea
și armonia în cadrul omenirii, prezența în om a Duhului Sfânt ca
avans pentru ce urmează să primim la revenirea lui Hristos.

2. Răspunsul nostru la darurile divine încărcate de har este o viață de
laudă și adorare prin Hristos și pentru Hristos.

3. Prin Duhul Sfânt, avem parte de o pregustare a vieții noastre veșnice
viitoare.

### II. Comentariu

**Domnul nostru Isus Hristos**

Este important să observăm modul în care Pavel scrie despre
Mântuitorul nostru. Rareori face referire la El doar prin apelativul
„Isus” (Efeseni 4:21). Pentru Pavel, Mântuitorul nostru este „Domnul
Isus” (1:15), „Domnul (nostru,) Isus Hristos” (1:2,3,17; 5:20; 6:23,24),
„Hristos Isus, Domnul nostru” (3:11), „Isus Hristos” (1:5; 2:20), „Hristos
Isus” (1:1; 2:6,7,10,13; 3:1,6,21), „Hristos” (1:10,12; 2:5,12,13; 3:4,8,17,19;
4:7,13,15,20,32; 5:2,5,21,23,24,25,29,32; 6:5,6) sau „Domnul” (2:21;
4:1,5; 5:8,10,17,19,22; 6:7,8,10,21).

Evident, un motiv pentru această diversitate de nume este venerația
care trebuie să caracterizeze limbajul și atitudinea creștinului – cu atât
mai mult ale teologului creștin. Dar aceste apelative transmit mai mult
decât respect pentru Stăpân. Când Îl numește pe Isus „Domnul”, Pavel Îl
slăvește ca Domnul înviat Isus Hristos, Mântuitorul, prin care avem parte
de învierea din păcatele noastre și prin intermediul căruia vom avea
parte de învierea finală din mormânt. Învierea lui Isus Hristos și propria
noastră înviere sunt cruciale pentru viața și teologia lui Pavel, pentru că
se află chiar în centrul planului lui Dumnezeu de răscumpărare (Efeseni
2:1-6). Tema învierii transformă întreaga viziune pe care o are Pavel asupra
vieții și salvării. Ar trebui să fie esențială și pentru viziunea noastră.

**Teologia doxologică**

Pavel a scris Efeseni 1:3-14 într-un stil pe care l-am putea numi „teologie
doxologică”. Teologii consideră că teologia creștină trebuie să înceapă
și să se încheie cu doxologie (laudă) – ba, mai mult, trebuie să fie
doxologie. Pentru că Pavel se numără printre primii teologi doxologici,
teologia lui nu este o abordare rece, pur rațională, schematică și neutră
a unui concept și nici nu scrie în acest stil doxologic doar grație stilului
epistolar obișnuit în acea perioadă. Atunci când imortalizează în scris
frumoasa teologie creștină cu privire la cine este Dumnezeu și ce a făcut
dragostea lui Dumnezeu pentru noi (la întruparea lui Hristos Isus,
la moartea Lui, la învierea Lui, la bucuria, pacea, speranța și profunda
transformare a omenirii prin Hristos), Pavel contemplă și descrie cu
însuflețire magnificele și fundamentalele minuni ale acestei vieți și ale
vieții viitoare. Din acest motiv, când consemnează aceste lucruri pentru
frații și surorile lui din Efes, Pavel nu se poate abține să nu izbucnească
în închinare și adorare față de Dumnezeul măreț pe care Îl descrie.

Pentru Pavel, Dumnezeu nu este un simplu concept, ci Dumnezeu este
Tatăl nostru, Creatorul nostru și Mântuitorul nostru. Același Dumnezeu
este plin de iubire, putere, dreptate și har. El este întotdeauna gata să ne
protejeze și să ne salveze. Este întotdeauna gata să ne ofere daruri și binecuvântări
ca să ne putem bucura la maximum în împărăția Lui, acum
și în viitor. Cum ar fi putut să scrie Pavel despre un astfel de Dumnezeu
și despre marea salvarea oferită de El fără să izbucnească în laude pline
de bucurie?

**Binecuvântări din locurile cerești**

Pavel insistă că Dumnezeul nostru este în mod fundamental un
Dumnezeu al binecuvântărilor. Dar binecuvântările pe care Dumnezeu
ni le oferă nu sunt pur și simplu binecuvântări materiale sau pământești
– binecuvântări care nu au nicio legătură cu realitățile spirituale sau
eterne. Mai degrabă, binecuvântările lui Dumnezeu sunt binecuvântări
din sferele cerești, din sfera Lui. Evidențiind această idee, Pavel extinde
scena mântuirii. Mântuirea nu este o soluție minusculă la o mică problemă
umană temporară, deși include și acel aspect. Operațiunea de salvare
nu se petrece doar într-un colț al lumii (deși, într-un anumit sens, Isus
a murit într-un colț al universului și într-un colț al Imperiului Roman).
Pentru Pavel, mântuirea este un proces care are loc la o scară cosmică.
Pavel ne ia pe înălțimile năucitoare ale epouranios – sferei, împărăției
cerești.

Cuvântul grecesc epouranios are câteva sensuri. Pe de-o parte, înseamnă
spiritual sau dumnezeiesc, în opoziție cu pământesc sau păcătos
(vezi Ioan 3:12; Evrei 3:1). Pe de altă parte, face referire la
dimensiuni
spațiale (1 Corinteni 15:40,41). Pavel combină în anumite
contexte dimensiunea spațială cu cea spirituală a cuvântului epouranios
(1 Corinteni 15:48,49). De exemplu, epouranios din Efeseni 1:3 pare
să facă referire la o realitate spirituală: aceea că Dumnezeu ne binecuvântează
cu binecuvântări care se găsesc în Hristos. (În limba română,
în versiunile VDC, EDCR, NTR etc., sunt redate ambele sensuri – cel
spiritual și cel spațial: „binecuvântări duhovnicești, în locurile cerești,
în Hristos”, n.r.). În același capitol, Pavel descrie cerul ca un loc în
spațiu, altul decât pământul (1:10). În Efeseni 1:20, Pavel amintește de
epouranios în contextul înălțării lui Hristos la tronul lui Dumnezeu.
Prin urmare, „locurile cerești” ale lui Pavel nu sunt niște sfere neoplatonice
eterice, care descriu lumea divină imaterială și în care duhul imaterial
lipsit de trup ar călători după moarte.

Dat fiind contextul biblic mai larg, noțiunea de „locuri cerești” este un
concept biblic foarte bogat. Pe de o parte, „cerurile” fac referire la întregul
univers creat de Dumnezeu (Geneza 1:1; Psalmii 8:3; 19:1; 2 Cronici
6:18), în toată splendoarea lui. Pe de altă parte, Biblia redă și un alt sens
al cuvântului „ceruri”, mai apropiat de sensul folosit de Pavel în Efeseni,
în care apostolul leagă locurile cerești de creație și de mântuire. Când a
creat universul, Dumnezeu nu a rămas în afara universului (Biblia nu
îmbrățișează deismul). În schimb, Dumnezeu a ales să intre în univers
în calitate de Creator, Susținător și Rege al acestuia (Psalmii 11:4) și să
stabilească o relație specială, personală cu ființele pe care le-a creat după
chipul Său (Geneza 1:26-28). Această relație ia diverse forme. Una dintre
ele constă în faptul că, în omniprezența Sa, Dumnezeu a fost – și este
– prezent în întregul univers (Psalmii 139:7,8). Această idee înseamnă
că ne putem ruga lui Dumnezeu oriunde, în orice situație, și El ne aude
în timp real.

Dar Biblia mai descrie un mod în care Dumnezeu Se întâlnește și
relaționează cu populația universului. Mulți autori biblici accentuează
că Dumnezeu a ales un loc în ceruri unde Și-a întemeiat tronul de iubire
și dreptate (Psalmii 103:19,20). În acel loc, Dumnezeu Își manifestă permanent
prezența vizibilă și guvernarea asupra universului. În și din acel
loc ceresc, Dumnezeu binecuvântează universul prin actele providenței
Lui iubitoare. La tronul Lui, S-a întâlnit cu toate ființele inteligente (Iov
1:6); acolo toate ființele inteligente din univers răspund prin închinare
și adorare la prezența, providența, iubirea și conducerea dreaptă a lui
Dumnezeu.

Biblia asociază tronul lui Dumnezeu cu templul ceresc al lui Dumnezeu
(Psalmii 11:4; 103:19,20; compară cu Exodul 25:8,9), cu „cerurile”
sau „locuința”/„locul locuinței” lui Dumnezeu (2 Cronici 6:21,23,25,
30,33,35,39). În rugăciunea lui de consacrare, Solomon a asociat templul
lui Dumnezeu cu locuința lui Dumnezeu din ceruri (vezi și 2 Cronici
6:2,18,40,41). Împotriva tronului din sanctuarul ceresc a luptat Lucifer,
acuzându-L pe Dumnezeu că ar fi lipsit de iubire și că avea un caracter și
o guvernare nedrepte. La acel tron S-a înălțat Isus după ce a dezvăluit și
a demonstrat pe deplin caracterul iubitor și drept al lui Dumnezeu.

Și în Epistola sa către evrei, Pavel asociază cerurile cu tronul lui
Dumnezeu și cu sanctuarul ceresc: „Avem un Mare-Preot care S-a aşezat
la dreapta scaunului de domnie al Măririi, în ceruri, ca slujitor al
Locului Preasfânt şi al adevăratului cort, care a fost ridicat nu de un om, ci de Domnul” (Evrei 8:1,2; vezi și 1:8; 4:16; 9:23-25; 12:2,22-24). Prin
urmare, la fel ca în Epistola sa către evrei și la fel ca Daniel (Daniel 7),
ca Solomon (2 Cronici 6) și mai târziu ca Ioan (Apocalipsa 4 și 5), Pavel
îndreaptă atenția cititorilor săi spre locul ceresc al lui Dumnezeu, spre
tronul Său și sanctuarul Său ceresc, de unde Dumnezeu Își binecuvântează
poporul cu toate binecuvântările pe care le-a avut în minte în planurile
sale originale de a crea și a salva omenirea prin Hristos.

**Ilustrație: Întrerupătorul automat**

În trecut, numeroși oameni au murit în urma electrocutării domestice
accidentale. Casele moderne sunt echipate cu un dispozitiv de protecție
ingenios numit întrerupător automat cu împământare. Întrerupătorul
automat simte orice fluctuație din sistem și întrerupe curentul electric în
doar câteva milisecunde. În acest mod, dacă un copil pune un obiect metalic
într-o priză, întrerupătorul automat se va activa și va opri alimentarea
cu energie electrică, salvând astfel copilul de la moarte. Dumnezeu a
plănuit să creeze lumea noastră și să o încununeze cu oameni inteligenți
și liberi, care puteau alege să Îl respingă pe Dumnezeu și astfel să poată
păcătui. Consecințele păcătuirii (precum consecința atingerii unui cablu
electric sub tensiune) presupuneau moartea păcătosului. Dumnezeu le-a
spus lui Adam și Evei că aveau să moară în clipa sau în ziua în care ar
fi păcătuit (Geneza 2:17). Cu toate acestea, nu au murit. Dimpotrivă, au
realizat ce se întâmplase și au fugit de Dumnezeu (Geneza 3:6,7). S-ar
putea argumenta că prima pereche a murit în mod spiritual sau că a fost
condamnată la moarte pe termen lung.

Deși aceste răspunsuri merită luate în considerare, Evanghelia, mai
ales așa cum este explicată de Pavel în Efeseni, oferă un răspuns mai
amplu la întrebarea de ce Adam și Eva nu au murit imediat pentru păcatul
lor. Potrivit lui Pavel, înainte de întemeierea lumii (Efeseni 1:4),
Dumnezeu a încorporat în planul creației o măsură de siguranță, un întrerupător
spiritual automat. Când au căzut în păcat, Adam și Eva trebuiau
să moară, pentru că atinseseră „firul neizolat” al păcatului. Cu toate
acestea, Adam și Eva nu au murit imediat, pentru că planul de mântuire,
creat de Dumnezeu înainte de întemeierea lumii, a fost activat imediat.
Acel plan era Hristos și oricine crede în Hristos, oricine alege să fie găsit
„în Hristos”, să fie eliberat de puterea și consecințele păcatului, de vină,
înstrăinare și moarte.

### IV. Aplicație

1. Caută împreună cu membrii grupei tale moduri în care puteți organiza,
ca grupă, servicii divine de recunoștință – în viața personală, în
viața de familie, în comunitatea sau în biserica locală. Aceste servicii
de închinare ar putea avea diferite teme: recunoștință pentru planul
de mântuire și modul în care ne-a transformat viața personală;
recunoștință pentru dragostea lui Hristos așa cum se manifestă în
viața noastră și a comunității sau recunoștință pentru iertare așa cum
se manifestă în viața noastră personală și a comunității.

2. Cere-le membrilor grupei să se gândească la această întrebare: Cât de
nobil, de solemn este modul lor de comunicare? Cu alte cuvinte, cum
demonstrează zilnic prin ceea ce vorbesc, scriu sau prezintă grafic faptul
că viața lor a fost atinsă, și transformată, de harul lui Dumnezeu și
de o viziune asupra lumii care Îl are în centru pe Domnul cel înălțat
și teologia Sa? Cât de mult se simt afectați membrii grupei tale de
realitățile veșnice din locurile cerești? În ce măsură se aseamănă cu
Pavel prin ceea ce vorbesc și cum vorbesc? Roagă-i pe membrii grupei
să analizeze modul în care vorbesc cu familia, cu prietenii, colegii de
muncă și cu oamenii din locurile publice. Provoacă-i să analizeze modul
în care scriu e-mailuri sau mesaje pe diferite platforme de socializare.
De asemenea, provoacă-i să analizeze conținutul conversațiilor
lor personale cu familia, prietenii și colegii, pentru a-L reflecta pe
Hristos și a deveni mai concentrați asupra Lui.

3. În Efeseni 1:5, Pavel scrie că Dumnezeu „ne-a rânduit mai dinainte
să fim înfiaţi prin Isus Hristos, după buna plăcere a voii Sale”. Mulți
creștini cred că acest text înseamnă că apostolul susține conceptul de
predestinare în sensul că Dumnezeu ne-a ales să fim mântuiți și că nu
putem face nimic să ne opunem voii Sale sau să Îi schimbăm decizia
în această privință. Cum ar explica membrii grupei tale acest text următoarelor
categorii de persoane: (1) prietenilor lor creștini care cred
în predestinare și (2) prietenilor sau vecinilor lor necreștini?

4. Ce acțiuni de mărturisire și evanghelizare ar putea face membrii bisericii
voastre locale pentru localitățile din jur fără prezență adventistă?
Discutați în cadrul grupei.

