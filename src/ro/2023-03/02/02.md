---
title:  Aleși și acceptați prin Hristos
date:   02/07/2023
---

Un bilet de mulțumire include de obicei o descriere a darului sau darurilor
primite. Pavel include o listă lungă de daruri, în Efeseni 1:3-14,
mulțumindu-I lui Dumnezeu pentru binecuvântările Evangheliei. El Îl
laudă pe Dumnezeu pentru că „ne-a binecuvântat cu tot felul de binecuvântări
duhovnicești” (1:3). Faptul că binecuvântările sunt duhovnicești
(gr., pneumatikos) sugerează că ne sunt date prin Duhul (gr. pneuma),
anticipând pasajul de încheiere a binecuvântării lui Pavel, care apreciază
lucrarea Duhului în viața credincioșilor (1:13,14).

Efeseni 1:3-6 transmite printr-un limbaj înălțător modul în care
Dumnezeu ne vede prin Hristos. Înainte de crearea lumii, Dumnezeu
ne-a ales în Hristos și a hotărât că ar trebui să fim „sfinți și fără prihană”
în prezența Lui (1:4; compară cu 5:27), ca fii și fiice prețioase în virtutea
faptului că am fost creați și răscumpărați „prin Isus Hristos” (1:5).
Încă dinainte ca soarele să înceapă să strălucească, strategia divină a fost
aceea ca noi să fim acceptați „în Cel Preaiubit” (1:6, EDCR). Pe scurt,
intenția lui Dumnezeu este ca noi să fim mântuiți. Ne pierdem mântuirea
numai prin alegerile noastre păcătoase.

`1 Expresia „în locurile cerești” apare în Noul Testament doar în Efeseni. Ce înseamnă? Studiază modul în care este utilizată. Vezi Efeseni 1:3,20; 2:6; 3:10; 6:12 și compară cu utilizarea expresiei „în cer/ceruri” din Efeseni 3:15; 6:9.`

În Efeseni, expresiile „în locurile cerești” și „în cer/ceruri” indică cerul
ca: locuință a lui Dumnezeu (1:3; 6:9), locul în care se află puterile
spirituale (1:10,20,21; 3:10,15; 6:12) și locul unde S-a înălțat Hristos la
dreapta Tatălui (1:20). În prezent, credincioșii au acces la aceste „locuri
cerești” ca la o sferă din care li se oferă binecuvântări spirituale prin
Hristos (1:3; 2:6). Deși au devenit o boltă cerească pentru binecuvântarea
credincioșilor, „locurile cerești” sunt încă spațiul conflictului cu puterile
răului care contestă domnia lui Hristos (3:10; 6:12).

`Meditează asupra versetului 4 din Efeseni 1, care spune că am fost aleși în El, în Hristos, „înainte de întemeierea lumii”. Ce crezi că înseamnă? Cum ne dezvăluie iubirea lui Dumnezeu pentru noi și dorința Lui ca să fim mântuiți?`