---
title:  Marele plan divin centrat pe Hristos
date:   04/07/2023
---

`3 Care este planul lui Dumnezeu „la împlinirea vremurilor” și cât de extinsă este raza sa de acțiune? Efeseni 1:9,10`

Pavel numește în trei feluri planul lui Dumnezeu: (1) „taina voii Sale”,
(2) „planul pe care-l alcătuise în Sine Însuși” și (3) planul pentru „împlinirea
vremurilor”. Care este planul suprem, final al lui Dumnezeu? Să
unească totul, de pretutindeni, în Isus.

Termenul pe care îl folosește Pavel pentru a descrie acest plan este
unul pitoresc (gr., anakephalaiōsasthai) – a „conduce” sau „a aduna”
toate lucrurile în Hristos. În practicile antice de contabilitate, se „aduna”
o coloană de cifre, iar totalul se adăuga deasupra lor. Isus Se află în fruntea
planului escatologic final al lui Dumnezeu. Acest plan care se concentrează
pe Hristos a fost făcut „înainte de întemeierea lumii” (Efeseni
1:4) și este atât de amplu încât cuprinde tot timpul („împlinirea vremurilor”)
și tot spațiul („toate lucrurile: cele din ceruri și cele de pe pământ”).
Pavel anunță unitatea în Hristos ca marele obiectiv divin pentru univers.

Luând în discuție subiectul planului lui Dumnezeu la „împlinirea
vremurilor” (1:10), Pavel conturează o temă pe care o va integra în întreaga
scrisoare. Dumnezeu Își începe planul de a uni toate lucrurile –
întemeiat pe moartea, învierea, ridicarea la cer și înălțarea lui Isus pe
tron (1:15 – 2:10) – prin înființarea bisericii și unirea în ea a elementelor
disparate ale omenirii: evreii și neevreii (2:11 –3:13).

Astfel, biserica le semnalează puterilor răului că planul lui Dumnezeu
este în desfășurare și stăpânirea lor dezbinătoare se va sfârși (3:10),
după cum spune Biblia în Apocalipsa 12:12 –„Diavolul s-a coborât la voi
cuprins de o mânie mare, fiindcă ştie că are puţină vreme.”

A doua jumătate a scrisorii lui Pavel începe cu o chemare înflăcărată
la unitate (Efeseni 4:1-16) și continuă cu un lung îndemn la evitarea
comportamentului care distruge unitatea și la crearea, în schimb, a
solidarității cu ceilalți credincioși (4:17 – 6:9). Pavel încheie cu imaginea
încurajatoare a bisericii ca armată unită, participând cu zel la răspândirea
păcii în numele lui Hristos (6:10-20).

`Cum poți recunoaște și aprecia faptul că răscumpărarea de care ai beneficiat în Isus este parte din ceva cuprinzător și măreț, un element din planul calculat și suprem al lui Dumnezeu de a uni toate lucrurile în Hristos?`