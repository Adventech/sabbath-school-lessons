---
title:  Răscumpărare scumpă, iertare din belșug
date:   03/07/2023
---

Păcatul fusese o forță întunecată dominantă în viața destinatarilor
scrisorii lui Pavel. El îi descrie drept morți vii în experiența lor anterioară
– „morți în greșelile și în păcatele voastre” (2:1) – care umblau sau
trăiau după cum le poruncea Satana (2:1-3). Sclavi ai păcatului și ai lui
Satana, nu aveau nicio putere să se elibereze. Aveau nevoie de salvare.
Dumnezeu i-a salvat prin faptele Lui pline de har în Hristos, iar Pavel
apreciază două noi binecuvântări ale harului divin în viața credincioșilor:
răscumpărarea și iertarea.

`2 Citește Efeseni 1:7,8. Răscumpărarea este o idee întâlnită des în Noul Testament. Compară modurile în care apare în Coloseni 1:13,14; Tit 2:13,14 și Evrei 9:15. Ce au în comun aceste pasaje cu Efeseni 1:7,8?`

Cuvântul grecesc tradus ca „răscumpărare” în Efeseni 1:7 este
apolutrōsis, folosit la origine pentru cumpărarea libertății unui sclav
sau plata pentru eliberarea unui prizonier. Parcă se și aude glasul negustorului
de sclavi care își scoate marfa la licitație și zăngănitul rece al
lanțurilor de sclavi. Când ia în discuție răscumpărarea, Noul Testament
evidențiază costul eliberării robilor.

Libertatea noastră vine cu un preț extraordinar: „În El [Isus] avem
răscumpărarea, prin sângele Lui” (1:7). Ideea de răscumpărare pune
preț și pe generozitatea plină de har a lui Dumnezeu manifestată prin
faptul că a plătit scump pentru libertatea noastră. Dumnezeu ne redă
libertatea și demnitatea. „A fi răscumpărat înseamnă a fi tratat ca o persoană,
nu ca un obiect. Înseamnă a deveni cetățean al cerului în loc de a
fi sclav al pământului” (Alister E. McGrath, What Was God Doing on the
Cross?, 1992, p. 78).

De notat că ideea conform căreia Dumnezeu îi plătește lui Satana
prețul răscumpărării este una medievală, nu biblică. Dumnezeu nici nu
îi datorează, nici nu îi plătește lui Satana nimic.

Beneficiile Calvarului includ și „iertarea păcatelor” (1:7). Pe cruce,
Hristos Și-a asumat prețul pentru păcatele noastre, atât trecute, cât și viitoare,
și „a șters zapisul cu poruncile lui, care stătea împotriva noastră”
(Coloseni 2:14). Făcând, prin Hristos, această lucrare de răscumpărare
și iertare, Dumnezeu acționează ca Tatăl nostru generos, răspândind
„din belșug peste noi” „bogățiile harului Său” (Efeseni 1:8,7).

`Ce înseamnă pentru tine că, prin jertfa ispășitoare a lui Hristos, ești iertat și răscumpărat? Te simți cumva nedemn de ea? (Nu ești nedemn; pentru asta este crucea.)`