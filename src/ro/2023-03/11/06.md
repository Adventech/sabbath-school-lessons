---
title:  Stăpâni care sunt sclavi
date:   07/09/2023
---

În ultimele cuvinte ale lui Pavel adresate sclavilor, termenul „slobod”
din formularea „fie rob, fie slobod” (Efeseni 6:8) face referire la stăpânii
de sclavi, astfel că Pavel face trecerea la sfaturile pentru ei, închipuindu-i
pe robi și pe stăpâni stând pe picior de egalitate înaintea lui Hristos la
judecată (compară cu 2 Corinteni 5:10; Coloseni 3:24,25).

`5 Imaginează-ți că ești un stăpân creștin de sclavi care ascultă citindu-se Epistola către efeseni în biserica din casa ta. Cum ai reacționa la acest sfat, oferit în prezența sclavilor tăi? Efeseni 6:9`

Pavel se adresează stăpânilor de sclavi apelând la contrastul dintre
„domni” (gr., hoi kurioi, tradus ca „stăpâni”), care aveau obiceiul
să își amenințe sclavii, și „Domnul” (ho kurios; tradus ca „Stăpânul”/
„Domnul”, NTR), Hristos, care nu „are în vedere fața omului”. Pavel le
cere stăpânilor să se poarte „la fel cu ei”, cu sclavii, lucru șocant pentru un
proprietar de sclavi din secolul I. Stăpânii ar trebui să le răspundă sclavilor
lor cu fapte de bunătate guvernate de loialitatea lor față de Hristos,
ceea ce corespunde cu ceea ce Pavel tocmai le ceruse sclavilor (Efeseni
6:5-8). Le spune să nu-și mai amenințe sclavii, o practică obișnuită într-o
vreme în care stăpânii administrau o gamă largă de pedepse, inclusiv
bătaia (1 Petru 2:20), abuzul sexual, vinderea (și separarea de cei dragi),
munca extremă, înfometarea, încătușarea, înfierarea și chiar moartea.

Pavel își susține porunca cu două motivații, care îi cheamă pe stăpânii
de sclavi să privească dincolo de structurile sociale din lumea grecoromană:
(1) Ei și presupușii lor robi sunt împreună robi ai unui singur
Stăpân („ştiţi că Stăpânul lor şi al vostru este în cer”; compară cu Coloseni
4:1). (2) Stăpânul ceresc îi judecă pe toți fără părtinire. De vreme ce propriul
lor Stăpân îi tratează pe cei considerați robi ca egali cu toți oamenii,
și stăpânii de sclavi ar trebui să facă la fel (compară cu Filimon 15,16).

Mare parte din mesajul lui Pavel din Efeseni este deosebit de încurajator
pentru sclavii creștini: adoptarea ca fii (1:5); răscumpărarea (1:7);
moștenirea (1:11,14; 3:6); întronarea alături de Isus (2:6); transformarea
în „împreună-cetățeni”, membri „din casa lui Dumnezeu” (2:19; compară
cu 3:14,15) și părți integrale din trupul lui Hristos (vezi 3:6; 4:1-16).
Versetele 5-9 din Efeseni 6 activează toate învățăturile din epistolă și le
fac funcționale în relațiile dintre robi și stăpâni, inclusiv sfaturile privitoare
la vorbire (4:25-32) și la moralitatea sexuală (5:1-14).