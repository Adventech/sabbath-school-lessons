---
title:  Sclavia în Scriptură și în istorie
date:   05/09/2023
---

`3 Citește sfaturile pentru sclavi și stăpânii de sclavi: Efeseni 6:5-9; Coloseni 3:22 – 4:1; 1 Corinteni 7:20-24; 1 Timotei 6:1,2; 1 Petru 2:18-25. Cum ai rezuma aceste sfaturi?`

Este surprinzător să-l auzi pe Pavel adresându-se stăpânilor creștini
de sclavi și să ți-i imaginezi pe sclavii creștini și pe stăpânii lor creștini
așezați unii lângă alții în bisericile din casele particulare din Efes. Sclavia
din lumea greco-romană se putea deosebi în mod semnificativ de sclavia
din Lumea Nouă (America de Nord și de Sud, plus Oceania). Sclavii
nu făceau parte dintr-un singur grup etnic. Sclavii din casele de la oraș
primeau uneori șansa la educație și puteau lucra ca arhitecți, doctori și
filozofi. Uneori, după o perioadă, acestor sclavi li se oferea libertatea,
dar majoritatea sclavilor nu erau niciodată eliberați. În încercarea de
evidențiere a acestor diferențe, unele traduceri mai recente ale Bibliei
redau termenul grecesc doulos („robi/sclavi”) din Efeseni 6:5-8 ca „slujitori”.
Totuși aceste particularități se practicau neuniform, sclavii din
zonele rurale având parte de obicei de muncă grea. Indiferent unde slujeau,
sclavii erau sub puterea și autoritatea aproape nelimitată a stăpânului,
fiind proprietatea acestuia, împreună cu soții sau soțiile și copiii
lor. Strigătul fostului sclav Publilius Syrus este tulburător: „Să mori
e frumos, pe lângă să fii umilit ca sclav.” Dată fiind varietatea acestor
realități, traducerea lui doulos prin „sclav” este de preferat.

Sclavia era atotprezentă în lumea lui Pavel. El o abordează nu ca un
reformator social, ci ca un pastor care îi sfătuiește pe credincioși cum
să-și gestioneze realitățile prezente și cum să adopte o nouă viziune bazată
pe transformarea individuală a credinciosului, cu posibile implicații
sociale ulterioare. „Perspectiva lui nu viza eliberarea sclavilor din
Imperiul Roman. Ci […] altceva […], și anume, o părtășie a noii creații,
bazate pe relația frățească în virtutea adopției ca fii ai lui Dumnezeu.
[…] Pentru Pavel, revoluția socială trebuia să apară în biserică, în trupul
lui Hristos, la nivel local și în biserica creștină din casele particulare și în
casele creștine” (Scot McKnight, The Letter to Philemon, 2017, p. 10, 11).

`Una dintre marile pete ale istoriei creștine este folosirea acestor pasaje biblice pentru a justifica sclavia. Ce mesaj înfricoșător ar trebui să extragem despre grija cu care trebuie tratat Cuvântul lui Dumnezeu?`