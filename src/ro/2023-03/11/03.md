---
title:  Sfaturi pentru părinți
date:   04/09/2023
---

`2 Compară Efeseni 6:4 cu Coloseni 3:21. Ce motiv apare în Coloseni 3:21 pentru a nu-i enerva pe copii?`

Sirah, un document iudaic valabil în zilele lui Pavel, le oferă taților
sfaturi despre cum să se comporte cu copiii lor: „Cine își iubește fiul îl
bate des cu nuiaua. […] Răsfață un copil, și el te va teroriza; joacă-te cu
el, și el te va întrista. […] Pedepsește-ți copilul și fă-i jugul greu, ca să nu
fii rănit de lipsa lui de rușine” (Sirah 30:1,9,13).

Sfatul lui Pavel are un cu totul alt ton. El le adresează părinților mai
întâi o poruncă negativă: „Nu întărâtați la mânie pe copiii voștri”, apoi
una pozitivă: „Creșteți-i în mustrarea și învățătura Domnului” (6:4). În
zilele lui Pavel, tații aveau putere legală deplină asupra copiilor lor, care
erau considerați proprietatea acestora. Tații aveau dreptul să aplice pedepse
violente și chiar și să îi omoare. Fără îndoială, în unele privințe,
puterea unui tată asupra copiilor depășea puterea unui stăpân asupra
sclavilor. Pavel nu sprijină o astfel de putere, ci clarifică și reconturează
cu mult curaj relațiile de familie. În contextul loialității supreme față
de Hristos, Pavel îi invită pe părinții creștini să își reconsidere folosirea
puterii, de vreme ce copiii, provocați la mânie, nu vor fi într-o situație
favorabilă acceptării „mustrării și învățăturii Domnului” (6:4).

„Tați și mame, voi trebuie să reprezentați atitudinea lui Dumnezeu în
familie. Trebuie să cereți ascultare, dar nu printr-o furtună de cuvinte, ci
într-o manieră binevoitoare și iubitoare. […] Fiți plăcuți acasă! Abținețivă
de la orice cuvânt care ar genera o nesfântă ieșire nervoasă! Porunca
divină este: «Părinților, nu întărâtați la mânie pe copiii voștri». […] În
Cuvântul lui Dumnezeu nu se permite nicăieri severitatea sau asuprirea
din partea părinților sau neascultarea din partea copiilor. Legea lui
Dumnezeu – atât în viața de familie, cât și în conducerea popoarelor –
izvorăște dintr-o inimă a infinitei iubiri” (Ellen G. White, Îndrumarea
copilului, p. 259).

`Deși contextul studiului vizează părinții și copiii, ce principii putem extrage din aceste texte care să ne influențeze modul de raportare la ceilalți oameni?`