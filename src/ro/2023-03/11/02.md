---
title:  Sfaturi pentru copii
date:   03/09/2023
---

`1 Ce sfat le oferă Pavel copiilor și cum se folosește de Vechiul Testament pentru a întări acest sfat? Efeseni 6:1-3 (Vezi și Matei 18:1-5,10; Marcu 10:13-16.)`

Pentru a aprecia pe deplin sfatul lui Pavel adresat copiilor, trebuie să
ni-l imaginăm citit cu voce tare în bisericile din case particulare ale înfloritoarei
metropole Efes. Cuvântul „copii” (gr., ta tekna) s-ar putea referi
la o arie largă de vârste, de vreme ce copiii rămâneau sub autoritatea
tatălui până când acesta împlinea 60 de ani (în tradiția greacă) sau până
la moartea acestuia (în cea romană). Acești copii așadar sunt suficient de
mici cât să se afle sub îndrumarea părinților (Efeseni 6:4), dar și suficient
de mari cât să fie ucenici cu drepturi depline.

Îl auzim pe Pavel făcând apel la copiii care se închinau în bisericile
creștine să îi asculte pe părinții lor și să îi respecte „în Domnul”, adică,
în Hristos (compară cu Efeseni 5:22; 6:4,5,7-9). Suntem invitați aici să
îi respectăm pe copii întrucât sunt și ei ucenici ai lui Hristos și să îi includem
în închinare ca participanți activi. Aceste elemente fac din acest
pasaj unul fundamental pentru educarea copiilor și pentru lucrarea bisericii
pentru copii.

Porunca lui Pavel de a asculta nu este o poruncă absolută. Când poruncile
părinților „vin în contradicție cu cerințele Domnului Hristos,
atunci, oricât de dureros ar fi, ei [copiii] trebuie să asculte de Dumnezeu
și să lase consecințele în seama Lui” (Ellen G. White, Căminul adventist,
p. 293).

Pavel își completează îndemnul pentru copii citând porunca a cincea,
dând astfel mărturie despre marea valoare pe care o acordă Celor Zece
Porunci ca sursă de călăuzire pentru credincioșii creștini (o trăsătură
evidentă în Efeseni 4:1 – 6:9; mai ales în Efeseni 4:25,28; 5:3-14). El
începe să citeze („«Să cinstești pe tatăl tău și pe mama ta»”, 6:2), apoi
intervine cu un comentariu editorial („este cea dintâi poruncă însoțită de
o făgăduință”), după care citează din nou („«ca să fii fericit și să trăiești
multă vreme pe pământ», 6:3). A cincea poruncă constituie dovada că
respectarea părinților este parte din planul lui Dumnezeu pentru prosperarea
ființelor umane. Respectul față de părinți, așa imperfect cum
este, va contribui la dezvoltarea sănătății și bunăstării.

`Cum confirmă aceste versete importanța relațiilor familiale?`