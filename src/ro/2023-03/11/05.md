---
title:  Robi ai lui Hristos
date:   06/09/2023
---

`4 Ce le cere Pavel sclavilor creștini? Efeseni 6:5-8`

Pavel le cere sclavilor creștini să asculte de stăpânii lor, aducândule
o ireproșabilă slujire din inimă. De observat că le cere în mod repetat
să facă o capitală substituire. Ei nu ar trebui să își pună stăpânul în
locul lui Hristos, arătându-i stăpânului devotamentul care Îi aparține
numai lui Hristos. Ci, în cadrul obligațiilor și loialității care le motivează
ireproșabila slujire din inimă, ei trebuie să Îl pună în locul stăpânului
pe Hristos, Domnul. Prin încurajarea acestei înlocuiri esențiale, Pavel
transmite o înțelegere creștină transformată asupra relației stăpân-sclav.

Iată câteva moduri în care Pavel caută să îi convingă de această înlocuire:

• Stăpânii de sclavi sunt reduși de către Pavel la rangul de „stăpânii
voștri pământești”, făcând astfel trimitere la adevăratul Stăpân ceresc
(Efeseni 6:5, subl. ad.).

• Sclavii ar trebui să slujească cu „frică și cutremur, în curăție de inimă,
ca de Hristos” (6:5, subl. ad.).

• Cel mai clar este evidențiată această înlocuire când Pavel afirmă că
robii creștini trebuie să dea dovadă de o slujire adevărată ca robi nu
ai stăpânilor lor, ci ca „robi ai lui Hristos” (6:6).

• În îndeplinirea slujbei lor, ei trebuie să facă „din inimă voia lui
Dumnezeu” (6:6).

• Pavel invită la o slujire motivată pozitiv, adusă „ca Domnului, iar nu
oamenilor” (6:7).

Pentru slujirea lor din inimă, robii creștini pot aștepta o răsplată deplină
din partea lui Hristos la revenirea Lui. Și-au făcut lucrarea pentru
El și pot aștepta o răsplată din partea Lui, o idee deosebit de atrăgătoare
pentru sclavii care nu erau plătiți. Era posibil ca sclavul să se simtă
cel puțin neapreciat de către un stăpân pământesc (compară cu 1 Petru
2:19,20). Sclavul credincios însă are un Stăpân care este atent și observă
„binele pe care-l va fi făcut” (Efeseni 6:8), oferindu-i o răsplată sigură.

`Oricât de mult ne-am dori să fi condamnat deschis această practică îngrozitoare, Scriptura nu o condamnă. Ce principii putem însă extrage din cuvintele lui Pavel cu privire la modul în care să ne raportăm la cei împreună cu care lucrăm?`