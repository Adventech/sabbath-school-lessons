---
title:  Material Pentru Instructori
date:  08/09/2023
---

### I. Privire generală

După discutarea subiectului unității în familie, Pavel se lansează în
cercetarea unuia dintre cele mai controversate și dificile tipuri de unitate:
unitatea între generații și între diferite grupuri sau clase sociale.
Pentru aceste situații, Pavel are aceeași soluție evanghelică: unitatea „în
Domnul”. Pavel îi sfătuiește pe copii să își respecte părinții în Domnul.
Această expresie îi plasează deja pe copii în sfera unei familii și societăți
creștine, în care ei înșiși sunt tratați ca membri ai familiei Domnului.
Sfatul apostolului pentru părinți păstrează același spirit: tratați-vă copiii
ca și cum aparțin Domnului. Acest principiu nu înseamnă că copiii nu
pot fi educați, corectați și disciplinați. Dar părinții trebuie să abordeze
disciplina în același mod în care ar face-o Dumnezeu.

Contrar afirmațiilor unor critici ai Bibliei, Pavel nu a îmbrățișat malefica
instituție a sclaviei, ci a ales să o abordeze într-un mod pastoral, strategic.
Călcând pe urmele lui Isus, care a respins o soluție revoluționarmilitară
la problema persecuției sau a asupririi (Petru a fost mustrat de
către Isus să își pună sabia înapoi în teacă), Pavel a susținut rezolvarea
în Hristos a acestei probleme sociale. Sclavii trebuie să se considere robi
ai lui Hristos, la fel cum Pavel se considera pe sine, și trebuie să lucreze
cu sârguință pentru Domnul Isus. Pe de altă parte, sclavii ar trebui
să își perceapă stăpânii ca pe niște simpli oameni (doar ca pe niște stăpâni
pământești) care au nevoie de mântuire, la fel ca oricare altă ființă
omenească păcătoasă. Stăpânii de sclavi trebuie să își considere sclavii
concetățeni cu ei în împărăția lui Dumnezeu și pe ei înșiși să se considere
robi ai Stăpânului ceresc. Tensiunea socială dintre stăpân și rob este
„rezolvată” prin faptul că, în biserică, atât stăpânii, cât și sclavii sunt
deopotrivă chemați și adoptați de Hristos, înălțați împreună cu Hristos
în locurile cerești. Se închină aceluiași Dumnezeu și Mântuitor și sunt
chemați să își transforme viața complet prin prezența Duhului Sfânt în
ei, după chipul lui Dumnezeu în Hristos.

### II. Temele studiului

1. Unitatea dintre generații: copiii și părinții pot fi cu adevărat uniți
atunci când se raportează unii la alții în Domnul.

2. Unitatea dintre clasele sociale: stăpânii de sclavi și sclavii sunt uniți
numai în Domnul atunci când se consideră unii pe alții ceea ce sunt
în Domnul – concetățeni ai împărăției lui Dumnezeu și ai noii vieți în
Hristos.

### II. Comentariu

**Unitate pentru copii și părinți, sclavi și stăpâni**

În Efeseni 6:1-9, Pavel continuă tema unității pe care Dumnezeu o
oferă omenirii și bisericii prin Hristos Isus. În acest scop, Pavel abordează
două chestiuni sensibile pentru familii și societate: relația dintre
generații și relația dintre sclavi și stăpâni. Apostolul le spune copiilor
că trebuie să asculte de părinții lor „în Domnul” pentru că „este drept”
(Efeseni 6:1). Este drept pentru că este porunca lui Dumnezeu, o poruncă
însoțită de promisiunea (6:2) binecuvântărilor și a prosperității (6:3).
Pe de altă parte, Pavel îi cheamă pe părinții creștini să nu își „întărâte”
copiii la mânie punând stăpânire pe ei după bunul plac. În schimb,
scopul părinților este acela de a-i crește „în mustrarea și învățătura
Domnului” (6:4), nu după propria înțelepciune. Copiii trebuie educați
pentru a avea ei înșiși o relație matură cu Domnul. Deși copiii trebuie
implicați în treburile din gospodărie, o asemenea activitate trebuie să fie
un mijloc de educare, nu de exploatare sau de producție care nu este în
beneficiul copilului. Relațiile dintre părinți și copii sunt fundamentale
pentru societate. Din păcate, în relațiile de familie, diferite societăți, în
diferite vremuri, au fost și sunt martore fie la abuzarea părinților, fie
la abuzarea copiilor, fie la ambele. Pavel este sigur că această tensiune
intergenerațională provocată de păcat poate fi rezolvată în biserică numai
atunci când aceasta este în Hristos.

Pavel îi cheamă pe sclavii creștini să „asculte” de „stăpânii [lor]
pământești cu frică și cutremur, în curăție de inimă, ca de Hristos” (6:5).
Prin aceasta, Pavel nu vrea să spună că un lucru care este în mod clar
greșit și rău, precum sclavia, are aprobarea divină. Nici nu face o paralelă
între stăpânii pământești și Hristos. Mai degrabă, Pavel accentuează
autenticitatea convertirii sclavilor și a stăpânilor.

Trebuie să fim buni creștini în orice situații ne-am afla. În această
lume păcătoasă, suntem adeseori prinși în diferite situații dificile. Unii
dintre noi ajung neputincioși sau limitați din cauza unei boli, alții din
cauza unui dezastru natural sau social, iar alții se confruntă chiar cu
sfârșitul vieții. Desigur, în astfel de circumstanțe, Scripturile ne învață să facem tot ce ne stă în putere să ne îmbunătățim sau să ne schimbăm
circumstanțele. Dar această strategie nu poate fi întotdeauna dusă la îndeplinire.
În astfel de împrejurări, cel mai important lucru pe care îl are
creștinul de făcut este să se agațe de credința lui sinceră și de relația sa
cu Hristos.

În mod asemănător, Pavel le spune sclavilor efeseni: dacă sunteți
sclavi, la fel ca Iosif în Egipt, și nu puteți schimba această situație îngrozitoare
(1 Corinteni 7:21-23), amintiți-vă taina Evangheliei, binecuvântările
lui Hristos din locurile cerești, onoarea pe care ne-a făcut-o
înălțându-ne alături de El la tronul lui Dumnezeu. Amintiți-vă și că toți
suntem pietre în templul lui Dumnezeu și membri ai trupului Său, că
am trăit schimbarea profundă a inimii și a modului nostru de a trăi,
schimbarea profundă a atitudinilor și perspectivelor noastre și am simțit
puterea Duhului Sfânt care lucrează în noi pentru a produce aceste
schimbări incredibile.

Prin urmare, asemenea lui Iosif în Egipt, lucrați pentru stăpân,
îmbogățiți-i casa la fel cum ați face-o în lucrarea pentru Hristos (Efeseni
6:6). Un astfel de comportament nu este adorație sau lingușire. Nici
nu este amăgire de sine sau echivalentul adoptării unei mentalități de
rob. Ci acest comportament reprezintă esența atitudinii creștinului în
relațiile sale. În orice circumstanțe sau structuri sociale, cel mai important
lucru pentru creștin este convertirea lui, care va duce la o atitudine
sinceră, sârguincioasă, desăvârșită față de lucrare și viață (6:6-8).

Pe de altă parte, Pavel le spune stăpânilor creștini să se poarte „la
fel” (Efeseni 6:9) cu robii lor: să fie stăpâni asemenea lui Isus. Stăpânii
pământești de sclavi sau oamenii bogați și puternici știu că Isus este
Stăpânul lor. Așadar, contrar opiniei conform căreia Pavel susține sclavia,
el spulberă temelia sclaviei prin enunțarea principiul creștin că toți
– atât sclavii, cât și stăpânii pământești – au același stăpân în ceruri, pe
Isus Hristos. Toate relațiile sociale și economice pământești trebuie să
se raporteze la Isus Hristos. Sclavii trăiesc și lucrează în primul rând în
relație cu Isus ca Stăpân al lor. Stăpânii își tratează lucrătorii la fel cum
Isus, Stăpânul lor, îi tratează pe ei. Pavel accentuează că „înaintea Lui
nu se are în vedere fața omului” (6:9). Mergând pe urmele Stăpânului
Său, Isus (Matei 26:51-53), Pavel credea că, prin predicarea Evangheliei
unității și iubirii în Hristos, instituția nefastă a sclaviei avea să cadă de la sine.

**Teologia adventistă de ziua a șaptea despre copii**

Adventiștii de ziua a șaptea prețuiesc atât căsătoria, cât și copiii.
Această prețuire se reflectă în punctul fundamental de doctrină numărul
23: „Dumnezeu binecuvântează familia şi doreşte ca membrii ei să se
ajute unul pe altul pentru a ajunge la maturitate. Legătura familială tot
mai strânsă este unul dintre semnele distinctive ale mesajului final al
Evangheliei. Părinţii sunt datori să-și crească copiii în așa fel încât să Îl
iubească pe Dumnezeu și să asculte de Domnul. Prin exemplul şi cuvintele
lor, ei trebuie să-i înveţe că Hristos îi îndrumă cu iubire, blândețe și
grijă și vrea ca ei să devină membri ai trupului Său, familia lui Dumnezeu
din care fac parte în egală măsură atât persoanele necăsătorite, cât
și cele căsătorite” (vezi „Căsătoria și familia”; adventist.ro).

Aprecierea copiilor este exprimată și în alte declarații oficiale ale
Bisericii Adventiste de Ziua a Șaptea. Făcând referire, printre alte texte,
la Efeseni 6:4, declarația cu privire la „Creșterea și ocrotirea copiilor”
îi descrie pe copii ca „daruri preţioase de la Dumnezeu, încredinţate
grijii părinţilor, a familiei, a comunităţii de credinţă şi a societăţii
în general” și face apel ca aceștia să fie protejați de orice formă de abuz,
violență și exploatare. Declarația notează că „mulţi copii suferă pedepse
aspre în numele metodei biblice de disciplinare. Corecţia caracterizată
de controlul sever, punitiv, dictatorial adesea dă naştere la resentimente
şi răzvrătire. O astfel de disciplinare aspră este totodată asociată cu
riscul ridicat de vătămare fizică şi psihologică a copiilor, precum şi cu
posibilitatea crescută ca tinerii, la rândul lor, să recurgă la coerciţie şi
violenţă pentru a-şi rezolva problemele cu ceilalţi. În schimb, exemple
din Biblie, precum şi numeroase studii confirmă eficienţa formelor mai
blânde de disciplinare, care le permit copiilor să înveţe prin raţionare şi
experimentarea consecinţelor alegerilor personale. S-a dovedit că astfel
de măsuri mai temperate favorizează posibilitatea ca şi copiii să facă
alegeri benefice în viață şi să adopte valorile părinţilor pe măsură ce se
maturizează.” Această declarație invită bisericile să devină „locuri sigure”
pentru copii, în care să li ofere „vindecare emoțională și spirituală”
copiilor afectați. (Comitetul Executiv al Conferinței Generale a Bisericii
Adventiste de Ziua a Șaptea, „Creșterea și ocrotirea copiilor”, 23 iunie
2010). Recomandări asemănătoare, inclusiv recomandări practice, au
fost emise în anul 1997 („Abuzul sexual asupra copiilor”, votată în cadrul
reuniunii de primăvară a Comitetului Executiv al Conferinței Generale,
1 aprilie 1997, la Loma Linda, California) și în anul 2000 („Bunăstarea și valoarea copiilor”, votată de Comitetul Administrativ al Conferinței
Generale a Bisericii Adventiste de Ziua a Șaptea în timpul Sesiunii
Conferinței Generale din Toronto, Canada, 29 iunie – 8 iulie 2000).
Toate aceste declarații oficiale și altele pot fi accesate, în limba engleză,
la adventist.org/official-statements. În limba română, pot fi accesate la
adventist.ro/convingeri/declaratii-oficiale.

Este demn de observat că Biserica Adventistă are câteva departamente
care vizează nevoile familiei: Departamentul pentru Viața de
Familie, Departamentul pentru Lucrarea cu Copiii, Departamentul pentru
Misiunea Femeii și Departamentul de Tineret.

**Teologia adventistă de ziua a șaptea cu privire la sclavie**

Ca adventiști de ziua a șaptea, am încorporat în doctrinele noastre
cheie perspective biblice asupra unor probleme sociale precum: rasismul,
sclavia și alte discrepanțe socioeconomice, legând aceste probleme
de doctrina bisericii, așa cum a făcut Pavel în epistola sa către efeseni.
Punctul fundamental numărul 14 din doctrina adventistă, „Unitatea în
trupul lui Hristos”, susține că, „în Hristos, noi suntem o nouă creaţie;
deosebirile în funcție de rasă, de cultură, de instruire şi de naţionalitate,
precum şi diferenţele dintre cei de sus şi cei de jos, dintre bogaţi şi săraci,
dintre bărbaţi şi femei nu trebuie să dea loc la dezbinări între noi. Toţi
suntem egali în Hristos, care, printr-un singur Duh, ne-a legat în aceeaşi
părtăşie cu El şi unul cu altul. Noi trebuie să slujim şi să fim slujiţi
fără discriminare sau rezervă.” Chiar dacă biserica nu a votat o declarație
cu referire specifică la problema sclaviei, au fost adoptate declarații conexe
despre sărăcie și relațiile interumane, precum: „Lipsa de adăpost
și sărăcia” (Președintele Conferinței Generale, Neal C. Wilson, 5 iulie
1990, în cadrul Sesiunii Conferinței Generale de la Indianapolis,
Indiana); „Sărăcia globală” (Comitetul Executiv al Conferinței Generale
a Bisericii Adventiste de Ziua a Șaptea, 23 iunie 2010, în cadrul Sesiunii
Conferinței Generale din Atlanta, Georgia, 23 iunie – 3 iulie 2010);
„O singură omenire: Declarație privind relațiile umane cu referire la
rasism, sistemul castelor, tribalism și etnocentrism” (Comitetul Administrativ
al Conferinței Generale a Bisericii Adventiste de Ziua a Șaptea,
Silver Spring Maryland, 15 septembrie 2020). Toate aceste declarații
oficiale și altele pot fi accesate, în limba engleză, la adventist.org/
official-statements. În limba română, pot fi accesate la adventist.ro/
convingeri/declaratii-oficiale.

### IV. Aplicație

Citiți și discutați în grupă următoarele întrebări:
1. Poate că părinții voștri s-au purtat urât cu voi sau v-au maltratat în
trecut. Chiar și așa, care sunt trei principii din Efeseni 5 și 6 care ar
putea funcționa ca principii călăuzitoare pentru creșterea copiilor pe
care îi aveți sau îi veți avea? Cum vă pot ajuta aceste principii să vă
vindecați de cicatricile din relațiile familiale din trecut?

2. Poate, pe de altă parte, Cuvântul lui Dumnezeu din Efeseni 6 și Duhul
Sfânt vă conving că ați urmat calea unui comportament urât cu partenerul
de viață sau cu copiii. Pe baza unui nou studiu asupra capitolelor
5 și 6 din Efeseni, stabiliți un plan în trei pași de a ieși din această
situație. Să presupunem că nu aveți această problemă, dar știți pe
cineva care se confruntă cu o astfel de situație. Cum puteți ajuta?

3. Dacă, în lumina acestui studiu, realizați că ați trăit o viață de neascultare
și dispreț în raport cu părinții, în ce fel ați putea remedia această
situație?

4. Pare să existe o legătură strânsă între relațiile abuzive din familie
sau biserică și plecarea tinerilor din biserică. Ce puteți voi ca familie
și/sau ca biserică să faceți în privința acestui fenomen? Cum putem
găsi un echilibru între corectarea comportamentului tinerilor, pe de
o parte, și asigurarea lor de dragostea noastră constantă, nezdruncinată,
pe de altă parte?

5. Profetul Maleahi, în Maleahi 4:5,6, a profetizat despre întoarcerea lui
Ilie la poporul lui Dumnezeu cu un mesaj de împăcare a generațiilor.
Propria noastră mântuire este, de fapt, împăcarea pe care Dumnezeu
o realizează între noi – copiii Săi păcătoși – și El, ca Tată al nostru
(2 Corinteni 5:18-21). În scrisoarea sa către efeseni, Pavel vorbește
despre aceeași împăcare, prin Hristos, între noi și Dumnezeu. Această
împăcare pe verticală se va reflecta în relațiile noastre din familie, din
societate, de la locul de muncă. În ce moduri poate biserica voastră să
devină un mijloc de reconciliere între generații și în comunitatea mai
largă?

6. Vizitați o familie care absentează de la serviciile divine ale bisericii și invitați-o să participe sâmbătă în grupa voastră la Școala de Sabat.