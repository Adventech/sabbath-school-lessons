---
title:  Spirala păcatului
date:   13/08/2023
---

`1 Compară Efeseni 4:17-32 cu Coloseni 3:1-17. Cum pledează Pavel pe lângă credincioși să trăiască în așa fel încât să cultive unitatea în biserică?`

În secțiunea anterioară, Efeseni 4:1-16, tema lui Pavel a fost unitatea
bisericii. Când comparăm versetul 1 și versetul 17 din Efeseni 4 observăm
asemănarea dintre cele două îndemnuri ce cuprind viața sau comportamentul.
Această asemănare sugerează că Pavel abordează aceeași temă
– unitatea și modul de viață care o favorizează –, dar dintr-un punct de
vedere nou și inițial mai negativ.

În Efeseni 4:17-24, Pavel compară stilul de viață al neamurilor, văzut
în detrimentul unității (4:17-19), cu adevăratele modele de viață creștină
care cultivă unitatea (4:20-24). Citind critica aspră a lui Pavel la adresa
stilului de viață depravat al neamurilor, ar trebui să nu uităm convingerea
lui că neamurile sunt răscumpărate de Dumnezeu prin Hristos și li
se oferă apartenență deplină la poporul lui Dumnezeu (2:11-22; 3:1-13).
Prin urmare, în Efeseni 4:17-19, el face o descriere incompletă și negativă
a „neamuri[lor] din naștere” (2:11).

Pavel nu este preocupat doar de anumite păcate sau comportamente.
Este îngrijorat de un anumit tipar de comportament manifestat, o traiectorie
descendentă de trăire în ghearele păcatului. Efeseni 4:17-19 face
un portret al spiritualității împietrite: „în deşertăciunea gândurilor lor,
având mintea întunecată, fiind străini de viaţa lui Dumnezeu”. Această
spiritualitate împietrită este sursa înțelegerii întunecate, menționată la
începutul pasajului („din pricina neştiinţei în care se află în urma împietririi
inimii lor”, 4:18,19) și sursa practicii sexuale depravate, subliniată
la sfârșitul pasajului („s-au dedat la desfrânare şi săvârşesc cu lăcomie
orice fel de necurăţie”, 4:19). Depărtați de Dumnezeu, nu știu cum să
trăiască și, separați de harul Său mântuitor, continuă într-o prăbușire în
păcat și depravare.

`Ce experiență personală ai cu forța păcatului de a trage continuu pe oricine în jos, în și mai multe păcate?`