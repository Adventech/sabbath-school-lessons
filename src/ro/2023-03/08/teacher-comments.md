---
title:  Material Pentru Instructori
date:  18/08/2023
---

### I. Privire generală

După ce le-a explicat efesenilor cum o comunitate creștină matură
există, și trăiește, în Duhul Sfânt și în Hristos, Pavel exemplifică
această existență în termeni practici. El folosește metafora universală
a îmbrăcăminții – purtarea hainelor și schimbarea acestora – pentru a
ilustra schimbarea identității care are loc atunci când Hristos ne transformă
viața prin Duhul Sfânt care locuiește în noi. Aderarea la creștinism
se aseamănă cu dezbrăcarea unui rând de haine, care constituiau vechea
identitate, și îmbrăcarea unui nou rând de haine, care le dă altora impresia
că ești o persoană nouă. Dar a deveni creștin nu este același lucru cu
dezbrăcarea temporară de hainele vechi, doar pentru o noapte, numai
pentru a le purta din nou în dimineața următoare. Mai degrabă, atunci
când se referă la dezbrăcarea de hainele vechi, Pavel indică aruncarea
acestora.

Astfel, noi părăsim, abandonăm sau socotim „ca o pierdere” (Filipeni
3:7,8) lucrurile „deșarte” ale lumii, între care se numără viziunea asupra
lumii și stilul de viață păcătos al împărăției acestei lumi. În locul lor,
primim o nouă identitate, o nouă cetățenie și o nouă carte de identitate
care este pașaportul de intrare în împărăția lui Dumnezeu. Noua noastră
carte de identitate este însă mai mult decât un simplu certificat din hârtie.
Ea semnifică o transformare sinceră a perspectivei asupra lumii, a
stilului de viață, a caracterului și a relațiilor cu ceilalți membri ai bisericii
și ai omenirii. Această viață nouă nu este însă un proiect de regenerare
bazat pe vreo filozofie sau ideologie omenească (Ioan 1:12,13). Mai degrabă,
această identitate este o viață nouă din punct de vedere calitativ.
Această viață devine posibilă numai atunci când o persoană Îl întâlnește
pe Duhul Sfânt și acceptă ca Acesta să acționeze în ea.

### II. Temele studiului

1. Noua viață creștină se află, din punct de vedere calitativ, în contrast
cu viața veche, lumească.

2. Schimbarea vieții și identității este posibilă numai prin Hristos și
prin Duhul Sfânt.

3. Prezența Duhului Sfânt în viața noastră duce la o transformare a perspectivei
noastre asupra lumii, la o transformare a identității noastre, a stilului nostru de viață, precum și a conversațiilor, atitudinilor și
relațiilor noastre.

### II. Comentariu

Perspective asupra lumii, stiluri de viață,
misiune interculturală, contextualizare și convertire
Societatea contemporană prețuiește incluziunea socială, acceptarea,
protejarea și promovarea culturilor locale, a stilurilor de viață și perspectivelor
locale asupra lumii. Misionarii de modă veche sunt criticați
pentru că nesocotesc moștenirile local-naționale sau tribal-culturale și
pentru că modelează bisericile locale din câmpurile misionare după interpretările
„occidentale” ale creștinismului și după stilul acestora de
viață. Deși cu siguranță trebuie să aibă loc o contextualizare în cadrul
misiunilor, se ridică două întrebări extrem de relevante: Care elemente
din cultura locală ar putea fi apreciate și păstrate și care sunt parte
din „omul cel vechi” și trebuie abandonate pentru că sunt păcătoase și
aparțin „veacului acestuia”?

Câteva idei ar putea fi subliniate aici ca răspuns la aceste întrebări.

1. În Efeseni 4:17-32, Pavel compară lumea păcatului, a deșertăciunii, a
ignoranței, a întunericului, a necurăției, mâniei, calomniei și amăgirii
(Efeseni 4:17-22,25,31) cu lumea harului, a neprihănirii, a cunoașterii,
a luminii, a curăției, sincerității, bunătății, compasiunii, iertării și adevărului
lui Dumnezeu (Efeseni 4:25-29,32). În definitiv, principiul de
evaluare a unei culturi sau a unui stil de viață nu este o ideologie sau
o filozofie, precum raționalismul, empirismul, modernismul, pragmatismul,
utilitarismul sau postmodernismul. Mai degrabă, principiul biblic
de evaluare a oricărei culturi sau stil de viață este: „Să nu întristați
pe Duhul Sfânt al lui Dumnezeu, prin care ați fost pecetluiți pentru
ziua răscumpărării” (Efeseni 4:30). Acest principiu, atunci când este
adoptat, demonstrează iubirea lui Dumnezeu pentru noi și iubirea
noastră pentru El și demonstrează neprihănirea lui Dumnezeu.

2. În consecință, Pavel nu ia în discuție elemente care țin de antropologie
sau de păstrarea moștenirii culturale a umanității. El nu se angajează
în clasificarea culturilor lumii sau în evaluarea anumitor culturi în
lumina altora. Mai degrabă, el adresează o chemare ca toate culturile,
evreiești sau neevreiești, să fie evaluate în lumina Evangheliei lui Isus
Hristos și în lumina culturii și stilului de viață aferente împărăției
Sale. În epistolele lui, Pavel mustră multe lucruri în cultura evreilor și îi cheamă pe aceștia la pocăință. Tot la fel, Pavel le spune neevreilor
că Dumnezeu îi primește cu bucurie în împărăția Sa, în legământul
Său și în biserica Sa. Dar apostolul nu se sfiește să caracterizeze mare
parte din perspectiva neevreiască asupra lumii (politeistă, mitologică,
filozofică) și stilul ei de viață drept nefolositoare și păcătoase
(Efeseni 4:18,19). Prin urmare, dacă Evanghelia evidențiază păcatul
în viața membrilor bisericii și în cultura lor, ei trebuie să îl mărturisească
drept păcat și să îl abandoneze. Altfel, mântuirea nu ar mai fi
salvare din păcat, ci doar o justificare culturală a toleranței manifestate
față de un stil de viață păcătos.

Într-adevăr, venim la Dumnezeu așa cum suntem, în hainele murdare
ale păcatului, dar nu venim la El ca să rămânem în acele haine, ci venim
la Dumnezeu ca să scăpăm de acele haine, să fim spălați și să „trăim
o viață nouă” (Romani 6:4). Fără această înțelegere, creștinismul își va
pierde puterea și mesajul de salvare. Creștinismul nu susține omenirea
în căile ei păcătoase, ci mesajul religiei biblice provoacă toate popoarele,
triburile, limbile și culturile să se evalueze în lumina Scripturii și să accepte
curățarea de către Dumnezeu și acțiunea Duhului Sfânt de a ne regenera.
Conform Evangheliei lui Pavel, nu ne putem permite să păstrăm
vreun aspect păcătos al vieții scuzându-ne că face parte din moștenirea
noastră culturală sau din viziunea noastră asupra lumii. De fapt, tot ceea
ce este păcat este, în cele din urmă, autodistructiv; păcatul distruge culturile
și națiunile, în loc să le înalțe și să le zidească.

3. Dumnezeu apreciază diversitatea și exprimările culturale în armonie
cu Evanghelia împărăției Sale. De aceea, Evanghelia nu cheamă la
o uniformizare completă a tuturor culturilor. Atunci când o cultură
construiește pornind de la valorile și stilul de viață al lui Hristos,
aceasta nu va face decât să prospere și să se îmbogățească.

Într-un articol din 1992 din revista Ministry, Børge Schantz (1931-
2014), un renumit misiolog adventist de ziua a șaptea, a propus trei principii
generale de contextualizare, valabile pentru abordarea adventistă
privind misiunea interculturală (atunci când misionari aparținând unei
culturi merg să predice Evanghelia în altă cultură, n.r.):

1. Misionarul intercultural trebuie să înțeleagă corect narațiunile și
învățăturile biblice în contextul lor original.

2. Misionarul intercultural trebuie să facă o distincție foarte clară între
învățăturile biblice universale și principiile lor, pe de o parte, și
experiența și valorile culturale proprii, pe de altă parte.

3. Misionarul intercultural trebuie să dezvolte un interes sincer și profund
pentru cultura populațiilor pe care le slujește și să înțeleagă
foarte bine respectiva cultură.

Când aceste elemente sunt luate în considerare, principiul suprem de
contextualizare este acela că, în timp ce demonstrează sensibilitate față
de anumite elemente din cultura locală, misionarii trebuie să lase imperativele
Bibliei să determine noile învățături și practici ale convertiților.

Schantz le-a împărtășit liderilor de programe de evanghelizare adventistă
o „notă de avertizare”: „Bisericile creștine sunt ispitite să scape
din vedere doctrina pură și etica obiectivă atunci când acceptă fără discernământ
că, întotdeauna și peste tot, Cuvântul lui Dumnezeu se află
într-o oarecare relație cu istoria și cultura. Procesul de contextualizare
ridică fără îndoială câteva probleme. Adaptarea învățăturilor biblice la
culturile lumii va aduce emițătorul în contact cu elemente care sunt false,
rele și chiar demonice. Când se merge prea departe, rezultatul trist
este un sincretism dăunător, care forțează elemente religioase aflate în
opoziție să coexiste.” Din acest motiv, Schantz a concluzionat următoarele:
„În toate culturile, inclusiv în a noastră, sunt obiceiuri condamnate
de Evanghelie și ceea ce este respins de Scripturi trebuie respins și de
misionarii și de liderii naționali.” Cu toate acestea, acest principiu nu trebuie
să ne facă mai insensibili față de cultura nevinovată a unor populații
locale. Schantz s-a rugat ca „Domnul misiunii să ne dea înțelepciune să
diferențiem principiile universale care trebuie proclamate în întreaga
lume de variabilele opționale ale culturii occidentale” („One Message-
Many Cultures: How Do We Cope?”, în Ministry, iunie 1992, p. 11).

**Omul nou**

De-a lungul istoriei, exponenți ai filozofiilor, ideologiilor și ai diferitelor
puteri au pretins abilitatea de a schimba radical omenirea. Un
exemplu de astfel de ideologie este marxismul, mai ales așa cum a fost
promovat în Uniunea Sovietică. Motivați de optimismul din anii 1970,
sovieticii au promovat ideea că ei susțineau progresul omenirii prin
avansarea speciei umane la o nouă versiune: omul sovietic. Omul sovietic
avea să lase în urmă vechiul bagaj religios și ideologic capitalist și
să evolueze, colectiv, în noul om marxist. După cum arată istoria, acest
proiect sovietic s-a încheiat într-un eșec total. În loc să creeze un nou tip
de om, mai bun, povestea omului sovietic s-a încheiat cu expresia peiorativă
de largă circulație homo sovieticus.

Vorbind despre evoluție, mai ales în a doua jumătate a secolului al
XX-lea, evoluționiști teiști precum Teilhard de Chardin au promovat
ideea apariției omului nou, omul spiritual. Deși Teilhard de Chardin credea
că oamenii sunt în continuare prinși în procesul evoluției din forma
animală, el a prevăzut un moment omega în viitor când oamenii aveau
să lase în urmă moștenirea marcată de comportamentul prădător și să
evolueze în oameni noi, caracterizați de o conștiință globală și dragoste
universală.

Acestea sunt doar două exemple de ideologii sau filozofii care s-au
străduit să îi schimbe drastic pe oamenii păcătoși în „oameni noi”. Deși
aceste filozofii par radicale, de fapt toate sau cele mai multe filozofii
și științe operează pe aceeași ipoteză: că ele au puterea de a transforma
omenirea și societatea omenească. Această ipoteză generează cel
puțin două observații importante. Pe de o parte, toate aceste mișcări
evidențiază dorința adânc înrădăcinată a oamenilor după o nouă omenire,
acceptând schimbarea profundă pe care o întruchipează acest ideal.
Pe de altă parte, toate aceste filozofii au eșuat, chiar dacă unele au manifestat
ceea ce părea un succes inițial. Cea mai recentă demonstrație a
acestui fenomen este apariția postmodernismului, cu critica lui asupra
modernismului (lumea a fost pe deplin convinsă că poate transmite adevărul
despre originea, dezvoltarea și destinul omenirii și al întregului
univers). Deși postmodernismul încearcă să creeze omul nou, oamenilor
le devine din ce în ce mai clar că filozofia nu are răspunsul pentru noua
omenire. Eșecul omenirii de a se recrea sau de a se reinventa sub egida
filozofiei sau științei izvorăște din lipsa unui model adecvat și din lipsa
puterii de modelare a omenirii după acel model. Creștinismul biblic le
oferă pe ambele: Isus este Modelul pentru noua omenire și este și Sursa
puterii de a ne transforma, de a ne înnoi după chipul Său plin de slavă
(Ioan 1:12,13).

### IV. Aplicație

1. Invită-i pe membrii grupei să își analizeze viața pentru a vedea cum
experiența „vieții noi” atinge toate aspectele existenței. Să luăm, de
exemplu, vorbirea. De câte ori rostim pronumele „eu” într-o conversație?
De câte ori concentrăm discuția asupra noastră în loc să o
concentrăm asupra ascultătorilor noștri? De câte ori monopolizăm
conversațiile? Provoacă-i pe membrii grupei să identifice sfere din
viața lor în care au nevoie de transformarea plină de har și de putere
prin Duhul Sfânt.

2. Unii oameni sunt sceptici cu privire la posibilitatea unei schimbări
reale a omului. Deși era conștient de puterea păcatului care ne
înrobește și ne împiedică să fim schimbați, Pavel este cel mai optimist
în privința puterii Evangheliei de a ne transforma în modul cel
mai profund. Apostolul avea încredere deplină în această schimbare,
pentru că știa ce poate face Duhul Sfânt. Cere-le membrilor grupei
să identifice trei pași practici pe care să îi prezinte cuiva care vrea să
fie schimbat, să lase în urmă omul cel vechi și să umble în viața nouă
dată de Hristos, deși nu are încredere că se poate schimba sau poate
menține acea schimbare.

3. Controlul sau gestionarea emoțiilor, atitudinilor sau comportamentelor
negative a devenit o preocupare majoră în lumea modernă.
Oamenii fac apel la exerciții speciale, la programe de consiliere sau
chiar la tratament clinic pentru a fi ajutați să-și gestioneze emoțiile
și comportamentul. Deși terapia și tratamentul clinic își au locul și
rolul lor în unele cazuri, ce reiese din studiul Epistolei către efeseni
și al Bibliei, în general, cu privire la schimbarea comportamentului, a
emoțiilor, a atitudinilor și a stilului de viață în existența creștinului?
Cere-le membrilor grupei să identifice trei principii pe care le-au
găsit în studiul Epistolei către efeseni și care au potențialul de a
schimba viața lor sau a altora în general.

4. Caută informații despre misionari adventiști de ziua a șaptea care
lucrează în culturi din Fereastra 10/40 și împărtășește grupei din
experiențele lor. Un punct de plecare ar putea fi revista Adventist
Frontiers, publicată în limba română din anul 2023.