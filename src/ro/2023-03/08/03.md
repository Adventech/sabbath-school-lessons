---
title:  Schimbarea majoră a hainelor
date:   14/08/2023
---

`2 În Efeseni 4:20-24, Pavel reia istoria convertirii efesenilor. Ce idee principală transmite?`

După ce descrie existența anterioară a efesenilor (4:17-19), Pavel spune:
„Voi însă nu așa ați învățat despre Hristos” (v. 20, EDCR) sau: „Nu
așa L-ați cunoscut voi pe Hristos” (v. 20, BINT). După ce menționează că
ei „L-[au] ascultat pe Hristos și […] [au] fost învățați de El” (v. 21, EDCR),
Pavel pledează pentru adoptarea unei vieți modelate de Hristos, folosind
sintagma „potrivit adevărului care este în Isus” (4:21). Pentru Pavel, venirea
la credință are la bază o legătură personală cu Hristos, atât de vie
și de reală încât poate fi descrisă drept cunoaștere a lui Hristos (EDCR).
Recunoaștem că Isus cel înviat și înălțat este viu și prezent printre noi.
Suntem modelați de învățăturile Sale și de exemplul Lui și ne manifestăm
loialitatea față de El ca Domnul nostru viu. Ne deschidem viața îndrumării
Sale active și îndrumării prin Duh și prin Cuvânt.

Folosindu-se de domeniul vestimentar, Pavel ne spune că adoptarea
unei vieți modelate de Hristos necesită trei procese: (1) să ne dezbrăcăm,
sau să ne debarasăm, de vechiul mod de viață (4:22); (2) să experimentăm
o înnoire interioară (4:23) și (3) să ne îmbrăcăm cu noul model de
viață divin (4:24). Metafora lui Pavel reflectă folosirea îmbrăcăminții
în Vechiul Testament ca simbol atât pentru păcătoșenie (Psalmii 73:6,
Zaharia 3:3,4; Maleahi 2:16), cât și pentru mântuire (Isaia 61:10; Ezechiel
16:8; Zaharia 3:4,5).

În Antichitate, bărbații purtau tunici lungi până la genunchi și o pelerină
sau mantie pe deasupra, care să îi protejeze de soare. Femeile purtau
o tunică și o robă asemănătoare. Hainele erau scumpe și prețioase și
erau păstrate pentru perioade îndelungate. Ar fi fost neobișnuit să ai mai
mult de un rând de haine. Calitatea și stilul hainelor semnala identitatea
și statutul purtătorului. Înlocuirea hainelor, adică schimbarea unui rând
de haine cu un altul, era un eveniment neobișnuit și important (nu o
banalitate, așa cum este în multe culturi în zilele noastre). Pavel își închipuie
că schimbările din cursul vieții sunt la fel de observabile cum era
în secolul I schimbarea unui rând de haine cu un altul.

`Care este deosebirea, esențială, dintre „a învăța despre Hristos” și „a-L cunoaște pe Hristos”?`