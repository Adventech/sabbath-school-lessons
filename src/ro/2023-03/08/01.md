---
title:  Viața modelată de Hristos și vorbirea inspirată de Duhul
date:   12/08/2023
---

> <p>De memorat</p>
> „Să vă __________________ de omul cel vechi care se strică după
poftele înşelătoare şi să vă _________________ în duhul minţii
voastre şi să vă ____________________ în omul cel nou, făcut după
chipul lui Dumnezeu, de o neprihănire şi sfinţenie pe care o
dă adevărul.” (Efeseni 4:22-24)

Jose Antonio trăia de ani de zile ca vagabond pe străzile din Palma,
Spania. Cu părul alb, cu barbă și neîngrijit, Jose părea mai bătrân de 57
de ani. Într-o zi, Salva Garcia, proprietarul unei frizerii, l-a abordat pe
Jose și i-a propus o transformare totală. După ce părul i-a fost descâlcit,
tuns și vopsit, Jose a primit și haine noi. Stând în fața oglinzii, ochii lui
Jose s-au umplut de lacrimi. „Eu sunt acesta? Sunt foarte diferit; nimeni
n-o să mă recunoască.” Ulterior avea să adauge: „Nu a fost doar o schimbare
a înfățișării. Mi-a schimbat viața.”

În Efeseni 4:17-32, Pavel susține că unii credincioși au traversat o
transformare completă. S-au dezbrăcat de vechea persoană și și-au
îmbrățișat noua identitate. Însă, ca și în cazul schimbării lui Jose, aceasta
nu este doar o transformare exterioară. Include înnoirea „în duhul
minții” (Efeseni 4:23), aducând la viață „o neprihănire și o sfințenie pe
care o dă adevărul” (4:24). Aceasta este transformarea supremă.