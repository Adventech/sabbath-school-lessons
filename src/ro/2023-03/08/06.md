---
title:  Bunătate (nu amărăciune)
date:   17/08/2023
---

Făcând referire la „ziua răscumpărării” (Efeseni 4:30), Pavel își invită
cititorii să se gândească la folosirea vorbirii în contextul revenirii lui
Hristos. Așadar, se poate înțelege că versetele 31 și 32 se referă la folosirea
vorbirii în apropierea acestui mare eveniment.

`5 În lumina revenirii lui Hristos, ce atitudini și comportamente legate de vorbire ar trebui eliminate? Ce ar trebui adoptat în schimb? Efeseni 4:31,32`

În îndemnul final din acest pasaj (Efeseni 4:17-32), Pavel exprimă:
o poruncă negativă (cum să nu fie), identificând șase vicii ce trebuie „să
piară din mijlocul vostru” (4:31); o poruncă pozitivă (cum să fie), aceea
de a fi buni, miloși și iertători (4:32) și o justificare, motivul pentru
acestea. Credincioșii trebuie să se ierte unul pe altul „cum v-a iertat și
Dumnezeu pe voi în Hristos” (4:32). Lista celor șase vicii începe și se
încheie cu termeni generali: „orice amărăciune” și „orice fel de răutate”.
Între aceștia apar alți patru termeni: „izbucnire”, „mânie”, „strigare” și
„defăimare” (4:31, EDCR). Ultimul („defăimare”/„clevetire”) traduce cuvântul
grecesc blasphemia, pe care limba română l-a preluat cu sensul
de „defăimare a celor sfinte, a religiei, a divinității; hulă” (DEX). Dar termenul
grecesc identifică o vorbire care Îl calomniază fie pe Dumnezeu,
fie alți oameni: bârfă, ponegrire, clevetire. În listă, atitudinile (amărăciune,
iuțime, mânie) par să se transforme într-o vorbire mânioasă
(strigare, clevetire). În esență, Pavel „demilitarizează” vorbirea creștină.
Atitudinile care duc la vorbirea mânioasă și strategiile retorice care o
folosesc trebuie eliminate din arsenalul creștin. Comunitatea creștină va
înflori și unitatea bisericii va crește (vezi Efeseni 4:1-16) numai acolo
unde aceste lucruri sunt lăsate deoparte.

Vorbirea cu răutate trebuie nu atât de mult suprimată, cât înlocuită.
Conversațiile și acțiunile noastre în familia lui Hristos și în afara ei nu
trebuie să izvorască din mânie, ci să fie motivate de bunătate, milă și
iertare, pe baza celui mai înalt standard dintre toate: iertarea pe care
Dumnezeu ne-a dat-o prin Hristos (4:32). Pavel prezintă „iertarea pe
verticală” (oferită de Dumnezeu nouă) ca model pentru „iertarea pe orizontală”
(pe care ne-o oferim unul altuia; vezi Col. 3:13; Matei 6:12,14,15).

`Gândește-te la puterea cuvintelor tale. Cum le poți folosi ca să înalțe, să încurajeze și să consolideze credința altora?`