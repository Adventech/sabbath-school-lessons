---
title:  Vorbirea cu har
date:   15/08/2023
---

`3 În Efeseni 4:25-29 Pavel oferă sfaturi cu privire la vorbire. Ce îndemn este cel mai important pentru tine în prezent? De ce?`

Pavel folosește în mod repetat o structură interesantă în Efeseni 4:25-
32, ilustrată încă din versetul 25: o poruncă negativă („lăsați-vă de minciună”),
apoi o poruncă pozitivă („fiecare din voi să spună aproapelui său
adevărul”), apoi o justificare („pentru că suntem mădulare unii altora”,
care pare să însemne: „pentru că suntem membre ale aceluiași trup și
prin urmare legați unul de altul ca părți ale acelui trup”). Îndemnul de a
exprima adevărul nu este o invitație la a-i înfrunta pe membrii bisericii
cu o listă de fapte reale, fără să dăm dovadă și de puțin tact. Pavel face
trimitere la Zaharia 8:16, care îndeamnă la rostirea adevărului ca o modalitate de cultivare a păcii.

De vreme ce în Efeseni 4:31 Pavel exclude mânia și vorbirea mânioasă,
cuvintele sale din Efeseni 4:26 nu exprimă permisiunea de a manifesta
mânia în comunitatea de credincioși. Mai degrabă, Pavel admite
posibilitatea de a manifesta mânie, dar exprimată în limite puse de
simțul răspunderii: „În cazul în care sunteți cuprinși de furie, nu o lăsați
să rodească într-un păcat săvârșit.”

Pavel pare să întrerupă tema expunerii sale cu o poruncă despre hoți:
„Cine fura să nu mai fure” (4:28). În schimb, hoțul trebuie „să lucreze
cu mânile lui la ceva bun” (4:28; vezi și 1 Corinteni 4:12; 1 Tesaloniceni
4:11) „ca să aibă ce să dea celui lipsit” (Efeseni 4:28). Poate că Pavel include
acum această poruncă din cauza legăturii dintre hoție și vorbirea
înșelătoare, ilustrată în episodul cu Anania și Safira, din Faptele 5:1-11.
Credința lui Pavel în puterea transformatoare a lui Hristos este atât de
puternică încât și-i închipuie pe hoți cum devin binefăcători.

Pavel poruncește apoi: „Niciun cuvânt stricat să nu vă iasă din gură”
(Efeseni 4:29). El descrie aici un cuvânt distructiv care, aparent de neoprit,
își croiește calea spre buze pentru a-și îndeplini misiunea de distrugere.
Apoi, în sens pozitiv, Pavel își imaginează că orice cuvânt negativ
este nu numai oprit, ci și înlocuit de un cuvânt cu trei caracteristici. Este:
(1) „bun, pentru zidire”, (2) „după cum e nevoie” și (3) dă „har celor ce-l
aud” (4:29). Ce bine ar fi dacă toate cuvintele noastre ar fi așa!