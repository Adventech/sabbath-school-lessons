---
title:  Duhul Sfânt în viața credinciosului
date:   16/08/2023
---

`4 Vorbind despre păcatele vorbirii, ce îndemn transmite Pavel despre prezența Duhului Sfânt între credincioși? Efeseni 4:30`

Pavel exprimă în același timp (1) o avertizare înfricoșătoare și (2) o
promisiune înduioșătoare. (1) Păcatele comise de unii împotriva altora
în biserică nu sunt abateri minore cu puține consecințe: Duhul Sfânt este
întristat pentru că ne folosim darul vorbirii, dat de Dumnezeu, pentru a-i
dărâma pe alții (Efeseni 4:25-27,29,31,32). Evocarea versetului din Isaia
63:10 subliniază serioasa avertizare: „Dar ei [israeliții] au fost neascultători
și au întristat pe Duhul Lui cel sfânt, iar El li S-a făcut vrăjmaș și
a luptat împotriva lor.” (2) Ca perspectivă încurajatoare, Pavel afirmă
că Duhul Sfânt îi pecetluiește pe credincioși din ziua în care L-au acceptat
pe Hristos (1:13,14) până în „ziua răscumpărării” (4:30). Relația
Duhului cu credincioșii nu este perisabilă, ci durabilă. Când ei ignoră
prezența Duhului Sfânt locuind în ei și fac o armă din darul vorbirii dat
de Dumnezeu, Duhul nu pleacă, ci se întristează. Duhul intenționează
să rămână prezent alături de credincioși, ca o marcă a stăpânirii și
protecției din partea lui Dumnezeu până la revenirea lui Hristos.

Pavel subliniază divinitatea deplină a Duhului prin apelativul „Duhul
Sfânt al lui Dumnezeu” și evidențiază că Duhul este o persoană prin
menționarea faptului că Se întristează. (Vezi și Rom. 8:16,26,27; 1 Cor.
2:10,13; 12:11; Gal. 5:17,18.) Este vorba despre misterul Dumnezeirii.
Duhul este atât una cu Tatăl și cu Fiul, cât și distinct de Aceștia. „Duhul
are propria voință și alege conform acesteia. Poate fi întristat și se poate
huli la adresa Lui. Astfel de descrieri nu pot fi făcute unei simple puteri
sau influențe, ci sunt proprii unei persoane. Este atunci Duhul o persoană
la fel ca mine și ca tine? Nu. Folosim terminologia umană limitată
pentru a descrie divinul, dar Duhul este ceea ce ființele umane nu pot fi
niciodată” (Paul Petersen, God in 3 Persons…, 2015, p. 20).

`„Duhul Sfânt al lui Dumnezeu” trăiește într-o legătură atât de strânsă cu noi încât se spune că acțiunile noastre Îl afectează. Ne împărțim viața cu un membru al Dumnezeirii devotat nouă într-o relație durabilă ce ne pecetluiește până la sfârșitul vremii. Care ar trebui să fie răspunsul credinței noastre la acest adevăr uimitor?`