---
title:  Material Pentru Instructori
date:  14/07/2023
---

### I. Privire generală

După rezumatul din introducere și după lauda la adresa lui Dumnezeu
pentru planul Lui de salvare prin Hristos, Pavel, în Efeseni 1:15-23, îi
asigură pe frații și surorile lui din Efes că se roagă pentru ei ca aceștia
să continue să experimenteze mântuirea prin lucrarea Duhului Sfânt
în viața lor. Pavel Îl roagă pe Dumnezeu Tatăl să le ofere efesenilor:
(1) experiența cunoașterii lui Dumnezeu prin revelația Sa; (2) speranța
care provine din chemarea și făgăduințele lui Dumnezeu și (3) credința
prin care pot avea parte de puterea infinită a Domnului Isus Hristos
(Efeseni 1:17-19).

Puterea lui Hristos se manifestă în două moduri. În primul rând,
avem parte de puterea lui Hristos prin învierea Sa. Suntem înviați spiritual
la noua viață în Hristos aici și acum și avem perspectiva învierii
viitoare finale pentru viața veșnică. În al doilea rând, avem parte de puterea
lui Hristos prin înălțarea Sa, în sensul că El stă pe tronul universului
ca Dumnezeu, Dumnezeul nostru, care ne binecuvântează din locurile
Sale cerești, adică din sanctuarul Său ceresc. Hristos Isus a creat universul
și toate puterile fizice și spirituale ale acestuia; prin urmare, toate Îi
sunt subordonate. Puterile spirituale răzvrătite care au pretins temporar
stăpânirea asupra pământului Îi sunt, de asemenea, subordonate.

În plus, cunoașterea faptului că Isus S-a înălțat în sala tronului lui
Dumnezeu ne face deja moștenitori și ocupanți ai locurilor cerești, prin
El. Prin Hristos, toate lucrurile din univers sunt ale noastre. Într-o zi,
cu toții ne vom înălța și noi fizic în acele locuri cerești și ne vom alătura
universului în laudă la adresa lui Dumnezeu, în jurul tronului Său
(Apocalipsa 4:1-4,8-11; 5:6,9-14; 15:2-4).

### II. Temele studiului

1. Rugăciunile de laudă și de mulțumire sunt esențiale pentru viața
creștinului.

2. Pentru creștin, sunt indispensabile puterea transformatoare a lui
Hristos și puterea Duhului Sfânt în viața creștină.

3. Ca adevărați creștini, prin cunoașterea și experimentarea puterii lui
Hristos, ne putem trăi liber viața în El, fără să ne temem de puterile
răzvrătite din această lume.

### II. Comentariu

**„De aceea”**

În Epistola către efeseni, Pavel folosește câteva expresii concluzive și
cauzale, precum:

• dia touto (1:15; 5:17; 6:13, însemnând „deoarece”, „din cauza”, „pe
baza a”);

• dio (2:11; 3:13 [EDCR]; 4:25; 5:14, însemnând „prin urmare”,
„așadar”);

• oun (4:1; 5:1,7; 6:14, însemnând „așadar”, „pe deasupra”);

• toutou charin (3:1,14, însemnând „pentru că”, „de dragul de a”, „ca
urmare a”, „pe baza”).

Aceste cuvinte sunt traduse ca: „de aceea” (1:15; 2:11; 3:13 (EDCR);
4:25; 5:14,17; 6:13), „iată de ce” (3:1,14) sau „dar/deci (EDCR)” (4:1;
5:1,7; 6:14). Prin urmare, Pavel mai întâi afirmă și descrie o realitate
sau un adevăr teologic ca parte principală a pasajului. Apoi realizează
o parte concluzivă, în care aplică aceste idei la viața bisericii. Dar Pavel
folosește uneori partea concluzivă/aplicativă a unui pasaj ca bază pentru
o altă parte principală, urmată de o altă parte concluzivă sau aplicativă.
În acest fel Pavel extinde, dezvoltă, îmbogățește progresiv orizontul gândirii
sale cu privire la Evanghelie, biserică și viața creștină.

În Efeseni 1:11-14, Pavel rezumă esența Evangheliei, platforma pe
care își întemeiază teologia de tipul „de aceea” (Efeseni 1:15), și arată care
este raportul dintre Evanghelie și biserică (1:15-23), alcătuită din „sfinți”
(1:15,18). Creștinii, sau sfinții, sunt cei care au credință în Isus (1:15), au
„un duh de înțelepciune și de descoperire în cunoașterea” lui Dumnezeu
(1:17) și au fost luminați să cunoască chemarea lui Hristos, moștenirea
pe care El vrea să le-o ofere și superputerea învierii Sale (1:18,19). Acești
sfinți sunt biserica, sau trupul lui Hristos (1:22,23). Acest exemplu de
teologie paulină de tipul „de aceea” constituie esența bisericii.

Biserica este construită pe Evanghelia pe care Pavel tocmai a descris-o
în Efeseni 1:1-15. Restul Epistolei către efeseni este despre biserică. Dar
aceasta este o biserică construită pe înțelegerea corectă a Evangheliei,
„Evanghelia mea/[a lui Pavel]”, așa cum afirmă el în altă parte (Romani
2:16; 16:25; 2 Timotei 2:8). După cum s-a observat, în Efes totul era definit
prin raportarea la altceva. În contextul cosmopolit al Efesului era
ușor ca identitatea cuiva să fie influențată de cultura locului, de amestecul
de idei religioase sau filozofice. Însă Pavel este neînduplecat aici: temelia bisericii, identitatea bisericii, este modelată de Evanghelie, de
Evanghelia sau planul lui Dumnezeu care a fost conceput de El înainte
de întemeierea lumii și dezvăluit acum prin Isus Hristos. Biserica – cu
identitatea ei, cu mesajul ei și cu misiunea ei – nu este o idee culturală
progresivă. Biserica este rezultatul planului lui Dumnezeu, al lucrării lui
Dumnezeu în lume de salvare a păcătoșilor și a omenirii.

**Biserica, revelația și filozofia**

Pavel se roagă pentru membrii bisericii lui (Efeseni 1:16,18), mulțumindu-
I lui Dumnezeu pentru lucrarea Lui în ei. În mod special Pavel Îi
mulțumește lui Dumnezeu pentru lucrarea Lui de iluminare a bisericii,
prin darurile înțelepciunii și revelației Sale (1:17,18). Această rugăciune
transmite două aspecte majore din natura bisericii.

În primul rând, biserica este construită pe revelația lui Dumnezeu, nu
pe filozofia oamenilor. Deși era un bun cunoscător al filozofiei (Faptele
17:18), Pavel a refuzat să pună vreo piatră filozofică la temelia bisericii.
Pentru el, biserica trebuia întemeiată nu pe înțelepciunea și retorica
omului, ci pe „taina lui Dumnezeu” – manifestarea Lui prin Isus Hristos
crucificat și „într-o dovadă dată de Duhul și de putere” (1 Corinteni 2:1-5).
Această noțiune totuși nu înseamnă că nu există deloc înțelepciune în
întemeierea bisericii.

Dimpotrivă, biserica este construită pe înțelepciune, dar este „o
înțelepciune […] nu a veacului acestuia, nici a fruntașilor veacului acestuia
[…] [ci] înțelepciunea lui Dumnezeu, cea tainică și ținută ascunsă, pe
care o rânduise Dumnezeu, spre slava noastră, mai înainte de veci, și pe
care n-a cunoscut-o niciunul din fruntașii veacului acestuia” (1 Corinteni
2:6-8). De aceea Pavel îi avertizează pe coloseni să aibă grijă să nu fie
furați „cu filozofia și cu o amăgire deșartă după datina oamenilor […] și
nu după Hristos” (Coloseni 2:8; vezi și Ioan 1:12,13; 1 Corinteni 1:20-27;
3:19; 1 Timotei 6:20,21).

Această atitudine față de filozofie nu sugerează că Dumnezeu, Pavel
sau creștinismul ar respinge logica sau rațiunea. Dimpotrivă, rațiunea
este una dintre cele mai nobile capacități sau atribute umane cu care
Dumnezeu ne-a înzestrat când a creat oamenii după chipul Său. Ceea ce
comunică Pavel aici este că biserica, sau religia creștină, nu este întemeiată pe supozițiile și concluziile filozofiei. Filozofia occidentală clasică
și, mai recent, știința modernă se bazează în mare parte pe supoziția că
nu există nicio revelație divină intenționată, iubitoare, specială, precisă, propozițională. În schimb, principiul de bază al filozofiei occidentale și
al științei moderne este efortul omenesc rațional, mistic sau psihologic
prin care se ajunge la Dumnezeu sau la o anumită sferă divină. Această
gândire este opusă credinței creștine.

Pavel a insistat cu tărie că biserica nu este, și nu poate fi, produsul
filozofiei sau științei umane ori al supozițiilor și concluziilor acestora.
Biserica este rezultatul intervenției directe a lui Dumnezeu în lumea
noastră și al revelației prin Hristos Isus, precum și al revelației specifice
a lui Dumnezeu în Scripturi. Prin Hristos și prin Scriptură, Dumnezeu
a chemat omenirea înapoi la El și la împărăția Sa. Când răspund acestei
chemări, oamenii devin biserica lui Dumnezeu întemeiată pe lucrarea
directă a lui Isus Hristos și a Duhului Sfânt în noi. Din acest motiv, o
filozofie reușită își va construi perspectiva asupra lumii și presupozițiile
în raport cu revelația divină.

În al doilea rând, biserica nu este o societate cu două niveluri, alcătuită
dintr-o elită filozofică, luminată și intelectuală, pe de-o parte, și
oamenii simpli și neștiutori, pe de altă parte. Ci în biserică, toți membrii
sunt luminați și au parte de descoperirea și înțelepciunea lui Dumnezeu.
Această idee este baza creștină pentru conceptele de har și de unitate. Cei
mântuiți, sau sfinții, nu au primit mântuirea și revelația datorită unor
intuiții, abilități sau eforturi speciale, ci datorită harului lui Dumnezeu,
căci Dumnezeu este Cel care Se descoperă tuturor oamenilor și îi cheamă
la mântuire. Toți membrii bisericii moștenesc aceleași binecuvântări.
Toți primesc aceeași descoperire, aceeași mântuire și aceeași misiune.
De aceea biserica este una și nu este împărțită în două, trei sau patru
categorii ori niveluri.

**Teama de puteri și înfrângerea lor**

Lumea noastră este într-o continuă căutare după putere. Cine deține
resurse deține putere. Vedem adesea că sursele de energie provoacă tensiuni
constante și chiar războaie în lumea noastră.

Dar lumea caută mai mult decât surse de energie. Lumea caută în
mod special surse spirituale de putere, putere care să le ofere succes,
influență sau pace, control și împlinire, care să dureze împreună o viață
întreagă. Pe măsură ce ne apropiem de sfârșitul istoriei păcătoase a
omenirii, mulți oameni caută, conștient sau inconștient, puterea în
surse demonice. Aceste surse demonice sunt puteri distructive care înrobesc.
Milioane de oameni conștientizează că aceste puteri înrobesc, dar nu se pot elibera de ele. Mulți nici nu știu de existența unei alte puteri,
alternative. Le este pur și simplu teamă de aceste puteri demonice.

Multora le este frică de puteri neînsuflețite, precum cutremure,
tsunamiuri sau găuri negre. Unora le este teamă de poziția corpurilor
cerești. Unii sunt îngroziți de forța apetitului personal sau de mânia interioară. Cel mai recent, inteligența artificială a devenit pentru mulți o
sursă de teamă.

Dar Pavel insistă că puterea lui Hristos este infinit superioară tuturor
acestor puteri. Hristos a creat întregul univers cu toate forțele și sursele
lui de energie, așadar toate aceste forțe se află sub controlul Lui. El ne-a
creat și ne poate restaura și ajuta să ne controlăm pe noi înșine și orice
probleme interioare de care ne este teamă. Hristos a creat toate ființele
angelice, din care o parte s-au răzvrătit împotriva lui Dumnezeu și au
devenit demonice, încercând să controleze lumea; dar Dumnezeu le-a
învins revolta în timpul primei Sale veniri și le va distruge puterea și
le va anihila complet și pentru totdeauna la sfârșitul marii lupte. Chiar
și acum, aceste entități demonice sunt învinse și nu pot obține nicio
biruință asupra noastră când suntem în Hristos Isus.

Din această cauză, Biserica Adventistă de Ziua a Șaptea a simțit nevoia
să exprime acest adevăr al Evangheliei sub forma punctului fundamental
de doctrină numărul 11, intitulat: „Creșterea în Hristos”.

„Prin moartea Sa pe cruce, Domnul Isus Hristos a triumfat asupra
forțelor răului. El, care a supus spiritele demonice în timpul lucrării Sale
pământești, le-a frânt puterea și a făcut certă condamnarea lor finală.
Biruința lui Isus ne dă și nouă biruința asupra forțelor răului care încearcă
să ne stăpânească în timp ce umblăm cu El în pace și bucurie, având
certitudinea iubirii Sale. Acum, Duhul Sfânt locuiește în noi și ne dă putere.
Consacrându-ne fără încetare lui Isus ca Mântuitor și Domn, suntem
eliberați de povara faptelor noastre din trecut. Nu mai trăim în întuneric,
nu ne mai temem de puterile răului, de neștiința și de viața lipsită
de sens de odinioară. În această nouă stare de libertate în Isus, suntem
chemați să creștem în asemănarea cu caracterul Său, comunicând zilnic
cu El prin rugăciune, hrănindu-ne din Cuvântul Său, meditând asupra
acestuia și a providenței divine, cântând laude la adresa Sa, adunândune
pentru închinare și participând la misiunea bisericii. Suntem chemați
în același timp să urmăm exemplul lui Hristos prin grija arătată pentru
nevoile fizice, mintale, sociale, emoționale și spirituale ale omenirii.
Dăruindu-ne printr-o slujire iubitoare celor din jurul nostru și prin prezentarea unei mărturii în favoarea mântuirii Sale, prezența Sa constantă cu noi prin Duhul Sfânt transformă fiecare moment al vieții și fiecare
îndatorire într-o experiență spirituală” (vezi adventist.ro, secțiunea
„Convingeri”).

### IV. Aplicație

1. Unele biserici locale adventiste de ziua a șaptea sunt închise în cea
mai mare parte a săptămânii. În schimb, în Sabat, programul serviciilor
divine de închinare este uneori aglomerat și rezervă un timp
limitat pentru rugăciune individuală sau comună. Încurajează-i pe
membrii grupei tale ca, împreună cu biserica lor locală, să conceapă
un plan de transformare a bisericii – atât ca adunare de credincioși,
cât și ca incintă sau clădire – într-o casă sau un spațiu de rugăciune
continuă pentru întreaga comunitate din vecinătate și pentru vizitatori
de-a lungul întregii săptămâni.

2. Invită-i pe membrii grupei să se gândească la moduri în care familia
și biserica lor pot deveni centre în care oamenii din jur să experimenteze
puterea lui Hristos. Cum i-ați putea ajuta pe oamenii din apropierea
voastră să depășească ceea ce îi face să se teamă de puterile naturii,
de tehnologie, de propria persoană sau de alți oameni, precum
și de puterile demonice?

3. Cere-le membrilor grupei să își imagineze că fiecare a fost invitat să
predice punctul fundamental de doctrină numărul 11. Care trei idei ar
constitui punctele principale ale predicii lor?

