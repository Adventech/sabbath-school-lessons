---
title:  Isus, toate lucrurile și biserica Sa
date:   13/07/2023
---

Primii creștini vedeau în Psalmii 110:1 o profeție a înălțării lui Isus:
„Domnul a zis Domnului meu: «Şezi la dreapta Mea până voi pune pe
vrăjmaşii Tăi sub picioarele Tale.»” Ei citeau Psalmul 8 în același mod:
„Toate le-ai pus [Tu, Dumnezeu] sub picioarele lui” (Psalmii 8:6), ale
„fiului omului” (Psalmii 8:4). Deși credeau că puterile întunericului din
locurile cerești se aflau deasupra capetelor lor și amenințau să îi subjuge,
primii creștini s-au prins cu putere de adevărul că acele puteri se aflau
sub picioarele lui Hristos.

Observă cu atenție că, după ce „I-a pus [lui Isus] totul sub picioare”,
Tatăl „L-a dat căpetenie peste toate lucrurile Bisericii” (Efeseni 1:22,
VDC; compară cu versiunea EDCR: „L-a pus – deasupra tuturor lucrurilor
– cap al Bisericii”). Deși „toate lucrurile” este o formulare universală,
incluzivă, Pavel are în continuare în minte puterile menționate în
Efeseni 1:21. Toate lucrurile – inclusiv puterile cosmice, supranaturale și
spirituale – sunt sub picioarele lui Hristos, supuse Lui.

`5 Ce beneficii aduc bisericii înălțarea lui Hristos la tronul universului și dominația Lui peste toate lucrurile din cer și de pe pământ? Efeseni 1:22,23`

Dumnezeu L-a făcut pe Hristos biruitor asupra tuturor puterilor răului.
Bisericii – care se identifică îndeaproape cu Hristos și ale cărei nevoi
sunt împlinite de Hristos – i se garantează victoria asupra acestor
vrăjmași. Puterea lui Dumnezeu manifestată la învierea și la înălțarea
Lui mai presus de orice putere cosmică a fost exercitată pentru biserică.
Dumnezeu L-a dat bisericii pe Hristos cel biruitor, iar aceasta este atât
de unită cu El încât este numită trupul Lui.

Cum putem noi, credincioșii, să Îl cunoaștem pe Hristos cel înălțat
și să avem parte de puterea lui Dumnezeu în viața noastră? Pavel nu
numește niciun fel de mecanisme sau de strategii prin care se realizează
lucrul acesta. Totuși, este sugestiv faptul că aceste texte fac parte
dintr-un pasaj despre rugăciune. Pavel crede că Dumnezeu îi va răspunde
la rugăciune. El afirmă eficacitatea aprecierii puterii lui Dumnezeu,
manifestate în Hristos, chiar în prezența lui Dumnezeu și eficacitatea
cererii ca această putere să fie activă în viața credincioșilor.

`Care este experiența ta cu puterea rugăciunii? Dincolo de rugăciunile la care ai primit răspuns, cum ne apropie rugăciunea în general de Dumnezeu și de puterea oferită nouă prin Isus?`