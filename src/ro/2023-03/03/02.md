---
title:  Rugăciune și mulțumire
date:   09/07/2023
---

Motivat de vestea că efesenii credincioși înfloresc în credința în Isus
și în dragoste unii față de alții (poate veste transmisă de Tihic, Efeseni
6:21,22), Pavel le transmite cum se roagă pentru ei.

`1 Compară cele două relatări despre rugăciune din Efeseni 1:15-23 și Efeseni 3:14-21. Ce elemente au în comun?`

Uneori tonul nostru general în rugăciune poate fi îndurerat; ne plângem
de o greutate sau de alta. Ce spune Pavel despre rugăciune în Efeseni
sugerează că recunoștința este limba maternă a rugăciunii. Adunăm
binecuvântările lui Dumnezeu și Îi mulțumim pentru ele. Căutăm să
Îl vedem pe Dumnezeu la lucru în situațiile dificile și Îl lăudăm pentru
prezența Lui care ne schimbă viața. Apreciind harul și puterea lui Isus
cel înălțat (Efeseni 1:20-23), Îi mulțumim pentru că Îi binecuvântează
pe cei din cercul nostru de influență. Iată secretul transformator al
rugăciunii lui Pavel: rugăciunea este cheia pentru laudă și mulțumire
– „nu încetez să aduc mulțumiri pentru voi, când vă pomenesc în rugăciunile
mele” (1:16; vezi și Filipeni 1:3,4; 1 Tesaloniceni 1:2; 5:16-18).

Ce înseamnă de fapt să ne rugăm neîncetat (1 Tesaloniceni 5:17)? Nu
poate însemna să îngenunchem întotdeauna în rugăciune. Înseamnă
ca, binecuvântați de Duhul lui Dumnezeu, să trecem prin viață cu inima
deschisă la prezența și puterea lui Dumnezeu, căutând motive de
recunoștință. Înseamnă să fim pregătiți să gestionăm problemele vieții în
prezența lui Dumnezeu, să căutăm sfatul divin când trecem prin suișurile
și coborâșurile vieții. Înseamnă să trăim nu separați de Dumnezeu, ci în
legătură cu El, deschiși întotdeauna la călăuzirea divină.

Mult prea des vedem rugăciunea ca pe un detaliu, un plus al uceniciei,
la care să apelăm când ne convine. Pavel transmite o altă perspectivă,
luând în serios îndatorirea de a se ruga pentru credincioșii din
Efes – de care se achită atât prin mulțumirea pentru ei (1:16; compară
cu 1:3-14), cât și prin mijlocirea pentru ei (1:17-23; compară cu 3:14-21).
Pentru el, rugăciunea este o îndatorire principală sau chiar principala
îndatorire a credinței creștine. Aceste versete sunt o emoționantă chemare
la rugăciune, o invitație ca fiecare dintre noi să ne analizăm „lucrarea
prin rugăciune” în lumina dedicării lui Pavel în această direcție.

`De ce este important să Îi mulțumim întotdeauna lui Dumnezeu în rugăciune?`