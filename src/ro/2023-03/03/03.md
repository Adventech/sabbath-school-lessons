---
title:  Înțelegerea venită de la Duhul Sfânt
date:   10/07/2023
---

**„Nu încetez să aduc mulţumiri pentru voi, când vă pomenesc în rugăciunile mele. Şi mă rog ca Dumnezeul Domnului nostru Isus Hristos, Tatăl slavei, să vă dea un duh de înţelepciune şi de descoperire în cunoaşterea Lui” (Efeseni 1:16,17).**

Vorbind despre rugăciunile lui, Pavel amintește o cerere esențială pe
care o aduce înaintea tronului lui Dumnezeu. A menționat deja că Duhul
Sfânt vine în viața credincioșilor la momentul convertirii lor (Efeseni
1:13,14). Acum Pavel se roagă pentru o nouă binecuvântare a Duhului,
care să le dea priceperea spirituală necesară, axată pe o înțelegere mai
profundă a lui Isus („în cunoașterea Lui”, 1:17).

`2 Pentru care trei subiecte se roagă Pavel ca Duhul Sfânt să le dea credincioșilor o înțelegere specială? Vezi Efeseni 1:17-19.`

Când se roagă ca ei să primească înțelegere cu privire la „nădejdea
chemării Lui” (1:18), Pavel se roagă să fie conștienți cu privire la acțiunile
din trecut pe care Dumnezeu le-a făcut deja pentru mântuirea lor
(1:3-9,11-13) și la viitorul glorios pe care l-a pregătit pentru ei (1:10,14).

Când se roagă ca ei să înțeleagă „bogăția slavei moștenirii Lui în
sfinți” (1:18), Pavel face trimitere la ideea din Vechiul Testament cu privire
la credincioși ca moșternire a lui Dumnezeu (Deuteronomul 9:29;
32:9; Zaharia 2:12, compară cu Efeseni 1:11). El vrea ca ei să știe nu
numai că au o moștenire din partea lui Dumnezeu, ci că sunt ei înșiși
moștenirea lui Dumnezeu, iar Pavel vrea ca ei să înțeleagă valoarea lor
pentru Dumnezeu.

Când se roagă ca ei să înțeleagă ce semnificație spirituală are „nemărginita
mărime a puterii Sale” (1:19), Pavel și-L imaginează pe Duhul
Sfânt aducând o nouă înțelegere asupra imensității puterii lui Dumnezeu
și actualizând-o în experiența lor.

Prin toate aceste cereri în rugăciune, Pavel își dorește ca acești oameni
să se bucure ei înșiși de ceea ce le-a fost dat prin Isus.

`Cum poți experimenta mai bine „nemărginita mărime a puterii Sale”? Ce înseamnă lucrul acesta pentru viața de zi cu zi?`