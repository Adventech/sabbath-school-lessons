---
title:  Parte din puterea învierii
date:   11/07/2023
---

În pasajul referitor la subiectele rugăciunii lui, Pavel dezvoltă al treilea
punct legat de înțelegerea pe care speră că Duhul Sfânt o va aduce
credincioșilor (Efeseni 1:19-23): enormitatea puterii lui Dumnezeu,
pe care El o exercită în beneficiul lor. Pavel începe prin a indica două
evenimente principale din istoria mântuirii care ilustrează puterea lui
Dumnezeu: (1) învierea lui Isus și (2) înălțarea lui Isus la tronul din ceruri
(1:20).

`3 Cum s-a manifestat puterea lui Dumnezeu la învierea lui Isus? Efeseni 1:20; 1 Corinteni 15:20-22; Filipeni 3:8-11; Evrei 13:20,21; 1 Petru 1:3`

Învierea lui Isus este o convingere religioasă creștină care nu se negociază
(1 Corinteni 15:14,17). Pentru că Hristos a înviat, credincioșii
așteaptă măreața înviere viitoare pentru viața veșnică, la momentul
revenirii lui Hristos (1 Corinteni 15:20-23). Pentru că Hristos a înviat,
putem aștepta de la El astăzi toate binecuvântările Evangheliei, inclusiv
prezența Duhului Sfânt în viața noastră.

Ilustrația, că Dumnezeu „L-a pus [pe Hristos] să șadă la dreapta Sa”
(1:20), este luată din versetul 1 al Psalmului 110, cel mai frecvent citat
în Noul Testament (toate pasajele care tocmai au fost citate par să ducă
la acesta). Înălțarea lui Hristos are o importanță majoră în Efeseni.
Credincioșii sunt așezați „împreună [cu Hristos Isus] în locurile cerești”
(2:6). În plus, Pavel face referire la înălțarea lui Hristos ca la un preludiu
al împlinirii tuturor lucrurilor de către Hristos și al dotării bisericii cu
daruri (vezi 4:8-11).

În Efeseni 4:8-11, Pavel ne avertizează să nu adoptăm o imagine oarecum
statică a lui Hristos pe tronul Tatălui, ci redă „imaginea dinamică
novotestamentară a lui Hristos cel înălțat, ajuns prin Duhul Sfânt în întreaga
lume prin biruință și ca să biruiască” (F. F. Bruce, The Epistles to
the Colossians, to Philemon, and to the Ephesians, 1984, p. 133). Așadar
Pavel descrie înălțarea/încoronarea lui Hristos nu doar ca pe o ilustrare
a puterii divine oferite credincioșilor, dar și ca pe o sursă a acelei puteri.

`În ce situații ai nevoie de puterea lui Hristos în viața ta și cum putem să beneficiem mai mult de ea? Ce practici ne împiedică accesul la puterea Lui?`