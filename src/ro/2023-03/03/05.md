---
title:  Hristos mai presus de toate puterile
date:   12/07/2023
---

Pavel admiră înălțarea lui Isus, care acum stă alături de Tatăl pe tronul
universului. După ce definește poziția lui Hristos în relație cu Tatăl
(„să șadă la dreapta Sa, în locurile cerești”, Efeseni 1:20), Pavel se întoarce
la relația lui Isus cu „orice putere”. În calitate de coregent al Tatălui,
Isus este „mai presus” de toate (1:21).

`4 Compară puterile spirituale rele menționate în Efeseni 1:21; 2:2 și 6:12. Dece crezi că este Pavel atât de interesat de ele?`

Pasajul din Faptele 19:11-20, cu cei șapte fii ai lui Sceva, ilustrează
că Efesul din vremea lui Pavel era un centru al artelor magice. „Caracteristica
predominantă a practicii magiei în întreaga lume elenistică era
cunoașterea unei lumi spirituale care influența realmente oricare aspect
al vieții. Scopul vrăjitorului era să discearnă spiritele folositoare de cele
dăunătoare și să cunoască acțiunile lor diferite, precum și puterile și
autoritatea acestora. Prin această cunoaștere, puteau fi construite mijloace
(prin incantații rostite sau scrise, amulete etc.) pentru manipularea
spiritelor în interesul unei persoane anume. Cu incantația potrivită,
putea fi vindecată o boală indusă de un spirit, [sau] putea fi câștigată o
competiție de care” (Clinton E. Arnold, Power and Magic, p. 18).

Interesul pentru invocarea zeităților și puterilor vrăjitorești era o
trăsătură a vieții religioase din Efes (vezi Faptele 19:13) și uneori chiar
a celei din zilele noastre. Pavel dorește să clarifice relația dintre Hristos
și celelalte puteri: Isus cel înălțat este „mai presus de orice domnie,
de orice stăpânire, de orice putere, de orice dregătorie” (Efeseni 1:21).

Ca să fie sigur că cititorii lui înțeleg faptul că nu există nicio putere
în afara suveranității lui Isus, Pavel face aluzie la practica adunării multor nume de zei în formulele magice: „mai presus […] și de orice nume
care se poate numi” (1:21). Trecând de la dimensiunea spațiului la cea a
timpului, Pavel accentuează perioada infinită a stăpânirii glorioase a lui
Isus. Stăpânirea Lui asupra tuturor puterilor este valabilă „nu numai în
veacul acesta, ci și în cel viitor” (1:21).

`Cum se manifestă azi forțele malefice și cum ne putem asigura că nu vom fi prinși în niciuna dintre ele?`