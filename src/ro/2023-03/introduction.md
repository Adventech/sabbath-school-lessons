### Cum să-L urmezi pe Isus în vremuri de încercare

În Epistola către efeseni, Pavel ne vorbește despre locuitorii din Efes.
La ani distanță de evenimentele extraordinare de la începutul misiunii
creștine în Efes, efesenii se luptau să înțeleagă sensul credinței lor
creștine.

Pavel, cel care cândva perturbase economia acestui al patrulea cel
mai mare oraș din Imperiul Roman, este acum marginalizat și aruncat în
temniță. Scriind din închisoare, el este îngrijorat că locuitorii credincioși
din Efes s-ar putea să își „piardă cumpătul”, pierzându-și de fapt simțul
a ceea ce înseamnă să fie ucenici ai lui Isus în cultura sofisticată, urbană
și puternic păgână din Efes. Deși destinatarii lui sunt deja creștini, tonul
lui Pavel este unul de recrutare. El caută să îi înroleze din nou în rândurile
credinței creștine, să reaprindă focul devotamentului lor față de
Hristos și să le reînvie entuziasmul de a fi parte din marea operațiune a
lui Dumnezeu în lume: biserica.

Întrucât Hristos este esența credinței creștine, Pavel radiază admirație
față de El și închinare la El. Ucenicii creștini care se clatină își vor
recăpăta echilibrul numai prin redobândirea primei lor iubiri pentru
Hristos și prin restabilirea încrederii în harul și puterea Sa. Prin urmare,
Pavel evidențiază înălțarea lui Hristos la cer, deasupra tuturor
puterilor și zeităților care caută să atragă devotamentul credincioșilor
din Efes. Isus este obiectivul planului divin pentru veșnicie, un plan în
care credincioșii, la fel ca biserica, joacă rolul important în demersul
lui Dumnezeu de a uni toate lucrurile în Hristos.

În încercarea lui de a-i atrage pe credincioșii din Efes la un reînnoit
devotament față de Domnul lor, Pavel nu simplifică cerințele uceniciei
creștine. El descrie în detaliu cum arată comportamentul creștin și comunitatea creștină. Credincioșii sunt chemați la o închinare care să fie
inspirată de Duhul Sfânt, care să Îi aducă onoare lui Hristos și să fie îndreptată spre Dumnezeu – lucruri pe care Pavel le ilustrează în repetate rânduri. Devotamentul față de Hristos are impact asupra comportamentului
și vorbirii. A-L iubi pe Hristos înseamnă a-i respecta și a-i prețui
pe frații de credință. Înseamnă a se opune tiparelor de comportament
răutăcios și decadent din punct de vedere sexual, atât de răspândite în
cultura aceea. Înseamnă, în cadrul relațiilor din biserică și din familie, a
urma exemplul sacrificiului de sine oferit de Hristos. Înseamnă a le oferi
celorlalți cetățeni din Efes exemple clare ale unui nou tipar de existență
umană.

Pavel folosește mare parte din scrisoarea lui pentru a-și exprima entuziasmul
față de acest nou tipar privind calitatea de om prin prisma
apartenenței la biserica lui Dumnezeu. El este în mod special înviorat la
gândul că Dumnezeu a unit segmente ale omenirii înstrăinate unele de
altele – evreii și neevreii – pentru a forma un întreg în biserică. Trăind
în unitate, deși ostilitatea ar fi de așteptat, ei au șansa de a manifesta
caracteristicile noii societăți a lui Dumnezeu și ale împărăției viitoare.

Accentuând importanța apartenenței la biserica lui Dumnezeu, Pavel
creează patru metafore pentru biserică. Credincioșii alcătuiesc trupul
lui Hristos, ceea ce demonstrează devotamentul lor față de Hristos și
unitatea lor unii cu alții. Credincioșii sunt un templu viu, construit prin
jertfa lui Hristos la Calvar, în care Dumnezeu este venerat. Credincioșii
sunt mireasa lui Hristos, care așteaptă o grandioasă ceremonie de
nuntă, când Mirele va veni să îi pretindă drept ai Lui. Iar în metafora
finală, care exprimă eforturile lui Pavel de a-i reintegra în credința
creștină, credincioșii sunt armata lui Hristos, care aduce pacea în numele
Lui, luptând cu forțele întunericului prin puterea lui Dumnezeu, în
timp ce așteaptă revenirea lui Hristos.

Prin urmare, Epistola către efeseni se adresează în mod special unor
vremuri ca ale noastre, în care ademenirile lumii și trecerea timpului
amenință să dilueze ucenicia creștină. Epistola către efeseni Îl înalță
pe Hristos și accentuează importanța faptului de a-L urma ca membri
implicați, activi ai bisericii Lui, care trăiesc în virtutea speranței în revenirea Sa. În acest trimestru avem privilegiul să ascultăm cu rugăciune ce
spune Epistola către efeseni și să ne reînnoim entuziasmul de a-L urma
pe Hristos în vremuri dificile.

_John K. McVay, Ph.D., este președinte și profesor de religie la Universitatea Walla Walla din College Place, Washington, SUA, unde slujește din 2006._