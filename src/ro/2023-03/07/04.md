---
title:  Hristos, Dătătorul darurilor
date:   08/08/2023
---

`3 Citește Efeseni 4:7-10. Despre ce este vorba aici și ce vrea Pavel să transmită în aceste versete?`

Pavel a citat aici versetul 18 din Psalmul 68: „Te-ai suit pe înălțime,
ai luat prinși de război, ai luat în dar oameni; cei răzvrătiți vor locui și ei
lângă Domnul Dumnezeu.” Aici este descris Domnul, Yahweh, ca un general
cuceritor care, după ce și-a înfrânt vrăjmașii, a urcat dealul pe care
este construită capitala sa, cu robii de război în suita lui (vezi Psalmii
68:1,2). Apoi primește tribut („ai luat în dar”) de la dușmanii cuceriți
(de remarcat faptul că Pavel transformă această imagine în Hristos cel
înălțat care „a dat daruri”, pe baza contextului mai larg al psalmului, vezi
Psalmii 68:35).

Dacă urmăm ordinea din Psalmul 68:18, suirea – înălțarea lui Hristos
la cer (Efeseni 1:21-23) – apare prima, urmată de coborâre, în care Isus
cel înviat și înălțat oferă daruri și umple toate lucrurile. (Din versiunile
românești ale Bibliei, doar VBRC și BINT nu precizează, în Efeseni 4:9,
care dintre acțiuni, suirea sau coborârea, s-a produs prima. În toate celelalte,
suirea este menționată prima, dar se precizează că înaintea ei a
avut loc coborârea – n.r.)

Acesta este modul lui Pavel de a descrie revărsarea Duhului Sfânt în
ziua Cincizecimii (vezi Faptele 2). Această perspectivă este confirmată
de Efeseni 4:11,12, care identifică darurile oferite de Isus cel înălțat ca
darurile Duhului.

„Hristos s-a ridicat, a luat robia roabă și le-a dat daruri oamenilor.
Care a fost efectul când, după înălțarea lui Hristos, Duhul a venit pe pământ
cum a fost promis, ca un vânt care sufla cu putere, umplând întregul
loc în care erau adunați ucenicii? Mii de oameni au fost convertiți
într-o zi” (Ellen G. White, Ye Shall Receive Power, p. 158).

`Oricât de profunde ar fi aceste câteva versete din Efeseni, cum învățăm să găsim alinare în ceea ce ne arată că a făcut și va face Hristos pentru noi, în special când va împlini „totul în toți” (Efeseni 1:23)?`