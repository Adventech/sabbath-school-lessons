---
title:  Darurile lui Isus cel înălțat
date:   09/08/2023
---

`4 Pornind de la Psalmii 68:18, Pavel Îl descrie pe Isus cel înviat, înălțat și biruitor oferind daruri poporului Său de pe înălțimi. Ce „daruri” oferă Isus cel înălțat și cu ce scop? Efeseni 4:11-13`

Pavel identifică patru categorii de oameni care primesc daruri
din vistieria de comori a lui Isus cel înălțat: (1) apostolii; (2) profeții;
(3) evangheliștii; (4) păstorii și învățătorii (structura sintagmei grecești
sugerează că aceștia sunt o singură categorie). Hristos le oferă aceste
daruri pentru a îndeplini o lucrare importantă: „pentru desăvârșirea
sfinților, în vederea lucrării de slujire, pentru zidirea trupului lui Hristos”
(4:12) și „până vom ajunge toţi la unirea credinţei şi a cunoştinţei Fiului
lui Dumnezeu, la starea de om mare, la înălţimea staturii plinătăţii lui
Hristos” (4:13).

Acest ultim element a avut o importanță specială pentru primii
adventiști, care cântăreau darurile spirituale ale lui Ellen G. White.
Confirmă Scriptura funcționarea darului profeției în biserică numai în
vremea apostolilor? Sau darul continuă până la revenirea lui Hristos?
Primii adventiști au găsit răspunsul în Efeseni 4:13 și l-au împărtășit
printr-o ilustrație despre un căpitan de vas care trebuia să urmeze
instrucțiunile primite pentru o croazieră. Pe când vasul se apropia de
port, căpitanul a descoperit că instrucțiunile îl informau că un cârmaci
avea să vină la bord să îl ajute să conducă nava. Pentru a asculta de
indicațiile inițiale, trebuia să îi permită cârmaciului să urce la bord și
să urmeze ghidarea oferită de el. „Cine ține seama de manualul original
de instrucțiuni? Cei care îl resping pe cârmaci sau cei care îl primesc
așa cum îi instruiește manualul? Judecați voi” (Uriah Smith, „Do We
Discard the Bible…?”, în Review and Herald, 13 ianuarie 1863, p. 52).

Ar trebui să fim atenți atunci când îi identificăm pe „păstori” (sau
„pastori”), pe „învățători” și pe „evangheliști”, pentru că ne gândim la
aceste funcții în contextul și vremurile noastre. Din câte ne putem da
seama, în zilele lui Pavel toți aceștia erau lideri laici care slujeau bisericilor
din Efes (vezi 1 Petru 2:9; Faptele 2:46; 12:12).

`Citește Isaia 5:4. Gândește-te la acest verset în contextul a ceea ce ne-a oferit Dumnezeu prin lucrarea lui Ellen G. White. Cum se aplică?`