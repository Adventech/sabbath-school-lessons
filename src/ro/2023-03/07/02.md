---
title:  Unitatea Duhului
date:   06/08/2023
---

`1 Citește Efeseni 4:1-16. Cum îi încurajează Pavel pe credincioși să cultive unitatea bisericii?`

Pavel începe a doua jumătate a Epistolei către efeseni (capitolele 4 – 6)
cu o chemare emoționantă la unitate, dar în două părți. În prima (Efeseni
4:1-6) le cere credincioșilor să cultive „unirea Duhului”, manifestând
virtuți care clădesc unitatea (4:1-3) – apel pe care îl întărește cu o listă
poetică de șapte singularități (4:4-6). În a doua parte (Efeseni 4:7-16),
Pavel Îl identifică pe Isus cel biruitor și înălțat drept sursa harului pentru
oameni, ce duce la răspândirea Evangheliei (4:7-10), și descrie cum
ei, împreună cu toți membrii bisericii, contribuie la sănătatea, creșterea
și unitatea trupului lui Hristos (4:11-16).

La începutul capitolului, Pavel îi invită pe creștini: „Să umblați
demni de chemarea cu care sunteți chemați” (4:1, BTF). A folosit verbul
„a umbla” în sensul figurat, de „a se comporta” sau „a trăi” (vezi 2:10;
5:8,15). Când face referire la chemarea lor, Pavel are în vedere chemarea
credinței creștine (1:18; 2:4-6,13). Pavel îi îndeamnă pe credincioși să
aibă un comportament care să favorizeze unitatea, care reflectă planul
suprem al lui Dumnezeu (4:9,10). Face apel la manifestarea de virtuți
care duc la unitate (4:1-3), precum: smerenia, blândețea și răbdarea.

Pavel explică în altă parte termenul smerenie din Efeseni 4:2, prin
ideea ca „fiecare să privească pe altul mai presus de el însuși” (Filipeni
2:3). Prin urmare, smerenia poate fi înțeleasă nu ca o trăsătură negativă,
ca dispreț de sine (vezi Coloseni 2:18,23), ci ca trăsătură pozitivă, ca
aprecierea și slujirea altora. Blândețea poate fi explicată drept „calitatea
de a nu fi prea marcat de senzația importanței de sine” și înseamnă și
„amabilitate, considerație, sfială” (Greek-English Lexicon…, Frederick
Danker [ed.], 2000, p. 861). În sfârșit, răbdarea (sau îndelunga răbdare)
înseamnă a fi capabil să faci față greutăților, încercărilor. Prin urmare,
aceste calități se concentrează în jurul temei lepădării de sine și a
concentrării, în schimb, pe valoarea altora.

`Smerenie, blândețe, răbdare. Gândește-te cum ar contribui aceste atribute la unitatea noastră ca popor. Cum învățăm să cultivăm aceste virtuți?`