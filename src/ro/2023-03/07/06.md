---
title:  Creșterea în Hristos
date:   10/08/2023
---

`5 Ce pericole amenință maturitatea bisericii care se aseamănă cu Hristos? Efeseni 4:14`

Pavel redă un mediu nu deosebit de al nostru, în care diferite idei,
precum „orice vânt de învățătură” și „mijloacele de amăgire” se strecoară
printre credincioși. El folosește trei seturi de imagini pentru a descrie
pericolele teologiei rătăcite: (1) imaturitatea copilăriei: „ca să nu mai fim
copii”; (2) pericolul largului mărilor: „plutind încoace și încolo, purtați
de orice vânt de învățătură”; (3) înșelarea de către oameni vicleni care,
asemenea scamatorilor, practică prestidigitația. Pavel folosește la figurat
cuvântul grecesc kubeia („jocul cu zaruri”) cu sensul de „șiretenie” sau
„viclenie”.

Pavel crede că dezbinarea este un semn important al rătăcirii. Ceea
ce hrănește și întărește trupul și îl ține laolaltă este ceva bun, iar ceea ce
îl slăbește și îl dezbină este ceva rău. Renunțând la învățăturile care divizează
și adoptându-le pe cele ale unor învățători încercați și demni de
încredere (Efeseni 4:11) creștinii vor avansa spre adevărata maturitate
creștină și vor juca roluri eficiente în trupul lui Hristos (4:12,13; compară
cu 4:15,16).

`6 În ce fel o biserică sănătoasă funcționează ca un trup sănătos?`

În Efeseni 4:1-16, Pavel apără unitatea bisericii și face apel la destinatarii
săi să o apere în mod activ. Deși este o certitudine teologică (4:4-6),
unitatea necesită muncă asiduă (4:3). Un mod prin care putem clădi unitatea
este să fim „părți” active ale trupului lui Hristos (4:7-16). Fiecare
dintre noi este o parte a trupului și ar trebui să contribuie la sănătatea și
creșterea lui (4:7,16). De asemenea, ar trebui ca toți să beneficiem de pe
urma activității apostolilor, a profeților, a evangheliștilor și a pastorilorînvățători
(4:11). Aceștia, asemenea ligamentelor, tendoanelor și fiecărei
încheieturi (4:16), au o funcție de unificare, ajutându-ne să ne maturizăm
împreună în Hristos, care este capul trupului (4:13,15).

`Ce curenți de învățătură bat în biserica ta astăzi și cum le putem ține piept cu fermitate? Fii pregătit să răspunzi în grupă în Sabat.`