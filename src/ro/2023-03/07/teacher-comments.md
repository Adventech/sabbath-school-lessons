---
title:  Material Pentru Instructori
date:  11/08/2023
---

### I. Privire generală

Până acum, Pavel a explicat puterea salvării oferite de Dumnezeu și
modul în care aceasta operează în istoria lumii, unind evreii și neevreii
într-o nouă omenire prin Hristos. În Efeseni 4:1-17, Pavel continuă tema
unității. El accentuează că unitatea este un atribut indispensabil sau un
semn distinctiv al bisericii. Unitatea este rezultatul mântuirii oferite de
Dumnezeu, dar este și instrumentul lui Dumnezeu pentru îndeplinirea
misiunii Sale pentru biserică și prin biserică. Din acest motiv, Pavel trece
dincolo de tema unității dintre iudei și neamuri în biserică pentru a
se concentra asupra unității interne a bisericii în ceea ce ține de viață și
de misiune. Acum, că în Hristos nu mai sunt iudei sau neamuri; acum,
că în Hristos suntem toți frați și surori indiferent de etnie, Pavel abordează
unitatea tuturor membrilor creștini ca membri ai aceluiași trup și
implicați în aceeași misiune a lui Hristos.

Unitatea bisericii este dobândită în câteva moduri:

1. prin adoptarea atitudinii smerite, blânde și răbdătoare a Domnului
Hristos;

2. prin meditarea la modelul suprem de viață pentru biserică: Dumnezeirea
cu cele trei Persoane – Tatăl, Fiul și Duhul Sfânt – și lucrarea
lor de creare și răscumpărare;

3. prin instrumentele unificatoare ale mântuirii oferite de Isus, care alcătuiesc
biserica – o singură speranță, o singură credință și un singur
botez; precum și

4. prin darurile spirituale prin care Dumnezeu binecuvântează biserica
pentru a crește, pentru a se uni într-un singur trup în Hristos și pentru
a-și îndeplini misiunea pentru lume.

### II. Temele studiului

1. Unitatea bisericii este esențială pentru identitatea ei, pentru viața și
misiunea ei.

2. Unitatea bisericii este dobândită atunci când biserica privește la viața
trinitară a Dumnezeirii și adoptă valorile și atitudinile lui Dumnezeu:
cele trei Persoane ale Dumnezeirii sunt diferite, dar trăiesc și acționează
în unitate perfectă.

3. Darurile spirituale sunt esențiale pentru unitatea, pentru viața și pentru
misiunea bisericii.

### II. Comentariu

**Biserica, trup al lui Hristos**

Când menționează în Efeseni 1:22 că biserica este trupul lui Hristos,
Pavel nu vrea să spună că biserica în sine este divină sau supranaturală.
În economia planului de mântuire, Dumnezeu a fost Cel care S-a
întrupat, nu oamenii au fost cei ridicați la rang divin. Biserica este trupul
lui Hristos în sensul că este noua omenire salvată, reprezentată
și desăvârșită de întruparea lui Hristos și prin întruparea lui Hristos.
Este noua umanitate creată, salvată și condusă de Hristos, Creatorul,
Salvatorul și Domnul ei. Prin urmare, biserica nu este derivată din divin,
ci este poporul lui Dumnezeu – poporul care a fost creat de Dumnezeu
și acum a fost readus de El în împărăția Lui. În acest sens biserica este
„plinătatea Celui ce împlinește totul în toți” (Efeseni 1:23).

**Modelul existenței și unității bisericii**

Unitatea bisericii este esențială pentru doctrina lui Pavel despre biserică.
Cu toate acestea, ca model pentru această unitate Pavel nu ia unitatea
administrativă, politică, economică și militară a Imperiului Roman
sau a oricărei alte instituții omenești. În schimb, Pavel întemeiază unitatea
bisericii pe însăși natura Dumnezeului creștin, Dumnezeul trinitar.
De fapt, Epistola către efeseni este plină de referiri la diferite Persoane
ale Dumnezeirii, fapt care denotă viziunea măreață a lui Pavel asupra tuturor
celor trei Persoane ale Dumnezeirii care acționează în cadrul planului
de mântuire și în vederea creării și ridicării bisericii.

Așa cum în Efeseni 1:1-14 Pavel Îi descrie pe Membrii Dumnezeirii
acționând pentru salvarea noastră, în Efeseni 1:15-23 Pavel Îi descrie pe
Tatăl și pe Fiul la lucru în direcția creării, binecuvântării și înzestrării
bisericii. Din acest motiv, Pavel încheie această secțiune numind biserica
„trupul” lui Hristos și „plinătatea” Tatălui (Efeseni 1:23; vezi și 4:6). În
Efeseni 2:19-22, toți Membrii Dumnezeirii sunt implicați în formarea
bisericii: biserica este „locaș[ul]” sau „Templu[l] sfânt” al Tatălui, construit
pe Isus Hristos și „prin” care membrii bisericii sunt „zidiți împreună,
ca să fi[e] un locaș al lui Dumnezeu, prin Duhul”. În Efeseni 3, Pavel
vede biserica drept rezultat al harului Tatălui (3:2), descoperit „prin
Duhul” (3:5) ca „taina lui Hristos” (3:4) sau „bogățiile nepătrunse ale lui Hristos” (3:8) aduse la cunoștința „sfinților apostoli și proroci” (3:5).
De asemenea, Tatăl (3:14) înzestrează biserica „prin Duhul Lui […] așa
încât Hristos să locuiască în inimile [n]oastre prin credință” (3:16,17) și
astfel încât biserica să poată „pricepe” dragostea lui Hristos (3:18) și să
fie umplută „de toată plinătatea lui Dumnezeu” (3:19). În plus, biserica
este creată și unită de către Dumnezeu pentru că Dumnezeul ei este Tatăl
„din care își trage numele orice familie, în ceruri și pe pământ” (3:14,15).
Toate ființele din univers poartă numele Lui pentru că El ne-a creat pe
toți și, în El, suntem o familie. În familia universală a lui Dumnezeu,
suntem înrudiți, nu numai cu ceilalți membri ai bisericii din omenire, ci
cu întreaga populație a universului (vezi și Evrei 12:22,23). Prin urmare,
deși se concentrează asupra mântuirii și bisericii de pe pământ, Pavel
este atent să își mențină perspectiva cosmică prezentată când a scris despre
locurile cerești în Efeseni 1.

În Efeseni 4, Pavel atinge punctul culminant al expunerii sale privind
doctrina despre biserică drept entitate creată și unită de către
Dumnezeire și în Dumnezeu. Pavel declară că unitatea bisericii este de
fapt „unirea Duhului” (4:3). Într-o manieră oarecum poetică, apostolul le
spune cititorilor săi că această unitate este în esență legată de Persoanele
Dumnezeirii. Suntem „un singur trup” pentru că există „un singur Duh”
care ne-a chemat „la o singură nădejde” (4:4). Tot la fel, în „singur[ul]
Domn” avem „o singură credință, un singur botez” (4:5). În cele din
urmă, biserica este unită pentru că avem „un singur Dumnezeu și Tată
al tuturor, care este mai presus de toți, care lucrează prin toți și care este
în toți” (4:6). Așadar, biserica există pentru că Dumnezeu ne-a creat și
ne-a chemat. În plus, biserica există ca trup unitar pentru că Dumnezeul
care a creat-o și a chemat-o este Unul singur: trei Persoane, dar un singur
Dumnezeu. Biserica nu poate exista fără Dumnezeu; biserica nu poate
exista dacă nu este „una” și biserica nu poate fi „una” dacă nu este înrădăcinată
în învățătura biblică a unui unic Dumnezeu cu trei Persoane.

**Darurile spirituale, existența, unitatea și misiunea bisericii**

După expunerea bazei teologice pentru existența și unitatea bisericii
în Dumnezeul trinitar, Pavel, în Efeseni 4, explică într-un mod mult mai
practic modul în care biserica este trupul lui Hristos și cum Duhul Sfânt
operează în unitatea acesteia. Pentru aceasta, apostolul revine asupra
unor teme din Efeseni 1: ridicarea lui Hristos la tronul lui Dumnezeu
(1:20), înălțarea Lui (1:21,22) prin acordarea statutului de „Cap” al bisericii, „trupul Lui” (1:22,23), și binecuvântarea bisericii Sale „cu tot felul
de binecuvântări duhovnicești, în locurile cerești” (1:3). Aceste binecuvântări
sunt binecuvântări ale harului în vederea mântuirii prin Hristos:
„răscumpărarea, prin sângele Lui, iertarea păcatelor” (1:7), revelația
Evangheliei lui Hristos (1:7-13) și credința (1:13,15).

În Efeseni 4, apostolul urmează un model similar pentru a explica faptul
că Hristos S-a ridicat la cer (4:8) și a fost înălțat (4:10). Fiind „Capul”
bisericii (4:15) – adică al trupului Său (4:16) – Hristos „a dat daruri”
poporului Său (4:8). Aceste daruri sunt numite darurile lui Hristos și
sunt și ele asociate cu „harul”: „Fiecăruia din noi harul i-a fost dat după
măsura darului lui Hristos” (4:7). Doar că aceste daruri nu sunt binecuvântări
pentru salvarea păcătoșilor, la fel ca în Efeseni 1, ci mai degrabă
binecuvântări sau daruri de înzestrare în vederea constituirii, unității și
misiunii bisericii. Pavel identifică aceste daruri prin menționarea rolurilor
de: „apostoli […] proroci […] evangheliști […] păstori și învățători”
(4:11). În altă parte, Pavel le numește daruri ale harului (charismata;
Romani 12:6-8; 1 Corinteni 12:4) sau daruri duhovnicești (pneumatikois;
1 Corinteni 12:1), date și împărțite de Duhul Sfânt (1 Corinteni
12:4,7-11) membrilor trupului lui Hristos (1 Corinteni 12:12,13).

Prin urmare, deși folosește un tipar tematic foarte asemănător în
capitolele 1 și 4 din Efeseni, Pavel tratează aspecte diferite ale bisericii.
În timp ce în capitolul 1 vorbește despre mântuirea oamenilor, în capitolul
4 discută despre existența, unitatea și misiunea bisericii. De
aceea, în Efeseni 4, Domnul Isus înviat și înălțat (4:8-10) îi dă fiecărui
membru al bisericii „harul […] după măsura darului lui Hristos” (4:7).
„Dat”-ul sau harul este aici o sarcină/responsabilitate (4:11), nu este harul
mântuirii sau iertării. Este darul înzestrării „sfinților, în vederea lucrării
de slujire, pentru zidirea trupului lui Hristos” (4:12).

Da, biserica este alcătuită din indivizi care au fost mântuiți, dar mântuirea
lor este numai începutul vieții pe care Dumnezeu o dorește pentru
biserica Lui. Dumnezeu creează o omenire nouă, poporul Lui, iar această
nouă comunitate este constituită de Duhul prin „har” (charisma; Efeseni
4:7). Prin aceste charismata, sau daruri, Duhul acționează în biserică
până când „vom ajunge toți la unirea credinței și a cunoștinței Fiului
lui
Dumnezeu” (4:13). Sau, cu alte cuvinte, până vom crește „la înălțimea
staturii plinătății lui Hristos” (4:13), care este Capul bisericii (4:15).

Există cel puțin câteva concluzii și implicații majore pe care le putem
extrage din teologia cu privire la biserică pe care Pavel o expune în capitolul 4 din Efeseni:

1. Biserica nu este o organizație omenească, creată și menținută de oameni
în scopuri omenești. Ea este, în schimb, creată, susținută și călăuzită
în misiunea ei de către Însuși Dumnezeu.

2. Reflectând imaginea Dumnezeului ei trinitar, biserica este, și trebuie
să fie, unită. În rugăciunea Lui de Mare-Preot, Isus L-a rugat pe Tatăl
ca „toți să fie una, cum Tu […] ești în Mine și Eu, în Tine […] pentru
ca lumea să creadă că Tu M-ai trimis” (Ioan 17:21).

3. Această unitate nu este produsul voinței sau geniului uman, ci lucrarea
Tatălui, a lui Isus Hristos și a Duhului Sfânt, care acționează în
biserică și prin biserică.

4. Dumnezeul trinitar realizează unitatea și creșterea bisericii prin darurile
spirituale. Prin urmare, darurile spirituale nu sunt un program
opțional al bisericii, de folosit de către membrii acesteia atunci când
consideră ei că este necesar. Ci darurile spirituale sunt modalitatea
prin care Dumnezeu constituie, susține și îndrumă biserica. Este important
să observăm că, atunci când vorbește despre esența și unitatea
bisericii, Pavel nu propune o structură de conducere ierarhică și
sacramentală a bisericii. În schimb, în timp ce era susținătorul unei
bune organizări a bisericii, apostolul considera că sursa existenței,
unității și misiunii bisericii este Dumnezeul trinitar, care este Capul
bisericii și al darurilor spirituale pe care le revărsase pentru a-Și manifesta
prezența și lucrarea în biserică.

5. Tema Dumnezeirii și cea a darurilor spirituale sunt atât de importante
pentru teologia biblică încât adventiștii de ziua a șaptea le expun
în mai multe declarații de credință. Dumnezeirea este abordată
în cinci principii fundamentale de doctrină: numărul 2 (care tratează
învățătura biblică a Dumnezeului trinitar), numărul 3 („Dumnezeu
Tatăl”), numărul 4 („Dumnezeu Fiul”), numărul 5 („Dumnezeu Duhul
Sfânt”) și numărul 10 („Experiența mântuirii”, care tratează implicarea
tuturor celor trei Persoane ale Dumnezeirii în salvarea omenirii).
Doctrina cu privire la biserică este abordată din plin în șapte
puncte fundamentale de credință: numărul 12 („Biserica”), numărul
13 („Rămășița și misiunea ei”), numărul 14 („Unitatea în trupul lui
Hristos”), numărul 15 („Botezul”), numărul 16 („Cina Domnului”),
numărul 17 („Darurile și slujbele spirituale”) și numărul 18 („Darul
profeției”).

### IV. Aplicație

1. Una dintre evoluțiile tragice în cadrul oricărei biserici este divizarea,
fragmentarea acesteia. Pe baza studiului pasajului din Efeseni 4:1-16,
găsește împreună cu grupa o strategie în trei pași pentru menținerea
unității și creșterii bisericii voastre locale.

2. Care este, în concepția membrilor grupei tale, relația dintre convertirea
unei persoane, calitatea acesteia de membră a bisericii și darurile
spirituale?

3. Condu-i pe membrii grupei într-o discuție pornind de la întrebarea
personală: „Când te-ai gândit ultima oară la tine, la familia ta, la grupul
tău de prieteni sau la biserica din care faci parte în raport cu darurile
spirituale?” Acum întreabă-i pe membrii grupei cum cred că
grupa lor de la Școala de Sabat sau din biserică ar putea contribui
la o mai bună promovare a ideii că darurile spirituale sunt lucrarea
Duhului Sfânt în biserică. Cere-le membrilor grupei să identifice
câteva moduri în care procesul de alegeri din biserică sau conducerea
bisericii ar putea promova darurile spirituale pentru a favoriza
creșterea, unitatea și misiunea bisericii.

4. Poate că ar fi dificil de inventat un instrument de măsurare a smereniei,
a blândeții și a răbdării. Totuși, dacă ar exista un astfel de instrument,
ce valori și atitudini cred membrii grupei tale că s-ar descoperi
în viața lor, în viața prietenilor lor sau în viața bisericii lor? Cere-le
membrilor grupei să se gândească la trei modalități de promovare
a adevăratelor valori biblice de umilință și răbdare în viața lor și în
viața bisericii, care să favorizeze o unitate mai puternică.

5. Ce planuri misionare ați putea implementa împreună cu pastorul
și conferința locală, în vederea zidirii bisericii și a credincioșilor ei?
Cum manifestăm la nivel practic unitatea de credință și împreunaslujire
cu celelalte câmpuri ale misiunii adventiste mondiale?
