---
title:  Împreună ca unul singur în Singurul
date:   07/08/2023
---

`2 Care sunt cele șapte singularități menționate de Pavel în sprijinul unității bisericii? Ce vrea să demonstreze prin această listă? Efeseni 4:4-6`

Lista lui Pavel începe cu două singularități: „Este un singur trup” (referindu-
se la biserică drept trupul lui Hristos, 4:12,16; 1:23; 5:23,29,30)
și „un singur Duh” (4:4). Al treilea element este „o singură nădejde a
chemării voastre” (4:4; compară cu 4:1). Urmează altele trei: „un singur
Domn” (o trimitere la Hristos), „o singură credință” (conținutul a ceea ce
cred creștinii, Efeseni 4:13; Coloseni 1:23; 2:7; Galateni 1:23; 1 Timotei
4:1,6) și „un singur botez” (compară cu Efeseni 5:26). Pasajul se încheie
cu o amplă descriere a lui Dumnezeu ca „singur Dumnezeu și Tată al
tuturor, care este mai presus de toți, care lucrează prin toți și care este
în toți” (4:6).

Ce comunică Pavel prin această descriere poetică a lui Dumnezeu
Tatăl? Întrucât este „Tată al tuturor”, Dumnezeu este Creatorul. Restul
frazei descrie cum, după crearea lumii, Dumnezeu Se raportează la „toate
lucrurile”, la tot ce a creat. Pavel nu cochetează cu erezia panteismului
(care identifică natura cu Dumnezeu) sau a panenteismului (care afirmă
că lumea este inclusă în ființa lui Dumnezeu, deși nu ocupă toată acea
ființă). În schimb, Pavel proclamă transcendența („care este mai presus
de toți”), conducerea activă („care lucrează prin toți”) și imanența lui
Dumnezeu („care este în toți”).

De notat două idei despre unitatea bisericii (4:1-6): (1) Unitatea este
un fapt spiritual, înrădăcinat în aceste șapte elemente singulare, o realitate
ce merită apreciată (4:4-6). (2) Această unitate necesită zelul nostru
pentru a o alimenta și a o face să crească (4:3). Vom avea adeseori motive
să plângem din cauza eșecurilor noastre în realizarea acestei unități.
Cu toate acestea, oricare ar fi eșecurile noastre, ar trebui să ne bucurăm
de lucrarea lui Dumnezeu prin Hristos de unificare a bisericii, savurând
realitatea teologică a unirii Duhului (4:3). Astfel vom avea puterea să ne
întoarcem la truda în vederea acestei uniri, dar cu o convingere nouă că
făcând lucrul acesta îndeplinim lucrarea lui Dumnezeu.

`Citește din nou Efeseni 4:4-6. Cum te face să te simți? Cum ar trebui să te facă să te simți, știind ce spune despre unitatea noastră în Dumnezeu și cu Dumnezeu prin Hristos?`