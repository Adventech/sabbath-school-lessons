---
title:  Studiu suplimentar
date:   11/08/2023
---

Traducerea Efeseni 4:9 – Unele traduceri (toate din limba română,
cu excepția BINT și VBRC, n.r.) indică faptul că, înainte de suire, s-a produs
coborârea. Alte traduceri respectă textul grecesc, lăsând neprecizat
momentul suirii și coborârii (BINT: „Dar ce altceva înseamnă a urcat
dacă nu și că a coborât în părțile cele mai de jos ale pământului?”) – ceea
ce permite perspectiva din studiul de marți, cum că ar trebui urmată
ordinea din Psalmii 68:18, înălțarea lui Hristos la cer (suirea) fiind cea
care se produce prima, urmată de coborârea în Duhul.

Luarea robiei roabă – Citând Psalmii 68:18 din Vechiul Testament
grecesc (Septuaginta), Pavel folosește în Efeseni 4:8 o expresie tradusă
literal „a luat robia roabă”, dar care mai poate însemna și „a luat prizonieri/
robi” (BINT este singura versiune în limba română care redă această
traducere: „Urcând pe înălțime a luat robi și a dat daruri oamenilor”,
n.r.). Adventiștii au înțeles că este vorba de Hristos, care, la înviere, i-a
dus în cer pe cei înviați odată cu El (Matei 27:51-53). Aceștia ar reprezenta
o „pârgă”, primele roade ale celor răscumpărați, pe care îi aduce
Tatălui la întoarcerea Lui în curțile cerești (vezi Comentariul Biblic AZȘ,
vol. 6, p. 1022; Hristos, Lumina lumii, p. 834, vezi și p. 785, 786). O altă
variantă ar fi ca, în concordanță cu Coloseni 2:14, pasajul să fie interpretat
ca un tablou al victoriei lui Hristos asupra vrăjmașilor Săi – Satana și
îngerii Lui răi –, descriși ca prizonieri/robi învinși.

**Studiu zilnic:** Psalmii 85 – 91; Ellen G. White, Rugăciunea, capitolul 29
(ultimele 16 paragrafe)

`1. Ce merge înaintea și pe urmele pașilor lui Dumnezeu?`
`2. Ce Îi cerea David Domnului să facă pentru ca vrăjmașii lui să vadă și să rămână de rușine?`
`3. Cum sunt o mie de ani înaintea lui Dumnezeu? (Două răspunsuri.)`
`4. Cine zice despre Domnul: „El este locul meu de scăpare și cetățuia mea”?`
`5. Ce se întâmplă celui care doar se roagă, nefăcând nimic altceva?`