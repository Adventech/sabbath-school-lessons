---
title:  Biserica, mireasa lui Hristos (I)
date:   28/08/2023
---

`2 Compară Efeseni 5:25-27,29 cu Ezechiel 16:1-14. Ce elemente preia Pavel în schița sa?`

În metafora nuntă-căsătorie pe care o folosește cu referire la biserică
și relația ei cu Hristos (Efeseni 5:25-27,29), Pavel apelează în mod
creativ la obiceiurile și rolurile aferente unei nunți antice. În relație cu
biserica, ce Îi este mireasă, Hristos este Mirele divin care:

(1) Iubește biserica în calitatea ei de mireasă (5:25). Să nu uităm că
Isus face această lucrare din inimă. El ne iubește.

(2) Se dă pe Sine ca preț pentru mireasă. În contextul pregătirilor de
nuntă din vechime, mirele „cumpăra” mireasa cu „prețul miresei”, care
era de obicei o sumă mare de bani și obiecte de valoare, atât de mare încât
economiile satelor din Antichitate depindeau de acest obicei. Hristos
achită prețul suprem pentru biserică în calitate de mireasă a Lui, pentru
că „S-a dat pe Sine pentru ea” (5:25). În întrupare și la cruce, El Se dă pe
Sine ca preț pentru mireasă.

(3) Îmbăiază mireasa. Pregătirea miresei era o parte importantă a
festivităților antice de nuntă. La fel ca în zilele noastre, domnișoarele de
onoare și rudele de sex feminin ale miresei erau cele care o pregăteau
pentru ceremonie. Pavel însă Îl prezintă pe Mirele divin pregătind mireasa
pentru nuntă. El este cel care o sfințește și o curăță „prin botezul
cu apă” (5:26).

(4) Rostește cuvântul de binecuvântare. Această curățare este realizată
„prin Cuvânt” (5:26), indicând promisiunea pe care Mirele divin
o face miresei Sale, poate în contextul ceremoniei logodnei (compară
cu Efeseni 1:3-14; 2:1-10, observând promisiunile lui Dumnezeu făcute
credincioșilor la momentul convertirii). Versiunea antică a logodnei includea
o serie de negocieri serioase, din care făcea parte un acord scris
despre prețul miresei (achitat de soț) și despre zestre (bunurile pe care
mireasa avea să le aducă în căsnicie de la familia ei).

(5) Pregătește și împodobește mireasa. Când este în cele din urmă
prezentată Mirelui ei, mireasa este incredibil de frumoasă, apărând
într-o splendoare impecabilă (5:27). Hristos nu doar îmbăiază mireasa,
ci o și pregătește și o împodobește.

`Cum ne ajută aceste versete să înțelegem ce simte Hristos pentru noi? De ce ar trebui să considerăm lucrul acesta atât de alinător?`