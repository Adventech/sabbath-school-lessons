---
title:  Căsnicia de tipul „un singur trup”
date:   31/08/2023
---

`5 Studiază Geneza 2:15-25. Ce se întâmplă înainte de declarația că soțul și soția sunt „un singur trup” (Geneza 2:24)?`

Un punct-cheie în aplicarea sfatului lui Pavel din Efeseni 5:31 pentru
soții și soți este să analizăm textul citat de el, Geneza 2:24, ca apogeu
al acestui sfat. Făcând trimitere la pasajul despre creație din Geneza,
Pavel are în vedere nevoile bisericilor creștine și sănătatea relațiilor de
familie din interiorul acestora. El vede în Geneza 2:24 un mesaj valabil
de-a lungul timpului. Concepută de Dumnezeu, căsătoria este menită să
fie o relație de tipul „un singur trup”, unitatea sexuală fiind reflectată în
unitatea emoțională și spirituală, iar unitatea emoțională și spirituală
oferind relevanță relației sexuale.

De notat că, prin citarea din Geneza 2:24, Pavel selectează o declarație
despre căsătorie făcută înainte de cădere și o aplică relației dintre soții
creștini și soțiile lor. În lumea noastră de după cădere, exploatarea excesivă
a relației sexuale dintre bărbat și femeie exprimă cât de adânc înrădăcinată
în culturile moderne este ideea că uniunea sexuală reprezintă
subjugarea femeii. Pavel susține că relația sexuală, așa cum se reflectă
în Geneza, nu este una de subjugare, ci de unire. Aceasta nu simbolizează
sau nu actualizează dominația bărbatului, ci unirea atât de puternică
dintre soț și soție încât devin „un singur trup”. Pentru o importantă teologie
contraculturală și corectivă privind căsătoria și sexualitatea, să ne
uităm atât la Efeseni 5:21-33, cât și la Geneza 2:24!

În același context, Pavel vorbește în versetul următor despre o taină
mare (vezi 5:32). Aceasta vizează ambele părți ale metaforei duble
întrebuințate de Pavel: căsătoria creștină înțeleasă în lumina relației lui
Hristos cu biserica sa (5:32) și relația lui Hristos cu biserica Sa înțeleasă
în lumina căsătoriei creștine (5:32).

Căsătoria creștină este înnobilată de compararea ei cu relația dintre
Hristos și biserică. În plus, gândindu-se la relația bisericii cu Hristos din
perspectiva unei căsnicii creștine pline de iubire, creștinii înțeleg cu mai
multă claritate relația lor cu Hristos.

`În ce măsură Efeseni 5:33 este un rezumat al sfaturilor lui Pavel din Efeseni 5:21-32? Dacă ești căsătorit, cum poți aplica mai mult aceste principii în căsnicia ta?`