---
title:  Iubește-ți soția ca pe tine însuți!
date:   30/08/2023
---

`4 Ce argument nou folosește Pavel pentru a-i încuraja pe soți să dea dovadă de iubire tandră față de soții? Efeseni 5:28-30`

Regulile lui Pavel pentru familia creștină (Efeseni 5:21 – 6:9) scot la
lumină un context social dificil. În Efeseni 5:28-30, Pavel se adresează
soților, care, urmând modelul atât de frecvent al vremii, ar putea alege
să își urască propriile trupuri (vezi 5:28,29), abuzându-și și bătându-și
nevestele. În lumea greco-romană din zilele lui Pavel, puterea legală a
„tatălui familiei” (lat., pater familias) era foarte extinsă. Acesta putea să
își pedepsească aspru sau chiar să își ucidă soția, copiii și sclavii, având
acest drept legal (deși exercitarea acestei puteri în moduri extreme era
din ce în ce mai îngrădită de opinia publică).

În Efeseni 5:25-27, Pavel detaliază exemplul suprem de iubire: iubirea
lui Hristos pentru biserică, și conturează un model de soț complet
diferit de cel obișnuit. Acum, înainte de prezentarea unui nou argument,
el face din nou trimitere la acel Exemplu măreț, cerându-le soților
creștini să răspundă „tot așa” (5:28) ca Isus, care „S-a dat pe Sine” pentru
mireasa Sa, biserica, și Se îngrijește de fiecare nevoie a ei (5:25-27).
Pavel îi provoacă pe soții creștini să renunțe la practicile obișnuite din
vremea lor și să caute să egaleze iubirea tandră a lui Hristos.

În Efeseni 5:28-30, Pavel adaugă un nou motiv pentru iubirea soților
creștini față de soțiile lor: dragostea de sine. Pavel recurge la un truism:
„nimeni nu și-a urât vreodată trupul lui” (cel puțin nimeni care este
lucid). Soții nu se automutilează și nu își vatămă propriile trupuri. În
schimb, le hrănesc și le îngrijesc (5:29). Într-o încercare de a elimina
asprimea și violența la adresa soțiilor creștine, Pavel îl invită pe soțul
creștin să se identifice cu soția sa. Ești atât de unit cu soția ta – afirmă
Pavel – încât a-i face rău ei nu ar fi altceva decât a-ți face rău ție însuți,
iar majoritatea oamenilor normali la cap nu ar face așa ceva.

Întorcându-ne la exemplul lui Isus, Pavel argumentează că Hristos
practică El Însuși grija cu drag față de Sine prin îngrijirea credincioșilor
care sunt „trupul Lui” (5:29,30). Modelează-ți comportamentul față de
soția ta – spune Pavel – după felul în care te tratezi pe tine însuți și, în
cele din urmă, după felul în care Hristos te tratează pe tine!

`Pavel citează atât pentru soții, cât și pentru soți exemplul lui Isus. Ce poți învăța de la Isus despre iubirea celor din cercul familiei tale?`