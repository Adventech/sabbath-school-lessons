---
title:  Material Pentru Instructori
date:  01/09/2023
---

### I. Privire generală

Unitatea străbate Epistola lui Pavel către efeseni ca un fir auriu.
Unitatea nu se aplică numai relației dintre evrei și neevrei în biserică
(Efeseni 2), ci, de-a lungul epistolei, Pavel discută cum unitatea se realizează
prin Dumnezeul trinitar, prin mântuire, prin botez, prin credință,
prin daruri spirituale, prin prezența Duhului Sfânt în noi, prin transformarea
vieții noastre după modelul lui Hristos, prin înțelepciunea
creștină. În cele din urmă, pentru Pavel, unitatea în toate aspectele ei
este posibilă numai prin Hristos.

Pavel ajunge cu discuția despre unitatea bisericii ca noua omenire în
punctul unde aceasta se observă cel mai bine: familia. Dacă ar fi să existe
un exemplu sau un model de unitate, acesta ar fi familia. Familia poate
fi cu adevărat unită numai în Hristos, așa cum neevreii și evreii sunt
uniți în Hristos și toți membrii bisericii sunt uniți într-un trup, trupul lui
Hristos. În familie, soțiile se vor supune soților în Hristos, iar soțul își
va iubi soția „în Domnul”. Aspectul divin al relației maritale înseamnă că
trebuie să vedem familia așa cum o vede Dumnezeu. Acest aspect divin
înseamnă și că familia trebuie să îndeplinească funcția și scopul pe care
Dumnezeu i le-a dat la creație: „un singur trup”, o unitate indivizibilă.
Cei doi sunt una, dar nu numai datorită beneficiilor reciproce, ci pentru
că Dumnezeu i-a creat așa, pentru că Dumnezeu le-a poruncit să fie așa.
Unitatea familiei vizează elemente dincolo de ea, așa cum unitatea bisericii
exprimă unitatea Dumnezeului trinitar și relația Lui cu omenirea.

### II. Temele studiului

1. Tema unității este continuată de Pavel în dreptul familiei creștine,
așa cum se manifestă în relația dintre soț și soție.

2. Singura cale prin care familia creștină își păstrează unitatea este să
trăiască „în Domnul”, însemnând că membrii ei se supun unul altuia
așa cum s-a stabilit de Domnul la creație și așa cum a fost confirmat
de iubirea plină de sacrificiu a lui Isus pentru omenire, în planul Lui
de salvare.

3. O familie cu adevărat „în Domnul” nu va avea parte de relații abuzive,
precum adulterul sau violența, pentru că atât soțul, cât și soția vor
învăța cum să se respecte și să se iubească reciproc în Domnul.

### II. Comentariu

Teologia lui Pavel despre familie
Efeseni 5:21-33 se constituie într-o profundă analiză hristologică și
ecleziologică. La fel ca în alte locuri din epistolele sale, Pavel inserează,
între considerațiile lui practice, o analiză teologică solidă (doctrina despre
Hristos și doctrina despre biserică). În opinia lui, teologia biblică nu
există numai cu scopul conceperii unui sistem rațional coerent și frumos;
mesajul practic al apostolului este întotdeauna construit pe baza
solidă a teologiei biblice.

De aceea, apostolul nu abordează subiectul familiei de parcă ar fi un
subiect marginal care ar putea fi abordat prin câteva soluții luate din
înțelepciunea omenească generală, din psihologie sau sociologie. În
schimb, el își plasează discuția despre familie în contextul doctrinelor
creștine fundamentale: Dumnezeu, creație, Hristos, mântuire și biserică.
De fapt, Pavel nu folosește familia aici pentru a ilustra aceste doctrine,
ci, mai degrabă, folosește aceste doctrine pentru a ilustra familia creștină.

La fel ca în cazul bisericii, Pavel nu acceptă că abordarea familiei
creștine poate fi determinată de realitățile naturii și societății noastre
umane căzute. În schimb, el folosește principiul interpretativ al lui Isus,
de genul „de la început” („dar de la început n-a fost așa”, Matei 19:8),
care ajută biserica creștină și teologia acesteia să se orienteze spre restaurarea
idealurilor lui Dumnezeu pentru noi, în opoziție cu legitimarea
realităților lumii păcătoase. Faptul că Pavel abordează familia în contextul
acestor doctrine creștine fundamentale arată că familia creștină nu
poate fi supusă compromisului.

**Supunere și iubire**

Cuvintele alese de Pavel, „fiți supuse bărbaților” și „iubiți-vă nevestele”,
cu referire la relația dintre un bărbat și o femeie au dat naștere
multor dezbateri, atrăgându-i din partea creștinătății chiar și câteva catalogări
ca misogin. Aceste reacții se bazează însă pe o înțelegere greșită
a mesajului lui Pavel. Câteva idei ne pot ajuta să dobândim o mai bună
înțelegere a acestui pasaj:

1. Atât atitudinea soțului, cât și cea a soției provin din contextul supunerii
reciproce (Efeseni 5:21), ca rezultat al faptului că sunt plini de
Duhul Sfânt (5:18).

2. Soția se supune soțului nu ca unui șef, ci ca lui Hristos, Salvatorul
și Protectorul ei. Semnificația supunerii este să își cinstească soțul prin faptul de a-l respecta, a-l recunoaște și a-l aprecia ca protector
și ajutor al ei. Biblia nu oferă nicio bază pentru faptul de a considera
că soția este inferioară soțului ei și prin urmare supusă lui ca unui
superior. În schimb, Pavel susține aici atitudinea adecvată de smerenie
și respect pe care soția ar trebui să o aibă față de soțul ei. Faptul
că lumea creștină proclamă demnitatea egală între bărbați și femei
în Hristos nu ar trebui să le facă pe femei să adopte o atitudine de
aroganță și de superioritate față de soții lor, ci atitudinea soției ar
trebui să fie una de credincioșie plină de iubire și susținere.

3. Soții, la rândul lor, trebuie să își aducă aminte că femeile percep iubirea
în termeni de grijă și protecție. Iubirea soțului pentru soție este
ca iubirea jertfitoare a Domnului pentru biserică. Pavel îi învață pe
bărbați să aibă atitudinea adecvată de smerenie, apreciere și dragoste
pentru soția lor.

4. Într-adevăr, Pavel a comparat supunerea soției cu supunerea bisericii
și dragostea soțului cu dragostea lui Hristos. Dar Pavel nu face această
comparație neglijent, amestecând concepte teologice, oferind astfel
motiv pentru existența unor relații ierarhice între bărbați și femei
sau pentru o perspectivă sacramentală asupra căsătoriei. Dimpotrivă,
apostolul își nuanțează imediat comparația și explică foarte atent
exact ce a vrut să spună și ce urmărește. Comparația face referire la
atitudinile și formele de supunere reciprocă și de exprimare a iubirii.

Ioan Hrisostomul (347-407), faimosul predicator și patriarh al bisericii
din Constantinopol, și-a folosit cele mai bune calități omiletice pentru
a descrie dragostea soțului pentru soția lui:

Ai vrea să ai o soție care să îți fie supusă cum Îi este biserica lui
Hristos? Atunci ai aceeași grijă atentă față de ea pe care o are Hristos
față de biserică. Da, chiar dacă ar fi nevoie să îți dai viața pentru ea și
să fii tăiat în bucăți de zece mii de ori și să înduri și să treci prin orice
suferințe – nu refuza. Chiar dacă ar trebui să treci prin toate acestea
tot nu ai face, nu, nici măcar atunci, nimic în comparație cu Hristos.
Căci tu, într-adevăr, o faci pentru cea de care ești deja legat, dar El a
făcut-o pentru cea care I-a întors spatele și L-a urât. În același mod
în care El a așezat-o la picioarele Sale pe cea care I-a întors spatele,
care L-a urât, L-a disprețuit și L-a batjocorit, nu prin amenințări, nici
prin violență sau prin teamă ori prin orice altceva de felul acesta, ci
prin iubirea Lui neobosită; tot la fel să te porți și tu cu soția ta. Da, și dacă ai observa că se uită cu superioritate și dispreț la tine și că te
batjocorește, prin marea ta grijă față de ea, prin iubire, prin bunătate,
vei putea să o așezi la picioarele tale. Pentru că nimic mai puternic
nu se poate înrâuri, mai ales în dreptul unui soț și al unei soții. Un
slujitor, într-adevăr, poate fi poate legat prin frică; nu, nici măcar
el, căci va pleca repede și dus va fi. Dar partenerul de viață al cuiva,
mama copiilor cuiva, motivul fiecărei bucurii din viața cuiva nu ar
trebui să fie niciodată legat prin teamă și amenințări, ci prin iubire
și un comportament frumos. Căci ce fel de uniune este aceea în care
soția tremură de frica soțului? Și ce fel de plăcere va avea soțul dacă
locuiește împreună cu soția sa ca și cu un sclav, și nu ca și cu o femeie
liberă. Da, deși nu ar trebui să suferi nimic din pricina ei, nu o dojeni,
căci nici Hristos nu a făcut lucrul acesta. (Homilies of St. John
Chrysostom…, în Philip Schaff (ed.), Saint Chrysostom: Homilies on
Galatians…, 1983, vol. 13, p. 144)

**Doctrina adventistă cu privire la căsătorie și familie**

Teologia cu privire la familie este atât de importantă încât unele
biserici creștine au inclus familia în doctrinele lor (vezi, de exemplu,
Mărturisirea de credință de la Westminster, articolul XXIV). Din nefericire,
unele biserici, precum cea Romano-Catolică, Ortodoxă Răsăriteană
și Anglicană, au mers la extrem, considerând căsătoria și familia un sacrament.

Perspectiva adventistă de ziua a șaptea asupra familiei, care se concentrează
în mod special asupra relației dintre soți, este exprimată în
punctul fundamental de doctrină numărul 23: „Căsătoria a fost instituită
de Dumnezeu în Eden și declarată de Isus unirea pentru toată viața
dintre un bărbat și o femeie, într-o tovărășie plină de dragoste. Pentru
creștin, căsătoria este un legământ atât față de Dumnezeu, cât și față de
tovarășul de viață și trebuie să fie încheiată numai între un bărbat și o
femeie care împărtășesc aceeași credință. Dragostea reciprocă, cinstea,
respectul și responsabilitatea sunt firele din care se țese această relație,
care trebuie să reflecte dragostea, sfințenia, apropierea și permanența
relației dintre Hristos și biserica Sa. […] Deși unele relații de familie nu
corespund idealului, soțul și soția care se dăruiesc unul altuia pe deplin
în Hristos prin căsătorie pot realiza o unitate plină de dragoste prin călăuzirea
Duhului și pot contribui la dezvoltarea bisericii. Dumnezeu binecuvântează
familia și dorește ca membrii ei să se ajute unul pe altul
pentru a ajunge la maturitate. Legătura familială tot mai strânsă este unul dintre semnele distinctive ale mesajului final al Evangheliei” (vezi
„Căsătoria și familia”; adventist.ro).

Biserica Adventistă se exprimă și în alte moduri în privința familiei,
de exemplu prin intermediul declarațiilor oficiale. Declarația din 1996,
intitulată „Căsătoria” (vezi mai jos), este clar asociată cu Efeseni 5, chiar
dacă în formulare în sine nu se face uz de referințe biblice. Însă câteva
puncte din această declarație evidențiază importanța teologică a căsătoriei
și familiei:

1. Declarația leagă căsătoria de natura Dumnezeului biblic sfânt și trinitar:
„Având la bază diferențele dintre cele două persoane de sex diferit,
unitatea căsătoriei ilustrează într-un mod unic unitatea în diversitate
a Dumnezeirii.”

2. Familia simbolizează relația dintre Dumnezeu și omenire: „În
Scriptură, unirea heterosexuală prin căsătorie este apreciată ca simbol
al legăturii dintre Divinitate și umanitate. Este o mărturie omenească
în favoarea iubirii jertfitoare de sine a lui Dumnezeu, în favoarea
legământului cu poporul Său. Unirea armonioasă a unui bărbat
cu o femeie prin căsătorie constituie un microcosmos al unității sociale
pe care timpul l-a dovedit un element esențial pentru societățile
stabile.”

3. Declarația accentuează că familiile omenești se află într-o stare de
păcat și au nevoie de restaurare prin Isus Hristos și prin Duhul Sfânt:
„Deoarece căsătoria a fost degradată de păcat, puritatea și frumusețea
ei așa cum au fost concepute de Dumnezeu trebuie readuse la starea
inițială. Prin prețuirea lucrării de răscumpărare a lui Hristos și a lucrării
Duhului Sfânt în inima oamenilor poate fi împlinit din nou scopul
inițial al căsătoriei, iar experiența încântătoare și împlinitoare a
căsătoriei poate fi trăită de bărbatul și de femeia care și-au unit viața
prin legământul căsătoriei” (Comitetul Administrativ al Conferinței
Generale a Bisericii Adventiste de Ziua a Șaptea).

Biserica Adventistă a emis declarații suplimentare prin care condamnă
abuzul și violența domestică (Comitetul Administrativ al Conferinței
Generale a Bisericii Adventiste de Ziua a Șaptea, „Declarație cu privire
la abuz și violența domestică”, emisă de Biroul Președintelui, Robert S.
Folkenberg, la Sesiunea Conferinței Generale din Utrecht, Țările de Jos,
29 iunie - 8 iulie 1995), precum și afirmarea și susținerea femeilor în diferite
contexte dificile (Comitetul Administrativ al Conferinței Generale
a Bisericii Adventiste de Ziua a Șaptea, „Declarație cu privire la problemele femeilor”, emisă de Biroul Președintelui, Robert S. Folkenberg, la
Sesiunea Conferinței Generale din Utrecht, Țările de Jos, 29 iunie - 8 iulie
1995). Toate aceste declarații oficiale și altele pot fi accesate, în limba
engleză, la www.adventist.org/official-statements. În limba română,
pot fi accesate la adventist.ro/convingeri/declaratii-oficiale.

### IV. Aplicație

1. Gândește-te împreună cu membrii grupei la moduri în care familia
sau biserica ar putea deveni un centru de reconciliere, unde soții și
soți din comunitatea mai largă ar putea găsi împăcare.

2. Să presupunem că ați fost invitați să pregătiți trei prezentări ca parte
a unui proiect de promovare a relațiilor creștine dintre soți și soții
în comunitate. Ce subiecte ați alege și, în consecință, ce elemente ați
aborda în cadrul fiecărui subiect?

3. Cere-le membrilor grupei să găsească și să explice 1-2 diferențe majore
între cultura noastră locală și modul în care Biblia vede relația
dintre un bărbat și o femeie în familie. Cum am putea corecta relațiile
pentru a adopta modelul marital biblic?

4. Cunoașteți în apropiere de casa voastră o familie creștină în impas?
Rugați-vă lui Dumnezeu pentru inspirație și folosiți o parte din
timpul acestei săptămâni ca să-i ajutați pe cei doi soți sau pe copii.