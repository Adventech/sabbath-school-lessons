---
title:  Sfaturi pentru soțiile creștine
date:   27/08/2023
---

Pavel începe cu un mesaj de legătură, Efeseni 5:21, care face tranziția
de la Efeseni 5:1-20 la Efeseni 5:22-33, în care pledează ca membrii bisericii
să se supună unii altora (compară cu Marcu 10:42-45; Romani
12:10; Filipeni 2:3,4). Credincioșii ar trebui să facă lucrul acesta „în
teama de Dumnezeu” (Efeseni 5:21, BTF) – prima dintre cele câteva
ocazii în care Pavel va identifica relația cu Hristos drept cea mai importantă
și definitorie pentru credincioși.

`1 Ce vrea Pavel să spună când îi îndeamnă pe membri să se supună unii altora? Cum ar trebui să înțelegem această idee? Efeseni 5:21`

Pavel le invită, de asemenea, pe femeile creștine să fie supuse
„bărbaților [lor] ca Domnului” (5:22), clarificând că discută despre supunerea
soțiilor față de soții lor (vezi 1 Petru 3:1,5). Când spune că soțiile
trebuie să se supună „ca Domnului”, oare Pavel spune că o soție trebuie
să se supună soțului ei ca și când acesta ar fi Hristos? Sau, dimpotrivă, că
Hristos este adevărata și suprema prioritate a supunerii ei? Ținând cont
că, în Efeseni 6:7, robilor li se cere să slujească „ca Domnului, iar nu oamenilor”
și că, în Coloseni 3:18, soțiilor li se cere să se supună soților lor
„cum se cuvine în Domnul”, este de preferat a doua perspectivă. Soțiile
sunt ele însele oameni credincioși care trebuie, în mod fundamental, să
Îl cinstească pe Hristos mai presus de soții lor.

Atât în Coloseni, cât și în Efeseni, Hristos – și numai Hristos – este
identificat drept Capul bisericii, care este trupul Lui (Efeseni 1:22; 5:23;
Coloseni 1:18): „Hristos este capul Bisericii, El, Mântuitorul trupului”
(Efeseni 5:23). Prin analogie, soțul este „capul nevestei” (5:23), devotamentul
bisericii față de Hristos slujind ca model pentru loialitatea soției
față de soțul ei. Pasajul presupune o căsnicie marcată de iubire și de
afecțiune, nu o căsnicie disfuncțională. Acest verset nu ar trebui interpretat
ca permisiune pentru nicio formă de abuz domestic.

`În lumina a ceea ce tocmai am citit, de ce este următorul sfat atât de important de reținut: Dacă „este grosolan, dur, irascibil, egoist, aspru și tiran, atunci soțul nu ar trebui să rostească niciodată cuvintele că soțul este capul nevestei și că ea trebuie să i se supună în toate lucrurile; pentru că el nu este Domnul, el nu îi este soț în adevăratul sens al cuvântului” (Ellen G. White, Căminul adventist, p. 117).`