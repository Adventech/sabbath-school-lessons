---
title:  Studiu suplimentar
date:   01/09/2023
---

**Studiu suplimentar:** Ellen G. White, Mărturii pentru biserică, volumul 7,
secț. 1, „Obligații ale vieții de căsătorie”; Căminul adventist, capitolul 17 („Obligații reciproce”).

Ellen G. White îi îndeamnă constant pe ambii soți să renunțe la eforturile
de a se controla unul pe celălalt: „Nu încercați să-l siliți pe celălalt
să cedeze dorințelor voastre. Nu puteți proceda așa și să vă bucurați încă
de dragostea lui. Fiți buni, răbdători, îngăduitori, atenți și curtenitori”
(Căminul adventist, p. 118). Ea comentează interpretarea textului din
Coloseni 3:18 (și Efeseni 5:22-24): „Se pune adesea întrebarea: «Oare
trebuie ca soția să nu aibă voință proprie?» Biblia afirmă clar că bărbatul
este capul familiei. […] Dacă această poruncă s-ar opri aici, am putea
spune că poziția femeii nu este de invidiat. […] Mulți soți citesc doar cuvintele:
«Soțiilor, fiți supuse» și se opresc aici, însă vom citi mai departe
concluzia aceleiași porunci: «cum se cuvine în Domnul» [Col. 3:18].
Dumnezeu cere ca soția să aibă mereu în vedere teama de Dumnezeu
și slava Lui. O supunere totală trebuie oferită numai Domnului Isus,
care a răscumpărat-o ca pe propriul Său copil, cu prețul infinit al vieții
Sale. […] Există Cineva care este mai presus decât soțul pentru soție;
este Răscumpărătorul ei, iar supunerea ei față de soț trebuie să fie așa
cum a spus Dumnezeu: «cum se cuvine în Domnul»” (Căminul adventist,
p. 115, 116).

**Studiu zilnic:** Psalmii 106 – 112; Ellen G. White, Rugăciunea, capitolul 30
(de la „Și nu ne duce în ispită...” până la final)

`1. Ce a fost socotit stare de neprihănire din neam în neam?`
`2. Ce s-a rugat David cu privire la vrăjmașul lui?`
`3. Cine sunt cei care au o minte sănătoasă?`
`4. Cine nu se teme de vești rele?`
`5. De ce anume se ocupă în mod personal Maiestatea cerului?`