---
title:  Biserica, mireasa lui Hristos (II)
date:   29/08/2023
---

`3 Cum folosește Pavel elemente din nunta antică în apelul lui către creștinii din Corint? Când are loc „înfățișarea”? 2 Corinteni 11:1-4`

Folosind un ultim element din nunta antică, Pavel Îl descrie pe
Hristos (în Efeseni 5:25-27) ca Acela care:

(6) Prezintă mireasa (Sieși!). În Antichitate, mireasa era prezentată
de către cavalerul sau cavalerii de onoare sau de către tatăl ei. Niciodată
de către mire. Însă aici Pavel Îl închipuie pe Isus prezentând biserica
drept mireasă pentru Sine.

Pavel folosește obiceiurile și rolurile maritale pentru a evidenția
relația lui Hristos cu biserica, într-un model cronologic: 1. Logodna –
Hristos S-a dat pe Sine pentru biserică (ca „preț pentru mireasă”) și așa
S-a logodit cu ea (Efeseni 5:25). 2. Pregătirea pentru ceremonia nunții
–Atențiile Mirelui continuă prin eforturile Lui prezente de sfințire și
curățare a miresei (5:26). 3. Ceremonia nunții în sine – Atențiile prezente
ale lui Isus au în vedere „înfățișarea” miresei la nuntă (5:27).
Acest ultim element anticipează marea sărbătoare a nunții la întoarcerea
Sa, când Hristos, Mirele, va veni să-Și revendice biserica în calitate
de mireasă a Sa și să o prezinte înaintea Sa (Efeseni 5:27; compară cu
2 Corinteni 11:1,2; Coloseni 1:21-23,28).

Nunțile antice începeau adesea cu o procesiune în timpul nopții (vezi
Matei 25:1-13). Mirele și alaiul lui se adunau la casa mirelui – noua casă
a cuplului – și cu mare fast formau un convoi. Cu torțe, muzică veselă
și mare bucurie, mulțimea se îmbulzea spre casa tatălui miresei. Luând
mireasa de acolo sau întâlnind pe drum alaiul miresei, convoiul urma
să conducă cuplul la noua lui casă, unde musafirii se așezau la un ospăț
care dura o săptămână și care culmina cu ceremonia nunții, când mireasa
avea să-i fie prezentată mirelui.

Când Îl descrie pe Hristos prezentându-Și biserica, Pavel face aluzie
la această amplă procesiune și la momentul înfățișării. Astfel, el face o
descriere emoționantă a revenirii lui Hristos ca o ceremonie a nunții viitoare,
când lunga logodnă dintre Hristos și biserica Sa se încheie și are
lor sărbătoarea nunții.

`Ce mesaj ar trebui să extragem din această imagistică pozitivă, fericită și plină de speranță?`