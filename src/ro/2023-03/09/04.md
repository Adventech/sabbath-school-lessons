---
title:  „Deșteaptă-te!”
date:   22/08/2023
---

`3 Citește Efeseni 5:11-14. Ce avertizare fermă rostește Pavel aici și cum se aplică situației noastre prezente?`

Pentru a înțelege Efeseni 5:11-14, să observăm că Pavel alternează
în mod repetat două îndemnuri: (1) trăiți o viață care Îl onorează
pe
Dumnezeu, în calitate de „copii ai luminii” (5:8; vezi și 5:1,2,4,9,
10,11,13,14); (2) nu trăiți o viață de imoralitate sexuală, în opoziție cu
Dumnezeu, manifestând „lucrările neroditoare ale întunericului” (5:11;
vezi și 5:3,4,5-8,12).

Pentru a înțelege Efeseni 5:11, putem analiza îndemnurile paralele
din Efeseni 5:8-10. Credincioșii sunt chemați să trăiască în fața
necredincioșilor ca „lumină în Domnul” și „copii ai luminii” (Efeseni
5:8). Scopul unei astfel de trăiri este acela de a fi vizibili, de a arăta clar
că „roada luminii stă în orice bunătate, în neprihănire și în adevăr”
(5:9). Așadar, Pavel susține o strategie de manifestare a bunătății lui
Dumnezeu. Credincioșii trebuie să demaște lucrările neroditoare ale întunericului
manifestând alternativa neprihănită, ca toți să o vadă.

În paralel, putem considera că, prin limbajul poetic provocator din
versetele 13-14, Pavel vrea să spună că oamenii credincioși – dacă manifestă
„roada luminii” (5,9) – pot câștiga oameni din lume la credința în
Hristos. Când trăirea decadentă este demascată de lumină, oamenii din
lume pot vedea adevărata față a comportamentului lor (care este „dat la
iveală”) – lipsit de viitor, condamnat de mânia divină (5:5) – și experimentează
o transformare de la întuneric la lumină („pentru că ceea ce
scoate totul la iveală este lumina”), exact acea transformare pe care cititorii
efeseni au experimentat-o ei înșiși în calitate de credincioși (5:8).

Ce ar trebui să înțelegem din poezia sau imnul din Efeseni 5:14,
care face conexiuni cu învierea morților la sfârșitul timpului (compară
cu 2:1,5) pentru a trage un semnal de alarmă care să ne trezească din
somnolența spirituală și să ne facă să experimentăm prezența transformatoare
a lui Hristos? De vreme ce Isaia 60:1-3 – pasaj la care pare
să facă trimitere Pavel – vizează poporul lui Dumnezeu, Israel, putem
vedea imnul/poezia din Efeseni 5:14 drept un apel puternic la adresa
creștinilor să se trezească pentru a-și asuma rolul de misionari, care să
răspândească lumina lui Hristos într-o lume întunecată (compară cu
Filipeni 2:14-16; Matei 5:16).

`Cum poți avea acel stil de viață care să demaște „lucrările întunericului”?`