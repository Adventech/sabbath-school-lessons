---
title:  Ca niște copii ai luminii
date:   21/08/2023
---

Pavel scrie: „Nimeni să nu vă înşele cu vorbe deşarte, căci din pricina
acestor lucruri vine mânia lui Dumnezeu peste oamenii neascultători”
(Efeseni 5:6). El îi identifică pe cei care practică diferite păcate fără
rușine sau pocăință: curvarii, stricații sau lacomii de avere (5:5) și apoi
afirmă clar: cei care sunt în Hristos și meniți să facă parte din Împărăția
Lui viitoare nu ar trebui să se comporte ca ceilalți (5:5). Acum Pavel își
face griji cu privire la efectul „vorbe[lor] deșarte” – credincioșii ar putea
fi înșelați prin cuvinte explicite cum că păcatul sexual nu ar fi interzis sau
chiar ar putea fi atrași în astfel de păcate (5:6). Dacă ar fi astfel înșelați,
avertizează Pavel, ar risca judecata lui Dumnezeu de la sfârșitul timpului,
„mânia lui Dumnezeu” care vine „peste oamenii neascultători” (5:6).

Expresia „mânia lui Dumnezeu” este interesantă. Mânia, sau furia, lui
Dumnezeu sugerează un contrast cu firea umană capricioasă, obișnuită
(compară cu 4:31). Mânia divină este reacția justă a unui Dumnezeu îndelung
răbdător și neprihănit la încăpățânarea omului de a face răul; nu
este o reacție nebună, vulcanică la vreo infracțiune minoră. Mai mult,
menționări ale mâniei divine apar cel mai des în contextul avertizărilor
biblice inspirate cu privire la judecățile viitoare ale lui Dumnezeu
(Apocalipsa 6:12-17; 16:1-16; 19:11-16). Dumnezeu ne avertizează cu privire
la propriile Sale judecăți viitoare – un act de har, de vreme ce oamenii
sunt „din fire copii ai mâniei” (Efeseni 2:3), supuși acelor judecăți.

`2 De ce îi îndeamnă Pavel pe credincioși să nu se întovărășească cu păcătoșii? Efeseni 5:7-10`

Pavel îi îndeamnă: „Umblați deci ca niște copii ai luminii” (5:8) și
„cercetați ce este plăcut înaintea Domnului” (5:10). Păgânii caută plăcerea
prin „curvia sau orice altfel de necurăţie, sau lăcomia de avere”
(5:3). Scopul credinciosului este complet diferit: nu să se mulțumească
pe sine, ci să Îl mulțumească pe Dumnezeu (compară cu Romani 12:1;
2 Corinteni 5:9; Evrei 13:21, unde apare același termen, eurestos, „plăcut”).
Credinciosul caută să reflecte sacrificiul de sine al lui Hristos
(„Trăiţi în dragoste, după cum şi Hristos ne-a iubit şi S-a dat pe Sine
pentru noi”, Efeseni 5:2).

`Care sunt câteva „vorbe deșarte” de care trebuie să ne ferim în zilele noastre?`