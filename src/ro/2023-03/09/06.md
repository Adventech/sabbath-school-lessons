---
title:  Închinarea plină de Duhul Sfânt
date:   24/08/2023
---

`5 În Efeseni 5:18-20, Pavel își imaginează adunarea creștinilor. Cum se închină ei?`

Pavel îi îndeamnă pe credincioși să renunțe la consumarea vinului,
care paralizează mintea, și să experimenteze, în schimb, prezența și puterea
Duhului. Pavel interzice beția (probabil cu un citat din Proverbele
23:31 din versiunea greacă a Vechiului Testament). Se pare că el are în
minte interdicția alcoolului așa cum e redată în literatura sapiențială
(Proverbele 20:1; 23:29-35). Relele generate de beție includ: vorbirea
grosolană, explicită sexual, pierderea rațiunii, imoralitatea și idolatria
(Efeseni 5:3-14). Acestea trebuie înlocuite cu închinarea profundă
la Dumnezeu, inspirată de Duhul. Îndemnul lui Pavel de a fi umpluți
de Duhul este un îndemn-cheie, transmis printr-o serie de verbe din
Efeseni 5:19-21 („vorbiți”, „cântați și aduceți din toată inima laudă”,
„mulțumiți”, „supuneți-vă”).

Pavel transmite aici la nivel colectiv îndemnul de a fi „plini de Duh”
(5:18), imaginându-și credincioșii adunați la închinare înaintea lui
Dumnezeu, o închinare inspirată de Duhul care cultivă unitatea (Efeseni
4) și în contrast cu comportamentul și închinarea egocentrică păgână
(5:1-18). În această schiță a închinării creștine timpurii domină lauda
prin muzică. S-a afirmat că biserica s-a născut cântând, iar acest pasaj,
împreună cu cel din Coloseni 3:16, oferă cea mai bună dovadă în acest
sens (compară cu Faptele 16:25; Iacov 5:13).

Există un element „pe orizontală” al închinării, de vreme ce, prin cântare,
membrii vorbesc oarecum între ei (5:19). Totuși subiectul laudei
prin muzică este Domnul, care, după cum apare în Efeseni 5:20, este mai
exact Domnul „Isus Hristos” (compară cu Coloseni 3:16). Mulțumirea
exprimată în versetul 20, o paralelă la lauda prin muzică din versetul 19,
trebuie adusă „lui Dumnezeu Tatăl […] în Numele Domnului nostru Isus
Hristos”. În sintagma „cântări duhovnicești”, adjectivul „duhovnicești”
(gr., pneumatikos) evidențiază rolul Duhului Sfânt în închinare, de vreme
ce termenul descrie cântări inspirate sau pline de Duhul Sfânt. În
schița închinării creștine timpurii, toți cei trei membri ai Dumnezeirii
apar ca participanți activi.

`Cum poți folosi muzica pentru a-ți îmbogăți experiența de închinare?`