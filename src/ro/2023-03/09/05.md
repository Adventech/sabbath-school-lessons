---
title:  Căutarea chilipirurilor
date:   23/08/2023
---

Această secțiune (Efeseni 5:1-20), axată pe puritatea sexuală, se încheie
cu două grupuri de îndemnuri (5:15-17 și 5:18-20). Primul grup
începe cu îndemnul: „Luaţi seama deci să umblaţi cu băgare de seamă,
nu ca nişte neînţelepţi, ci ca nişte înţelepţi” (5:15), reafirmat ca: „nu fiți
nepricepuți, ci înțelegeți care este voia Domnului” (5:17). Între acestea
este exprimat apelul la răscumpărarea vremii (5:16).

`4 Analizează îndemnurile lui Pavel din Efeseni 5:15-17. Care este diferența dintre a umbla „nu ca niște neînțelepți”, ci ca „niște înțelepți”? Ce înseamnă „răscumpărați vremea”?`

În Efeseni, Pavel folosește în mod repetat metafora umblării, des întâlnită
în Vechiul Testament pentru a descrie modul de viață al cuiva
(2:10; 5:8). Aici o folosește pentru a încuraja ucenicia intenționată. La fel
cum ar trebui să fie atenți când merg pe o cărare abruptă sau întunecată,
credincioșii ar trebui să umble „cu băgare de seamă” (5:15). Pentru că
versetul 15 este paralel cu versetul 17, putem căuta în acesta din urmă
ce înseamnă să trăim ca oameni înțelepți. Să nu căutăm înțelepciunea
înăuntrul nostru! A fi înțelepți înseamnă a trece dincolo de noi înșine, a
înțelege „care este voia Domnului” (5:17).

Pavel încurajează ucenicia intenționată și printr-o ilustrație de impact.
În expresia „răscumpărați vremea”/„folosiți bine timpul favorabil”
(VBRC)/„folosiți timpul cu maximă eficiență” (BVA) din Efeseni 5:16,
Pavel folosește verbul exagorazō (compară cu Coloseni 4:5). Împrumutat
din domeniul comerțului, este o formă intensivă a verbului „a cumpăra”
și înseamnă „a vâna chilipiruri” în timp ce așteptăm revenirea lui
Hristos. „Vremea” aici este cuvântul grecesc kairos, care exprimă un
moment prielnic. „Vremea” până la sfârșit este o perioadă promițătoare
pentru a fi folosită la maximum. Este, de asemenea, o vreme de încercare,
pentru că „zilele sunt rele” (Efeseni 5:16; compară cu 6:13; Galateni
1:4) și pentru că „mersul lumii acesteia” este dominat de „domnul puterii
văzduhului” (Efeseni 2:2).

În timp ce așteaptă revenirea lui Hristos, credincioșii trăiesc într-o
perioadă dificilă, pe care Pavel o descrie ca pe un târg riscant, dar profitabil.
Ei trebuie să fie atenți la modul de folosire a timpului care le rămâne,
la fel cum sunt atenți vânătorii de chilipiruri în timpul unei vânzări
scurte cu reduceri majore. Deși nu se poate cumpăra mântuirea, imaginea
este validă: să luăm repede ce ne este oferit în Hristos.