---
title:  Material Pentru Instructori
date:  25/08/2023
---

### I. Privire generală

Viziunea asupra lumii și identitatea determină valorile și înțelepciunea
unei persoane. O perspectivă păgână asupra lumii va genera un anumit
set de valori și o anumită înțelepciune. Împărăția lui Dumnezeu, perspectiva
lui Dumnezeu asupra lumii, valorile lui Dumnezeu generează
un tip de înțelepciune complet diferit. Din această cauză, Pavel nu
îi cheamă pe creștini să îmbrățișeze înțelepciunea uneia dintre școlile
filozofice moderate și nici să imite mândria greco-romană, în căutarea
virtuții. Mai degrabă, în viziunea lui, înțelepciunea creștină este înrădăcinată
în iubirea divină plină de sacrificiu, în lumina lui Hristos și în
moralitatea pură. Creștinul înțelept va fugi de înțelepciunea lumii, care
se exprimă prin desfrânare sexuală mistuitoare, prin laudă egocentrică
și prin consumul de alcool. În schimb, creștinul înțelept se va trezi din
„somnul” lumii, va fi luminat de Evanghelia lui Hristos, va fi înzestrat
de prezența Duhului Sfânt, se va bucura de momentul salvării și se va
închina lui Dumnezeu.

Diferența dintre înțelepciunea acestei lumi și înțelepciunea lui
Dumnezeu constă în înțelegerea obiectului închinării: propria persoană
sau Dumnezeu? Cine este în centru: propria persoană sau Dumnezeu?
De cine suntem plini: de propria persoană sau de Dumnezeu?

### II. Temele studiului

1. Înțelepciunea creștină este înrădăcinată în revelația lui Dumnezeu
sau în lumina lui Hristos.

2. Înțelepciunea creștină nu este o colecție de vorbe de duh despre viață,
ci este un stil de viață, o umblare transformată prin Duhul Sfânt după
modelul care ne-a fost lăsat în Hristos.

3. Înțelepciunea creștină vizează mântuirea și închinarea.

### II. Comentariu

**Înțelepciunea care vine de sus**

Este aproape imposibil să ne gândim la Pavel scriind despre aspectele
practice ale vieții creștine fără să includă în discuție și înțelepciunea.
Lumea antică era profund implicată în dezbateri privind înțelepciunea.
Cu doar câteva secole înainte de Pavel, grecii au dat naștere la ceea ce ei numeau „filozofie”, adică dragoste de înțelepciune. Filozofia era o revoltă
împotriva înțelepciunii mitologice din Antichitate, în care Zeus,
Metis (prima soție a lui Zeus), Atena (fiica lor) și Apollo erau asociați
cu înțelepciunea în diferite moduri. Toate aceste zeități erau consultate
de către oameni, fiind ocrotitoare de cetăți sau categorii de oameni. De
exemplu, se credea că persoanele care căutau înțelepciunea pentru viață
puteau accesa mintea sau cunoașterea zeului grec Apollo, prin intermediul
Pitiei, o preoteasă în Templul lui Apollo, cunoscut și ca Oracolul
din Delphi. Dar, în afară de găsirea înțelepciunii la Pitia, vizitatorul Templului
lui Apollo era întâmpinat și instruit prin diferite maxime, care
constituiau înțelepciunea delfică. Dintre acestea, trei erau cele mai populare:
„Cunoaște-te pe tine însuți!”, „Nimic în exces!” și „Certitudinea
duce la ruină”. Alte maxime modelau stilul de viață grecesc, cu referire
la cinstirea zeilor, trăirea unei vieți morale și jertfirea vieții pentru țară.

Deși respingeau aspectele mitologice ale religiei lor antice, filozofii
– sau „iubitorii de înțelepciune” – se plasau în linia de succesiune a
Oracolului din Delphi. Pe de o parte, filozofii pretindeau că Pitia îl declarase
pe Socrate cel mai înțelept om din întreaga Grecie. Pe de altă
parte, ei se foloseau de înțelepciunea delfică, în special de prima maximă,
„Cunoaște-te pe tine însuți!”

Filozofia greacă a generat și a modelat mai târziu obiectivul gândirii
occidentale, și anume acela de a obține înțelepciunea prin apelul la
rațiunea omenească. Aceeași rațiune omenească a fost folosită ca bază
pentru etică, sau stilul de viață grecesc. Alte filozofii, în special din Orient,
au fost întemeiate pe aceeași bază omenească. Budismul, de exemplu,
este propunerea unui stil de viață axat pe experiența și psihologia umană.
În ciuda diversității bogate de școli filozofice, atât din Occident, cât și
din Orient, toate au o bază comună: principiul cunoașterii de sine. Acest
principiu arată că aceste filozofii reprezintă un efort umanocentric de
înțelegere a realității supreme a vieții și, prin urmare, propun un mod
de viață, de luare a deciziilor și de comportament bazat pe introspecție și
rațiune omenească. Astfel, înțelepciunea omenească atât din Occident,
cât și din Orient fie a respins, fie s-a îndepărtat de revelația divină.

Pe de altă parte, caracteristica de bază a înțelepciunii biblice e aceea
că este înrădăcinată în descoperirea divină. Atât Pavel, cât și Iacov
menționează trăsături ale înțelepciunii promovate și de alți filozofi:
liniștea, echilibrul, moderația, dreptatea etc. Cu toate acestea, Iacov a
descris înțelepciunea creștină prin faptul că aceasta „vine de sus” (Iacov 3:17) și nu este „pământească, firească, drăcească” (Iacov 3:15). Pavel
dezvoltă același contrast între înțelepciunea creștină și înțelepciunea lumească
făcând apel la conceptul de lumină versus întuneric. Din acest
motiv, el îi avertizează pe efeseni să nu se lase înșelați de „vorbe deșarte”
(Efeseni 5:6) sau de „lucrările neroditoare ale întunericului” (Efeseni
5:11) pentru că a fi înșelat de aceste lucruri înseamnă a fi neînțelept.

Dar de ce caracterizează Pavel înțelepciunea lumii într-un mod atât
de sumbru? Nu au dat filozofii lumii și sfaturi bune, promovând un stil
de viață bazat pe dreptate și pe respect reciproc? Da, mulți dintre ei au
dat și sfaturi bune. Cu toate acestea, indiferent de cât de nobil ar fi stilul
de viață conceput de filozofia omenească, întotdeauna va fi defectuos,
parțial și bazat pe motivația greșită, respingând posibilitatea revelației
lui Dumnezeu. Problema filozofiilor lumești nu constă în ceea ce afirmă,
ci în ceea ce resping sau neagă. Filozoful poate înțelege parțial corect un
anumit aspect al vieții, dar faptul că respinge posibilitatea revelației lui
Dumnezeu și a puterii intervenției Sale în lume face ca filozofia lui să fie
inutilă pentru salvarea și viața în împărăția lui Dumnezeu. De aceea, de
exemplu, depravarea sexuală nu era considerată problematică în etica
majorității filozofiilor. Și chiar dacă unii filozofi promovau abstinența
sexuală, motivele lor erau greșite.

Ellen G. White notează: „Multe acțiuni care trec drept fapte bune,
chiar drept acte de generozitate, la o cercetare atentă se descoperă a
fi generate de motive greșite. Mulți primesc aplauze pentru virtuți pe
care nu le posedă. Cercetătorul inimilor analizează motivele și, adeseori,
fapte care sunt foarte apreciate de oameni sunt consemnate de El că
au izvorât din motive egoiste și dintr-o josnică ipocrizie. Fiecare act din
viața noastră, fie că este deosebit și vrednic de laudă, fie că merită dezaprobarea,
este judecat de Cercetătorul inimilor după motivele care l-au
determinat” (Mărturii pentru biserică, vol. 2, p. 512).

Pe de altă parte, cuvintele lor sunt „goale” pentru că aceste filozofii nu
au puterea harului, a răscumpărării, a iertării sau puterea Duhului de a
ne transforma și de a ne ajuta să umblăm pe calea lui Dumnezeu. Într-o
scrisoare, Ellen G. White descrie importanța motivației și a revelației în
raport cu adevărul și filozofia: „Credinţa într-o minciună nu va avea o
influenţă sfinţitoare asupra vieţii sau a caracterului. Nicio idee falsă nu
este adevăr şi nici nu poate fi făcută să fie adevăr prin repetare sau prin
faptul că este crezută. Sinceritatea nu va salva niciodată un suflet de consecinţele
credinţei într-o idee falsă. Fără sinceritate nu poate exista o religie adevărată, dar sinceritatea manifestată într-o religie falsă nu-i va
mântui niciodată pe oameni. Eu pot să fiu întru totul sinceră mergând pe
o cale greşită, dar faptul acesta nu va face acea cale să fie bună şi nici nu
mă va duce acolo unde doream să ajung. Domnul nu vrea ca noi să avem
o credinţă oarbă şi să considerăm această credulitate drept credinţă care
sfinţeşte. Adevărul este principiul care sfinţeşte, prin urmare, se cuvine
ca noi să cunoaştem adevărul. Trebuie să comparăm lucrurile spirituale
între ele. Să cercetăm toate lucrurile, dar să rămânem statornici numai
la ce este bine, la lucrurile care poartă acreditarea divină şi care ne arată
adevăratele motive şi principii ce ne îndeamnă la acţiune” (Solii alese,
vol. 2, p. 56).

Din acest motiv, umblarea creștină adoptată de Pavel se bazează pe
revelarea lui Dumnezeu prin Hristos Isus. Numai Dumnezeul biblic care
ne-a creat ne poate dezvălui cine este El, cine suntem noi și cum putem
trăi pentru a fi fericiți. Numai Dumnezeu ne poate da harul și puterea de
a trăi acea viață în împărăția Lui.

**Lumină din lumină**

În Efeseni 5, Pavel nu spune că efesenii erau „în întuneric”, ci că erau
„întuneric” (5:8). Dar acum, „în Domnul”, sunt „lumină” (5:8). De aceea
îi cheamă pe efeseni să umble „ca niște copii ai luminii” (5:8) și explică
faptul că umblarea în lumină înseamnă a aduce „roada luminii”, „în orice
bunătate, în neprihănire și în adevăr” (5:9), a trăi într-un mod „plăcut
înaintea Domnului” (vezi 5:10) și a trăi în lumina lui Hristos, luminați de
Hristos (5:13,14). Prin urmare, suntem lumină „în Domnul” (5:8) pentru
că suntem luminați de Hristos (5:14).

**Teologia adventistă cu privire la stilul de viață**

Ca adventiști, am inclus stilul de viață în lista punctelor noastre de
doctrină. Călcând pe urmele lui Pavel, stilul de viață nu este pentru noi
un aspect marginal al creștinismului, ci o parte oarecum principală a
acestuia. Cu alte cuvinte, înseamnă a duce o viață creștină. Adventiștii
formulează învățătura biblică despre creștinism ca mod de viață în special
în două puncte fundamentale de credință: numărul 19 („Legea lui
Dumnezeu”) și numărul 22 („Comportamentul creștin”). În plus, faptul
că, în Hristos, considerăm că stilul nostru de viață transformat este
esențial pentru experiența noastră creștină se reflectă și în disciplina bisericii
noastre și în apelurile noastre repetate la redeșteptare și reformă.

### IV. Aplicație

1. Cere-le membrilor grupei tale să își aducă aminte cum percepeau
înțelepciunea înainte să devină creștini. Ce era înțelepciunea pentru
ei atunci? Invită-i să își exprime propria definiție a înțelepciunii
acum că au devenit creștini.

2. Cere membrilor grupei tale să răspundă la următoarele întrebări: Ce
înseamnă „a fi luminat” și „a umbla în lumină” în contextul cultural
local? Există vreo diferență între aceste concepte și perspectiva biblică
de „a fi luminat” și „a umbla în lumină”? Ce înseamnă aceste concepte
pentru tine personal?

3. Uneori creștinii sunt acuzați de suprimare a înțelepciunii și de împiedicare
a dezvoltării cunoașterii umane. Unii oameni îi percep pe
creștini drept aroganți și disprețuitori la adresa cunoașterii. Cum
putem noi, în calitate de creștini adventiști, să apreciem căutarea
lumii după înțelepciune, să ne însușim informațiile despre istoria
cunoașterii umane, să fim umili cu privire la propria înțelepciune, întrucât
am primit-o de la Dumnezeu și nu este a noastră, dar în același
timp să și predicăm faptul că Dumnezeu este singura și adevărata
sursă de înțelepciune? Discutați răspunsurile în cadrul grupei.

4. Tu participi la ora instructorilor? Dedici timp întâlnirii săptămânale
a instructorilor Școlii de Sabat? Implică-te alături de coordonatorul
Școlii de Sabat pentru organizarea acestei de grupe de părtășie, studiu
și misiune. Rezervați ultima parte a întâlnirii pentru momente de
plănuire misionară.
