---
title:  Studiu suplimentar
date:   25/08/2023
---

Privit ca întreg, pasajul din Efeseni 5:1-20 îl prezintă pe Pavel luând
o poziție fermă împotriva păcatului și răului, în special sub forma
imoralității sexuale și a vorbirii grosolane. El nu este dispus să accepte
comportamentul decăzut printre oamenii lui Dumnezeu. În schimb, îi
cheamă pe credincioșii din Efes la un standard de conduită mai înalt și
la acceptarea identității de „copii preaiubiți” ai lui Dumnezeu și „sfinți”.
El îndrăznește să creadă că, atunci când fac lucrul acesta, creștinii aduc
lumină în întuneric, îndepărtându-i pe semenii lor de stilul de viață autodistructiv
și apropiindu-i de harul și adevărul lui Dumnezeu.

Pavel își imaginează biserica adunată la închinare. Plini de Duh și
motivați de statutul lor de „copii preaiubiți” ai lui Dumnezeu și de moartea
lui Hristos pentru ei, creștinii au o închinare plină de energie și bucurie,
pentru că împreună cântă mulțumiri și laude Domnului lor, Isus
Hristos, și lui Dumnezeu Tatăl. Ancorați puternic în realitățile cerești, ei
celebrează speranța lor pentru viitor, înrădăcinată în istoria a ceea ce a
făcut, face și va face Dumnezeu prin Isus Hristos, Domnul lor.

Înțeles astfel, acest pasaj devine mai mult decât un set de porunci
despre viața creștină fără legătură între ele. Devine o chemare profetică
la identitate, angajament, comuniune și închinare creștină în zilele
finale, o invitație plină de patos de a „vâna chilipirurile” în zilele rămase
până la revenirea lui Hristos.

**Studiu zilnic:** Psalmii 99 – 105; Ellen G. White, Rugăciunea, capitolul 30
(de la „Vie împărăția Ta” până la „Și nu ne duce în ispită…”).

`1. Ce expresie se repetă de trei ori în Psalmul 99?`
`2. Cu ce păsări se aseamănă nenorocitul doborât de întristare?`
`3. Ce înfrumusețează fața omului?`
`4. Ce a trimis Domnul la cerere?`
`5. La ce se referă prima jumătate a Rugăciunii Domnești?`