---
title:  Cuvinte de mulțumire
date:   20/08/2023
---

`1 În ce trebuie să urmeze credincioșii „pilda lui Dumnezeu”? Efeseni 5:1,2`

Pavel îi îndeamnă pe credincioșii din Efes să trăiască în dragoste – un
apel important în această secțiune (vezi Efeseni 5:8,15). Această trăire
„în dragoste” (5:2) trebuie modelată după iubirea lui Hristos pentru noi
(compară cu 4:32), exprimată prin jertfa Lui ispășitoare. Pavel afirmă
patru lucruri despre acea jertfă: (1) Este motivată de iubirea atât a lui
Dumnezeu Tatăl (5:1), cât și a lui Hristos Însuși (5:2). (2) Este înlocuitoare:
Hristos a murit în locul nostru. El nu este o victimă pasivă, ci S-a
dat pe Sine pentru noi. (3) Pornind de la imaginea slujbelor din sanctuarul
Vechiului Testament, moartea lui Hristos este și o jertfă adusă
lui Dumnezeu. (4) Jertfa este acceptată de Dumnezeu de vreme ce este
„o jertfă de bun miros” (5:2; compară cu Ex. 29:18, Lev. 2:9, Fil. 4:18).

Efeseni 5:3-5 redă preocuparea pentru moralitatea sexuală. Tinerii
convertiți din Efes sunt în pericol să își piardă chemarea creștină și să
fie atrași din nou într-un comportament sexual care le-ar nega mărturia
creștină (compară cu 1 Cor. 5:1-11; 6:12-20; 2 Cor. 12:21).

Pe de o parte, lumea greco-romană din secolul I manifesta corupția
morală și depravarea descrise și în alte locuri din Noul Testament (1 Cor.
6:9, Gal. 5:19; Efes. 4:17-19, Col. 3:5). De exemplu, mesele festive ale
bogaților includeau adesea comportamentele condamnate de Pavel în
Efeseni 5:3-14: beție, vorbire vulgară, distracție indecentă și fapte imorale.
În plus, centrele urbane ofereau anonimatul și permisivitatea care
favorizau practici sexuale imorale. Pe de altă parte, mulți din acea societate
trăiau vieți cinstite și apărau moralitatea strictă. Când prezintă
liste de vicii și virtuți, precum și coduri de conduită familială (ex. Ef.
5:21 – 6:9; Col. 3:18-4:1), autorii Noului Testament redau teme din lumea
greco-romană mai largă. Când cunoști detalii despre această lume,
deopotrivă desfrânată și morală, înțelegi mai bine îndemnurile lui Pavel
de a evita comportamentul imoral practicat de neamuri, în timp ce își
exprimă dorința ca toți credincioșii să fie precauți în comportament și să
dobândească o bună reputație printre cei din afară.

`În ce mod cuvintele lui Pavel despre comportamentul sexual sunt aplicabile în cultura ta?`