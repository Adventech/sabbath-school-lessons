---
title:  Încălțămintea - biserica poartă pacea
date:   19/09/2023
---

Un soldat roman care se pregătea pentru bătălie își lega o pereche
de sandale militare rezistente. Talpa groasă cu mai multe straturi avea
ținte, care îl ajutau să rămână pe poziție (Efeseni 6:11,13,14). Pavel explică
această încălțăminte militară folosind limbajul din Isaia 52:7,
care marchează fericit momentul în care un sol aduce vestea că lupta
lui Yahweh pentru poporul Său este câștigată (Isaia 52:8-10) și acum
domnește pacea.

`3 Recapitulează cele opt ocazii din Efeseni în care Pavel evidențiază pacea. De ce folosește o imagine militară detaliată când este atât de interesat de pace? Efeseni 1:2; 2:14,15,17; 4:3; 6:15,23`

Pavel apreciază pacea ca lucrare a lui Hristos, care predică „vestea
bună a păcii vouă, celor ce erați departe, și pace celor ce erau aproape”
(2:14-17), aducându-i pe evrei și pe neevrei împreună într-un „singur om
nou” (2:15). Credincioșii se încalță și se pregătesc pentru luptă, (1) păstrând
vie istoria Evangheliei despre salvarea oferită de Hristos și lucrarea
Lui de creare a păcii, (2) sărbătorind biruința Lui din trecut, (3) abia
așteptând strigătul de biruință din viitor. La fel ca solul din Isaia 52:7,
credincioșii sunt mesageri care proclamă victoria și pacea lui Hristos.

Pavel însă nu vrea să înțelegem chemarea lui sub arme ca un apel la folosirea
armelor militare împotriva dușmanilor noștri. De aceea îi descrie
pe credincioși proclamând „Evanghelia păcii” (6:15). Nici nu dorește ca
aceștia să fie combativi în relațiile lor cu alții, de vreme ce el pune accent
pe unitate, pe vorbirea care întărește și pe blândețe (4:25 – 5:2). Biserica
trebuie să „ducă pacea” folosind arsenalul Evangheliei de virtuți creștine
(smerenia, răbdarea, iertarea etc.) și de practici creștine (rugăciunea, închinarea).
Asemenea acțiuni sunt strategice, arătând spre marele plan al
lui Dumnezeu de unire a tuturor lucrurilor în Hristos (1:9,10).

`Cum ne ajută pasajul următor să înțelegem imagistica militară a lui Pavel în viața noastră de credincioși? „Dumnezeu ne cheamă să ne punem armura. Nu vrem armura lui Saul, ci întreaga armură a lui Dumnezeu. Atunci putem porni în lucrare cu inima plină de blândețea, compasiunea și iubirea lui Hristos” (Ellen G. White, în [Australasian] Union Conference Record, 28 iulie 1899).`