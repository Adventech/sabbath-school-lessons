---
title:  Centura și platoșa
date:   18/09/2023
---

`2 Cum îi prezintă Pavel pe credincioși începându-și pregătirea pentru lupta împotriva răului? Efeseni 6:14; vezi și 1 Petru 4:1; 5:8; Romani 8:37-39.`

Avertismentul lui Pavel cu privire la o bătălie intensă (Efeseni 6:13)
îi pregătește pe cititori pentru ultima lui chemare la luptă (a patra),
care este o detaliată chemare sub arme (6:14-17). Pavel descrie acțiunea
de încingere a mijlocului (compară cu Isaia 11:5). Hainele largi din
Antichitate trebuiau legate în jurul taliei înainte de lucru sau de luptă
(compară cu Luca 12:35,37; 17:8). Pavel și-l imaginează pe credincios
îmbrăcat în armură ca un legionar roman, începând cu centura militară
din piele. De centură atârnau câteva curelușe din piele acoperite cu discuri
metalice, care formau împreună un „șorț”, purtat ca o marcă a rangului,
pentru efect vizual. Acesta avea funcția esențială de a lega hainele
și de a menține împreună alte elemente.

Adevărul nu este proprietatea credinciosului; este un dar al lui
Dumnezeu (compară cu mântuirea din Efeseni 2:8). Nu trebuie însă să
rămână abstract, ca un bun distant, fără niciun impact transformator
asupra vieții credinciosului. Creștinul trebuie să se îmbrace cu adevărul
lui Dumnezeu, să experimenteze și să folosească acest dar divin. Nu atât
de mult posedă credincioșii adevărul lui Dumnezeu cât îi posedă și îi
protejează adevărul lui Dumnezeu pe ei.

Pavel îi îndeamnă apoi pe credincioși să îmbrace „platoșa neprihănirii”
(compară cu 1 Tesaloniceni 5:8). La fel ca centura adevărului, și
aceasta este de origine divină, fiind parte din armura lui Yahweh în rolul
Lui de războinic divin (Isaia 59:17). Armura folosită de soldați în zilele
lui Pavel era făcută din zale (mici inele de fier legate unul de altul), din
solzi de bronz sau de fier suprapuși ori din benzi de fier suprapuse și legate
unele de altele. Această platoșă proteja organele vitale de loviturile
și împunsăturile vrăjmașului. În mod asemănător, credincioșii trebuie
să aibă parte de această protecție spirituală oferită de darul ocrotitor al
neprihănirii lui Dumnezeu. În Efeseni, Pavel asociază neprihănirea cu
sfințenia, bunătatea și adevărul (Efeseni 4:24; 5:9), văzând-o drept calitatea
de a-i trata pe alții bine și corect, în special pe membrii din biserică.

`În ce moduri ai experimentat ideea că bunătatea, sfințenia și adevărul pot fi un mijloc de protecție?`