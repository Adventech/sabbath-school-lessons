---
title:  Scut, coif și sabie
date:   20/09/2023
---

`4 Când și unde ar trebui să utilizeze credincioșii, ca luptători în marea luptă, scutul, coiful și sabia? Efeseni 6:16,17`

Scutul la Pavel este scutul mare, dreptunghiular al legionarului roman.
Făcut din lemn și acoperit cu piele, avea marginile curbate spre
interior pentru a para atacurile venite din lateral. Când erau ude, scuturile
puteau opri săgețile care fuseseră înmuiate în smoală și apoi aprinse.
Pavel reflectă folosirea scutului în Vechiul Testament ca simbol al lui
Dumnezeu, care Își protejează poporul (Geneza 15:1; Psalmii 3:3). A lua
„scutul credinței” (Efeseni 6:16) înseamnă a intra în lupta cosmică cu încredere
în Dumnezeu, care luptă de partea credincioșilor (6:10), le oferă
cele mai bune arme (6:11,13) și le asigură victoria.

Coiful de bătălie roman era făcut din fier sau din bronz. Sferei care
proteja capul îi erau adăugate un disc în spate, care să apere gâtul, apărători
pentru urechi, o bucată de metal între sprâncene și discuri pliabile
care să protejeze obrajii. Întrucât coiful oferea o semnificativă
protecție, „coiful mântuirii” (6:17) simbolizează salvarea prezentă de
care credincioșii au parte împreună cu Hristos cel înviat, ridicat la cer și
înălțat pe tron (2:6-10). A purta „coiful mântuirii” înseamnă a respinge
des întâlnita teamă de puterile spirituale și a te încrede, în schimb, în
puterea supremă a lui Hristos (compară cu 1:15-23; 2:1-10).

Ultima piesă din armură este „sabia Duhului, care este Cuvântul lui
Dumnezeu” (6:17), făcând referire la sabia scurtă cu două tăișuri a legionarilor.
Tactica obișnuită de luptă era aceea de a arunca două lance
(nemenționate de Pavel) și apoi de a scoate sabia și a ataca, folosind
sabia scurtă cu o mișcare de împingere. Sabia credincioșilor este „sabia
Duhului” în ideea că este oferită de Duhul, o armă identificată drept
„Cuvântul lui Dumnezeu”.

Pavel iese în față ca un general și lansează o chemare sub arme, rostind
promisiuni încărcate de speranță și biruință din partea Comandantului
Suprem divin. Aceste făgăduințe, prezentate în Efeseni 6:10-20, sunt
cele care constituie „Cuvântul lui Dumnezeu” ca armă principală în lupta
cu răul. „Cuvântul lui Dumnezeu”, prin urmare, se referă la făgăduințele
cuprinzătoare ale Evangheliei pe care le găsim în Biblie.

`Chiar dacă s-ar putea să nu ne placă atât de multe imagini militare, ce ar trebui să ne învețe acestea despre cât de reală este marea luptă și cât de în serios ar trebui să o luăm?`