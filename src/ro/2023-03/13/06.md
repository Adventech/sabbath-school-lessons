---
title:  Rugăciunea pe câmpul de luptă
date:   21/09/2023
---

În încheierea chemării sale la luptă, Pavel îi îndeamnă pe credincioșii
soldați să ia parte la rugăciunea neîntreruptă și crucială „pentru toți
sfinții” (Efeseni 6:18) și pentru sine ca sol întemnițat (6:19,20). Acest
apel poate fi văzut ca o continuare a imagisticii militare, de vreme ce strigarea
la Dumnezeu (sau la zei) în rugăciune era o practică întâlnită des
pe câmpul de luptă din Antichitate. Iată un exemplu biblic: după îndemnul
la luptă al lui Iahaziel, Iosafat este urmat de „tot Iuda și locuitorii
Ierusalimului” și cu toții „s-au aruncat înaintea Domnului să se închine
înaintea Lui” (2 Cronici 20:18). Deși nu constituie a șaptea componentă
din armură, rugăciunea face parte din îndemnul la luptă al lui Pavel și
din metafora militară.

În prima cerere de rugăciune, Pavel le cere destinatarilor să se roage
fierbinte, presant și perseverent pentru „toți sfinții” (Efeseni 6:18). Ca
să aibă succes în lupta ei cu puterile răului, biserica trebuie să practice
dependența de Dumnezeu prin rugăciunea inspirată de Duhul.

A doua cerere de rugăciune a lui Pavel îl privește pe el (6:19). El cere
ca Dumnezeu să îi ofere mesajul potrivit („să mi se dea cuvânt”), la vremea
potrivită („ori de câte ori îmi deschid gura”), transmis în modul potrivit
(„să fac cunoscută cu îndrăzneală”) și să abordeze tema cea mai
importantă, „taina Evangheliei” (6:19). Această ultimă expresie se referă
la ceea ce am numi „secretul știut” al intervenției lui Dumnezeu,
prin Hristos, pentru răscumpărarea neamurilor împreună cu iudeii (vezi
3:1-13), creând o nouă omenire/„un singur om nou” (2:15; vezi și
2:11-22) ca semn al planului general de a „uni iarăși […] toate lucrurile”
în Hristos (1:10).

`5 Recapitulează următoarele „chemări la rugăciune” din Noul Testament. Care te inspiră cel mai mult? De ce? Luca 18:1-8; Filipeni 4:6; Coloseni 4:2; 1 Tesaloniceni 5:16-1`

De ce sunt credincioșii îndemnați atât de des să ia parte la rugăciunea
arzătoare și stăruitoare? Metafora militară a lui Pavel sugerează două
răspunsuri: (1) amenințarea luptei spirituale cu o mulțime de puteri spirituale
este cumplită și reală; (2) promisiunile lui Dumnezeu privind puterea
și biruința spirituală sunt ilustrate prin prisma imaginilor militare
folosite de Pavel (6:10-17). Rugăciunea fierbinte și perseverentă ne oferă
ocazia de a asculta cu atenție aceste făgăduințe, de a le aprecia și a-I
mulțumi lui Dumnezeu pentru resursele harului Său.
