---
title:  Material Pentru Instructori
date:  22/09/2023
---

### I. Privire generală

Prin enumerarea și descrierea fiecărui element din armura lui
Dumnezeu (centura, platoșa, încălțămintea, scutul, coiful, sabia), Pavel
nu urmărește să descrie un războinic singuratic. Dimpotrivă, în greacă,
folosește verbele la persoana a doua plural, adresându-se unei întregi armate:
(1) „întăriți-vă” (plural, Efeseni 6:10), (2) „îmbrăcați-vă (plural) cu
toată armura lui Dumnezeu” (6:11, EDCR), (3) „ca să puteți (plural) ține
piept” (6:11), (4) „noi n-avem (plural) de luptat” (6:12), (5) „luați (plural)
toată armura” (6:13, EDCR), (6) „rămâneți (plural) în picioare” (6:13).
De fapt, toate sau majoritatea verbelor pe care Pavel le folosește pentru
a se adresa bisericii aici sunt la plural. Prin urmare, folosind pluralul,
Pavel zugrăvește înaintea ochilor noștri armata glorioasă a lui Dumnezeu
alcătuită din soldați curajoși echipați complet pentru misiune.

Dar care este misiunea acestei armate? Soldații care o compun își
poartă armura și sunt gata să aducă la cunoștința universului un mesaj
din partea lui Dumnezeu, mesaj care aduce pace în univers, pace oamenilor
de pe pământ, pace între popoare, pace în comunități, în familii,
între generații și între clase sociale. Dar această pace nu este o pace dobândită
datorită compromisului sau sincretismului, în care toate părțile
implicate în conflict se asigură că este acceptată perspectiva lor asupra
lumii, o parte din valorile sau din proiectele lor. Dumnezeu a adus pacea
făcându-Și cunoscută iubirea și dreptatea prin jertfa Sa de pe cruce
și câștigând astfel bătălia împotriva acuzatorilor și dușmanilor Săi.
Când oamenii acceptă ce a făcut Domnul Isus prin jertfa Sa de pe cruce,
Dumnezeu Se bucură să îi binecuvânteze cu neprihănirea lui Hristos.
Această neprihănire și iubire sunt ceea ce aduce pace între oameni și
Dumnezeu, între popoare și în întregul univers. Aceasta este pacea pe
care o proclamă creștinii. Istoria națională a tuturor popoarelor, istoria
religiilor, a culturii, a filozofiei, a psihologiei și a științei au arătat că nu
există nicio altă modalitate de a ajunge la pace. Întrucât creștinii au trăit
ei înșiși această pace în viața lor personală, în familia lor, în comunitatea
lor și în biserică, aceștia pot să o proclame acum întregii omeniri, ba
chiar întregului univers.

### II. Temele studiului

1. Biserica este implicată în conflictul cosmic și are misiunea de a proclama
Evanghelia păcii.

2. Nu luptăm singuri în acest război: luptăm „în Domnul” și în armura
Lui.

3. Nu luptăm în acest război de unii singuri, ci ca parte din armata lui
Dumnezeu, poporul Lui.

4. Nu luptăm într-un conflict în care orice se poate întâmpla, într-un
război incert, ci în unul care are deja un rezultat sigur: la cruce,
Dumnezeu a câștigat biruința asupra păcatului, răului, morții și a lui
Satana.

### II. Comentariu

Pavel începe fragmentul din Efeseni 6:10-17 cu o triplă referire la putere
(Efeseni 6:10), folosind trei cuvinte: verbul endunamoó, „a întări”, și
două substantive, kratos, „tărie” sau „putere”, și ischus, „tărie”, „putere”,
„forță” sau „capacitate”. Pe aceiași trei termeni, toți în forma substantivală,
apostolul i-a folosit la începutul epistolei sale (Efeseni 1:19-21) în
descrierea măreției și a puterii lui Dumnezeu așa cum se manifestă prin
Hristos. Acum, la sfârșitul epistolei (Efeseni 6), Pavel le spune efesenilor
că această putere le este pusă la dispoziție. Apostolul recurge la tema
puterii pentru că introduce tema conflictului, a războiului, a luptei și a
victoriei.

Din nefericire, viața creștină este strâns legată de luptă și biruință.
Într-adevăr, toate religiile, filozofiile, științele, literatura și istoria – categoric
toate narațiunile precum evoluționismul, marxismul, nazismul
– percep și descriu viața ca pe o luptă, ca pe un conflict. De fapt, oricine
vrea să vândă o poveste trebuie să o scrie în jurul conflictului și al luptei.
În astfel de povești, protagonistul sau eroul luptă împotriva a ceva sau cu
cineva: de exemplu, un protagonist luptă cu o superputere, un alt erou
se chinuie să stăpânească o gaură neagră, un al treilea erou se luptă cu o
boală incurabilă.

Dar lupta creștinului, explică Pavel, este împotriva „uneltirilor/strategiilor
diavolului” (Efeseni 6:11, VDC/NTR). Războiul pe care îl descrie
nu este „împotriva cărnii şi sângelui, ci împotriva căpeteniilor, împotriva
domniilor, împotriva stăpânitorilor întunericului acestui veac, împotriva
duhurilor răutăţii care sunt în locurile cereşti” (Efeseni 6:12; vezi și 1:19-
21; 2:6; 3:10). Această luptă spirituală în „locurile cerești” are repercusiuni
directe și cruciale asupra vieții noastre. Suntem implicați direct în
acest război și trebuie să alegem una dintre tabere. Oricum, în întreaga epistolă, Pavel explică faptul că suntem implicați în acest război nu doar
pentru că două superputeri se luptă, iar noi am fi victime colaterale nevinovate,
captive sau prinse în această luptă împotriva voinței noastre.

De fapt, este tocmai invers. Dumnezeu este cel care a fost prins în
această luptă pentru noi. Noi suntem cei care ne-am aliat cu forțele întunericului
ca să luptăm împotriva lui Dumnezeu. În loc să ne distrugă,
Dumnezeu S-a oferit să lupte pentru salvarea noastră. El a luat asupra
Lui vina și păcatul nostru, a murit în locul nostru ca să ne aducă pacea,
astfel încât să ne readucă la starea noastră de drept în împărăția Sa.

De aceea, atunci când devenim creștini, acceptăm oferta de pace
a lui Dumnezeu, acceptăm chemarea Lui de a beneficia de ea și vrem
să o împărtășim cu alți oameni din lume care sunt încă în război cu
Dumnezeu. Nu ne alăturăm lui Hristos dintr-o poziție de neutralitate,
ci din rândurile inamicilor lui Dumnezeu. Când ne alăturăm armatei lui
Hristos, vom fi atacați de diavol și de alte forțe ale răului care acționează
și ele în noi. Pentru acest atac avem nevoie de armura lui Dumnezeu și
de armele de proclamare a Evangheliei Lui, Evanghelia păcii. Meditează
la următoarea perspectivă profundă a lui Ellen G. White:


Mulți privesc la această luptă dintre Hristos și Satana ca la ceva care
n-are nicio legătură cu viața lor și care nu prezintă interes pentru ei.
Dar lupta aceasta se repetă în adâncul inimii fiecărui om. Nimeni nu
părăsește rândurile celui rău pentru a-I sluji lui Dumnezeu fără să întâmpine
asalturile lui Satana. Ademenirile la care a rezistat Hristos au
fost aceleași cărora nouă ne este atât de greu să ne împotrivim. Ele au
fost aruncate într-o măsură cu atât mai mare asupra lui Hristos cu cât
caracterul Lui este superior caracterului nostru. Ducând povara grozavă
a păcatelor lumii, Hristos a biruit ispita poftei, iubirea de lume și
dorința după strălucire, care duce la îngâmfare. Ispitele acestea i-au
biruit pe Adam și pe Eva și tot ele ne înving și pe noi atât de repede.
(Hristos, Lumina lumii/Viața lui Iisus, p. 116, 117).

**Marea luptă**

În ampla sa lucrare de teologie sistematică, Norman Gulley evidențiază
că teologia creștină a pierdut în general din vedere tema conflictului
cosmic, sau a marii lupte (vezi Norman Gulley, Systematic Theology:
The Church and the Last Things, 2016, vol. 4, p. 478). În timp ce la alți
creștini marea luptă (conflictul cosmic spiritual dintre Dumnezeu și forțele rele ale lui Satana) este un detaliu legat mai mult de sursa răului,
la Ellen G. White și la adventiștii de ziua a șaptea marea luptă este
doctrina generală care integrează toate celelalte doctrine, nu doar sistematic,
ci și istoric. Pentru adventiștii de ziua a șaptea, tema marii lupte
nu este doar un sistem de doctrine, ci o narațiune, o istorie, istoria lui
Dumnezeu. Este narațiunea care redă: actul Său iubitor de creație; răzvrătirea
noastră față de El; iubirea Lui jertfitoare pentru noi; intervenția
Sa directă în istoria lumii noastre prin întrupare; moartea Sa pe cruce,
învierea și înălțarea Sa; dorința și acțiunea Sa de refacere a relației
noastre cu El; refacerea de către El a unității și iubirii în omenire, prin
biserică; promisiunile Sale de a pune capăt istoriei păcatului și a răului
și promisiunea Sa de a ne face beneficiarii bucuriei și păcii Sale eterne.
De aceea, adventiștii de ziua a șaptea au formulat tema marii lupte drept
punctul fundamental de doctrină numărul 8, „Marea luptă”, votat de
Conferința Generală în 1980:

„Întreaga omenire este acum implicată într-o mare confruntare între
Hristos şi Satana cu privire la caracterul lui Dumnezeu, la Legea Sa şi
la suveranitatea Sa în univers. Acest conflict a început în ceruri, atunci
când o fiinţă creată, înzestrată cu libertatea de alegere, prin înălţare de
sine a devenit Satana, vrăjmaşul lui Dumnezeu, şi a condus la răzvrătire
o parte dintre îngeri. El a introdus spiritul de revoltă în lumea noastră
atunci când i-a determinat pe Adam şi pe Eva să păcătuiască. Păcatul
omului a dus la distrugerea chipului lui Dumnezeu în omenire, la dezordine
în lumea creată și, în cele din urmă, la distrugerea acesteia prin
potopul care a cuprins întreaga omenire, așa cum se prezintă în relatarea
istorică din Geneza 1 – 11. Urmărită de întreaga creație, această lume a
devenit scena conflictului universal, în urma căruia Dumnezeul dragostei
va fi dezvinovățit. Pentru a-Și ajuta poporul în acest conflict, Hristos
trimite Duhul Său cel Sfânt şi îngeri credincioşi să-l îndrume, să-l ocrotească
şi să-l susţină pe calea mântuirii.” (Vezi adventist.ro)

Herbert E. Douglass explică abil și amplu rolul pe care tema marii
lupte îl joacă în teologia adventistă de ziua a șaptea: „Pentru adventiștii
de ziua a șaptea, tema marii lupte este conceptul central care oferă
coerență tuturor subiectelor biblice. Transcende neînțelegerile de veacuri
care au scindat biserica creștină vreme de secole. Aduce pace între
adversarii teologici, care văd brusc o nouă armonie în adevărurile pentru
care fiecare a luptat cu tărie. În aceasta constă unicitatea adventismului.
Această unicitate nu este vreun element particular al teologiei sale, precum
doctrina sanctuarului. În schimb, caracterul distinctiv al adventismului stă în înțelegerea lui generală asupra mesajului central al Bibliei,
care este guvernat de principiul său fundamental, normativ – tema marii
lupte” („The Great Controversy Theme…”, în Ministry, dec. 2000, p. 5).

### IV. Aplicație

Cere-le membrilor grupei tale să citească și să discute în grupă următoarele
întrebări:

1. Sub ce forme este militarizat limbajul nostru de zi cu zi? Gândiți-vă și
la limbajul aparent „combativ” din unele dintre imnurile ori poeziile
noastre sau din interpretările unor pasaje biblice. Ca adventiști de
ziua a șaptea, transmitem foarte clar faptul că folosim un astfel de
limbaj și de expresii în sens spiritual. Cu toate acestea, acest limbaj
poate fi înțeles greșit de către oamenii din jurul nostru care privesc
creștinismul, în general, și adventismul de ziua a șaptea, în particular,
ca pe o religie a păcii. Cum putem păstra etosul biblic al luptei cu
forțele spirituale ale răului în cadrul marii lupte, în timp ce ne ajutăm
prietenii și comunitatea să înțeleagă că biserica noastră este o comunitate
a iubirii, a harului și a păcii lui Dumnezeu? Discutați-vă răspunsurile
nu numai în cadrul grupei Școlii de Sabat, ci și în biserică.

2. Imaginați-vă că biserica voastră este invitată să se implice în proiecte
de promovare a păcii în comunitatea, regiunea sau țara voastră.
Cum se poate implica biserica locală în astfel de proiecte? Cum poate
aceasta să se asigure că implicarea ei nu este una politică, ci se bazează
pe învățăturile lui Isus și ale apostolilor în contextul temelor
biblice precum marea luptă și Evanghelia?

3. Ce ai putea face tu, personal, pentru creșterea unității din biserica ta?
Dar pentru mai multă părtășie în grupa Școlii de Sabat pe care o coordonezi?
Cu rugăciune și perseverență, aplică cel puțin o idee/metodă.
Instructori_