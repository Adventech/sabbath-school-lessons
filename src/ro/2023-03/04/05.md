---
title:  Binecuvântați prin har pentru totdeauna
date:   19/07/2023
---

`4 Compară planul divin de salvare, din Efeseni 1:3,4, cu rezultatele veșnice ale acestuia, descrise în Efeseni 2:7. Care sunt elementele și scopurile planului de mântuire?`

Ceremoniile de absolvire sunt sărbători minunate, în care se marchează
o realizare importantă, trecerea la o altă etapă în viață sau carieră.
În calitate de credincioși este important să înțelegem un adevăr
profund al Evangheliei: harul nu poate fi absolvit. Nu există nicio sărbătorire
a faptului că ne-am dobândit doctoratul în har sau că am absolvit
nevoia noastră de el.

Pavel afirmă acest adevăr în Efeseni 2:7, accentuându-l cu o amplă
cronologie. Dumnezeu a acționat în trecut prin Hristos pentru a ne răscumpăra,
identificându-ne atât de mult cu Fiul Său, Isus Hristos, încât
în prezent suntem participanți împreună cu El la învierea, la ridicarea
la cer și înălțarea Lui pe tron (2:4-6). Dar planul lui Dumnezeu nu se
încheie cu un trecut plin de har și un prezent scăldat în milă. Planul lui
Dumnezeu, provenit din conciliile divine din timpuri imemoriale (1:4),
se întinde pentru totdeauna în viitor. Include toate „veacurile viitoare”
(2:7). Planul Lui pentru viitorul veșnic are la bază același principiu cu
acțiunile Lui din trecut și din prezent – principiul harului. „În veacurile
viitoare”, Dumnezeu abia așteaptă să-Și demonstreze „nemărginita
bogăție a harului Său, în bunătatea Lui față de noi în Hristos Isus” (2:7).

Pavel se gândește la harul lui Dumnezeu ca la o comoară sau un tezaur
de o valoare incomprehensibilă, de nepătruns (vezi Efeseni 1:7; 3:8),
la care credincioșii pot apela pentru împlinirea oricărei nevoi. Această
mare generozitate a lui Dumnezeu față de noi devine o dovadă convingătoare,
eternă și cosmică a harului Său.

„Venind să locuiască alături de noi, Isus avea să-L facă cunoscut pe
Dumnezeu atât oamenilor, cât și îngerilor. […] Mica noastră lume este
cartea de studiu a universului. Scopul minunat al harului lui Dumnezeu,
taina iubirii răscumpărătoare, constituie subiectul pe care îngerii doresc
să-l adâncească și care va fi obiectul lor de studiu de-a lungul veacurilor
nesfârșite. […] Se va vedea că slava ce strălucește pe fața lui Isus este slava
iubirii ce se jertfește pe sine” (Ellen G. White, Hristos, Lumina lumii/
Viața lui Iisus, p. 19, 20).