---
title:  Acum salvați de Dumnezeu
date:   20/07/2023
---

`5 Citește din nou Efeseni 2:1-10 concentrându-te pe concluzia lui Pavel din versetele 8-10. Ce idei evidențiază el la finalul acestui pasaj?`

În Efeseni 2:1-3, Pavel susține că mântuirea credincioșilor din Efes
nu are loc datorită comportamentului lor bun sau anumitor calități plăcute.
Inițial, ei sunt morți din punct de vedere spiritual. Nu există niciun
strop de viață sau valoare în ei (2:1). Au fost complet cuceriți de păcat
(2:1). Nu manifestă nicio inițiativă personală, ci sunt conduși de însuși
Satana și de patimile josnice și fanteziile lor mintale.

Fără să știe, sunt într-o situație mult mai gravă decât cea a simplei
lipse de viață sau virtute spirituală. Împreună cu întreaga omenire, sunt
inamicii adevăratului Dumnezeu și se îndreaptă spre ziua sorții și a
judecății divine. Sunt „copii ai mâniei, ca și ceilalți” (2:3).

Salvarea lor nu se întemeiază pe propriile lor calități, ci pe iubirea
inexplicabilă a lui Dumnezeu – o iubire care nu poate fi explicată pe baza
vreunei valori a obiectului iubit. Cu milă și iubire, Dumnezeu acționează
în favoarea lor prin Hristos Isus (2:4), înviindu-i din moartea spirituală.
Datorită intervenției lui Dumnezeu, ei parcurg un uimitor traseu,
care îl urmează pe cel parcurs de Isus Însuși. Din adâncimile extreme
ale morții spirituale și ale chinuitoarei sclavii profunde, sunt înviați și
duși în „locurile cerești”, apoi sunt așezați împreună cu Hristos pe tronul
universului (2:5,6). Această intervenție divină ca un fulger nu este însă
un fenomen de moment. Are o putere reală de a persista, o durabilitate
veșnică, pentru că Dumnezeu intenționează să-Și manifeste harul față de
ei în Hristos Isus de-a lungul întregii veșnicii (2:7).

În concluzia (v. 8-10) la acest pasaj (2:1-10), Pavel revine la această
idee de bază, dorind să se asigure că s-a făcut înțeles: mântuirea
credincioșilor este o lucrare divină, nu umană. Nu își are originea în noi,
ci în darul lui Dumnezeu. Nicio ființă omenească nu se poate lăuda că i-a
dat naștere (2:8,9). Stând în harul lui Dumnezeu, noi, credincioșii, suntem
dovezi ale harului Său, și doar ale harului Său. Suntem capodoperele
Lui, create de Dumnezeu, „în Hristos Isus” (2:10).

`De ce este atât de important să înțelegem că salvarea ne vine de la Dumnezeu și nu are la bază valoarea sau eforturile noastre?`