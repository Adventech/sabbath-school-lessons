---
title:  Cum ne salvează Dumnezeu
date:   15/07/2023
---

> <p>De memorat</p>
> „Dar Dumnezeu, care este _______________________________________,
pentru dragostea cea mare cu care ne-a iubit, măcar că eram
morţi în greşelile noastre, ne-a __________________________________
împreună cu Hristos.” (Efeseni 2:4,5)

În data de 14 octombrie 1987, Jessica McClure, o fetiță de 18 luni, se
juca în curtea casei mătușii ei și a căzut șase metri într-o fântână abandonată.
Situația ei cumplită a atras în Midland, Texas, presa din întreaga
lume. Oameni din toată lumea au privit-o pe Jessica cum dormea, plângea,
cânta și își striga mama. I-au văzut pe lucrătorii ISU cum pompau
aer proaspăt în fântână printr-o țeavă.

În cele din urmă, la 58 de ore de la cădere, Jessica a fost eliberată
din tubul de fântână de 20 de centimetri în diametru, în care fusese
captivă peste două zile. Fotografia lui Scott Shaw, care i-a adus Premiul
Pulitzer, a captat momentul: un cablu de salvare trece peste fețele îngrijorate
ale salvatorilor, care se uită în jos la ghemotocul bandajat din
centrul dramei.

Nimic nu este mai captivant decât o acțiune de salvare reușită, iar
Pavel, în Efeseni 2:1-10, ne oferă o perspectivă apropiată și personală
asupra celei mai mărețe și mai cuprinzătoare misiuni de salvare din
toate timpurile – eforturile lui Dumnezeu de răscumpărare a omenirii.
Dramatismul situației este intensificat de cunoașterea faptului că nu
suntem doar simpli spectatori ai salvării altora, ci și martori ai propriei
noastre salvări.