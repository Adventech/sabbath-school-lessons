---
title:  Înviați, ridicați la cer și înălțați pe tron cu Hristos
date:   18/07/2023
---

„Dar Dumnezeu […] este bogat în îndurare, pentru dragostea cea
mare cu care ne-a iubit” (Efeseni 2:4). Prin două cuvinte de efect, „Dar
Dumnezeu”, Pavel trece de la descrierea jalnică a vieții trecute a ascultătorilor
săi (2:1-3) la noile realități pline de speranță care le marchează
viața în calitate de credincioși (2:4-10).

`3 În ce sens participă credincioșii la învierea, ridicarea la cer și înălțarea pe tron a lui Isus? Când are loc această participare? Efeseni 2:6,7`

Am observat că Efeseni este o epistolă care abundă de persoana lui
Hristos și evidențiază unirea credincioșilor cu Hristos. În Efeseni 2:5,6,
Pavel extinde această temă folosind trei verbe pentru a descătușa adevărul
uimitor că, prin inițiativele lui Dumnezeu, credincioșii înșiși iau parte
la evenimentele importante din istoria mântuirii care Îl au în centru
pe Mesia, Isus.

Credincioșii sunt: (1) înviați împreună cu Hristos; (2) înălțați împreună
cu Hristos (verb folosit de Pavel probabil pentru a indica participarea
credincioșilor la înălțarea lui Hristos la ceruri); (3) așezați împreună
cu Hristos „în locurile cerești”, cu alte cuvinte, credincioșii iau parte
la așezarea lui Hristos pe tronul universului. Ei sunt înnobilați, înălțați
în rang, împreună cu Isus.

Pentru a aprecia puterea argumentației lui Pavel, trebuie să ne întoarcem
la Efeseni 1:19-23 și să ne amintim că prin moartea, învierea, ridicarea
la cer și înălțarea Sa pe tron, Hristos obține victoria asupra tuturor
puterilor rele și spirituale care stăpâneau cândva viața credincioșilor.
Prin învierea și înălțarea lui Isus, aceste puteri – deși sunt în continuare
active și amenință existența umană – au fost semnificativ înlocuite.
Universul s-a transformat. Realitatea s-a schimbat. Credincioșii nu sunt
simpli spectatori ai acestor evenimente, ci sunt îndeaproape și personal
implicați în ele. Faptul că suntem înviați, ridicați la cer și înălțați pe
tron împreună cu Isus ne deschide o nouă multitudine de posibilități.
Avem dreptul să ne întoarcem de la o existență dominată de demoni
la o viață de abundență și putere spirituală în Hristos (2 Timotei 1:7).

`„Căci Dumnezeu nu ne-a dat un duh de frică, ci de putere, de dragoste şi de chibzuinţă” (2 Timotei 1:7). Cum ne ajută versetele analizate astăzi să înțelegem ce scrie Pavel aici?`