---
title:  Material Pentru Instructori
date:  21/07/2023
---

### I. Privire generală

În timp ce în capitolul 1 din Efeseni Pavel evidențiază planul general
al lui Dumnezeu de salvare, prin Hristos, la nivel universal, în capitolul
2 apostolul explică mai detaliat modul în care Dumnezeu operează în
cadrul salvării noastre la nivel individual. După ce au părăsit Grădina
Edenului, oamenii au intrat într-o stare pe care Pavel o numește stare de
„morți în greșelile și în păcatele voastre” (Efeseni 2:1). În această stare,
oamenii sunt morți în păcatele lor în sensul că sunt controlați de forțe
atât interne (tendințele păcătoase), cât și externe (diavolul și lumea).
Oamenii aflați în această stare nu pot spera la o viață cu Dumnezeu,
ci sunt „copii ai mâniei” (2:3). Singura speranță pentru noi este să fim
înviați, ridicați la cer și înălțați alături de Hristos (2:6,7).

Dar nu ne putem învia, înălța și așeza singuri pe tron. Din acest motiv,
Pavel accentuează că suntem mântuiți „prin har” (2:5,8). Este în totalitate
lucrarea, inițiativa, iubirea, mila și puterea lui Dumnezeu (2:4).
Pentru Pavel, această lucrare este temelia Evangheliei. Cu toate acestea,
Pavel se grăbește să adauge că suntem mântuiți „prin credință” (2:8).
Deși mântuirea noastră este, în totalitate, lucrarea lui Dumnezeu, El nu
ne salvează împotriva voinței noastre. Cei care sunt mântuiți nu se vor
înălța la cer și nu vor fi onorați în locurile cerești printr-un act divin
de predestinare. În schimb, salvarea divină devine operațională în noi
atunci când ne manifestăm credința – adică atunci când acceptăm, când
primim mântuirea lui Dumnezeu, permițând puterii lui Dumnezeu să
ne învie, să ne înalțe viața și să ne facă în stare să trăim în Hristos Isus.

### II. Temele studiului

1. Ce înseamnă să fii mort în păcat? Care este natura trăirii păcătoase?

2. Ce înseamnă să fii înviat împreună cu Hristos la o viață nouă în El?

3. Ce înseamnă să fii mântuit prin har și prin credință?

### II. Comentariu

**Moartea în păcat și mântuirea prin har, la Ellen G. White**

În capitolul 2 al cărții ei Calea către Hristos, Ellen G. White explică
starea ființelor umane căzute. Ea notează că, „după ce a păcătuit, el [Adam] nu şi-a mai putut găsi bucuria în sfinţenie şi ca urmare a încercat
să se ascundă de prezenţa lui Dumnezeu. Aceasta continuă să fie starea
inimii nerenăscute. O astfel de inimă nu este în armonie cu Dumnezeu
şi nu găseşte nicio bucurie în comuniunea cu El. Păcătosul nu ar putea
fi fericit în prezenţa lui Dumnezeu şi ar căuta să evite compania fiinţelor
sfinte. Dacă i s-ar îngădui să intre în ceruri, aceasta nu ar însemna nicio
bucurie pentru el. Spiritul iubirii neegoiste care domneşte acolo – unde
fiecare inimă răspunde inimii Iubirii Infinite – nu ar atinge nicio coardă
a sufletului păcătosului. Gândurile lui, preocupările şi motivele lui
ar fi străine de cele care îi motivează pe locuitorii fără păcat de acolo.
Păcătosul ar face o notă discordantă în armonia cerului. Pentru el, cerul
ar fi un loc de tortură şi ar dori să se ascundă de Acela care este lumina şi
sursa bucuriei cerului. Nu o hotărâre arbitrară din partea lui Dumnezeu
îi exclude pe cei răi din ceruri, ci propria nepotrivire face imposibilă prezenţa
lor acolo. Pentru ei, slava lui Dumnezeu ar fi un foc mistuitor. Ei ar
prefera nimicirea, numai ca să poată fi ascunşi de faţa Celui care a murit
pentru a-i răscumpăra” (p. 17, 18).

Apoi insistă: „Este imposibil să scăpăm, prin propriile eforturi, din
adâncul păcatului în care suntem cufundaţi. Inima noastră este rea și nu
o putem schimba. […] Educaţia, cultura, exercitarea voinţei, eforturile
omeneşti îşi au sfera lor de acţiune, dar aici toate acestea sunt complet
fără putere. Ele pot produce o comportare exterioară corectă, dar nu pot
schimba inima; ele nu pot curăţa izvoarele vieţii. Trebuie să existe o putere
care să acționeze din interior, o nouă viaţă de sus, înainte ca oamenii
să poată fi schimbaţi dinspre păcat spre sfinţenie. Această putere este
Hristos. Numai harul Său poate să învioreze însuşirile lipsite de putere
ale sufletului şi să le atragă spre Dumnezeu, spre sfinţenie” (p. 18).

Ellen G. White explică în continuare că „nu este suficient să observi
şi să înţelegi bunătatea plină de iubire a lui Dumnezeu, să vezi bunăvoinţa
Lui şi duioşia părintească a caracterului Său. Nu este îndeajuns să
discerni înţelepciunea şi dreptatea Legii Sale, să înţelegi că ea este întemeiată
pe principiul veşnic al iubirii. Apostolul Pavel a înţeles toate acestea
şi a exclamat: «mărturisesc prin aceasta că Legea este bună». «Aşa
că Legea, negreşit, este sfântă, şi porunca este sfântă, dreaptă şi bună.»
Totuşi el adaugă, în amărăciunea şi disperarea sufletului său: «dar eu
sunt pământesc, vândut rob păcatului» (Romani 7:16,12,14). El dorea
mult curăţia morală şi neprihănirea pe care se simţea incapabil să le dobândească
prin el însuşi, iar aceasta l-a făcut să strige: «O, nenorocitul
de mine! Cine mă va izbăvi de acest trup de moarte?» (Romani 7:24).

Acesta este strigătul care a izbucnit din inima împovărată a oamenilor
din toate ţările şi din toate veacurile. Pentru toţi, nu este decât un singur
răspuns: «Iată Mielul lui Dumnezeu, care ridică păcatul lumii» (Ioan
1:29)” (p. 19).

**Morți în păcate și înviați de Hristos și prin Hristos**

Expresia lui Pavel, „morți în greșelile și în păcatele voastre” (Efeseni
2:1) subliniază trei aspecte majore ale condiției umane căzute.

1. „Morți în greșelile și în păcatele voastre” indică o moarte propriu-zisă.
Păcatul este eminamente opus lui Dumnezeu și vieții. A fi în păcat
înseamnă a-L nega pe Dumnezeu și viața. Pavel evidențiază ideea că
„plata păcatului este moartea” (Romani 6:23). Faptul de a fi în păcat
și a rămâne în păcat duce la moarte (vezi și 1 Ioan 5:16) – la moartea
propriu-zisă – o anihilare totală a întregii ființe umane. A fi în păcat
înseamnă a fi condamnat la moarte; este echivalentul faptului de a fi
„mort”. Această moarte nu vizează numai trupul; ființa umană care
participă la păcat și alege să rămână în păcat va muri în întregime, în
toate aspectele, fără niciun fel de elemente care să supraviețuiască.

2. Faptul de a fi „morți în greșeli și în păcate” este o stare spirituală și
morală. Înseamnă a fi morți pentru Dumnezeu. Pentru oameni, a fi
„morți în greșeli și în păcate” nu înseamnă că nu pot percepe iubirea,
dreptatea sau chemarea lui Dumnezeu sau că nu își pot recunoaște
starea păcătoasă. A afirma orice altceva înseamnă a ajunge la conceptul
de predestinare. Dar oamenii pot percepe și percep revelația
și chemarea lui Dumnezeu, de aceea „nu se pot dezvinovăți” (Romani
1:19-21; vezi 2:1,9-16). Problema apare atunci când percep chemarea
harului lui Dumnezeu, dar decid că ei sunt bine și că le va fi mai
bine dacă merg pe calea lor, pretinzând că se pot schimba și pot repara
lumea de unii singuri (Isaia 5:21; Romani 1:21-23; vezi și Geneza
11:1-5). Această gândire distorsionată îi cufundă însă și mai adânc în
mocirla păcatului (Romani 1:24-32).

În Epistola sa către efeseni, Pavel ilustrează această stare căzută prin
metafora umblării după „mersul lumii acesteia” (2:2), a satisfacerii apetitului,
poftelor, dorințelor și gândurilor cărnii (2:3). În acest fel, cei
nerenăscuți ajung într-un punct în care „numesc răul bine și binele rău”
și înlocuiesc întunericul cu lumina și lumina cu întunericul (Isaia 5:20).
Această stare constituie nu numai confuzie morală, ci revoltă morală la
adresa lui Dumnezeu.

3. În consecință, a fi „morți în greșeli și în păcate” indică incapacitatea
noastră totală de a învinge atracția gravitațională a găurii negre
a păcatului. Această incapacitate este rezultatul faptului că păcatul
a devenit o forță omniprezentă care ne controlează ființa, devenind
„o altă lege, care se luptă” în noi și împotriva noastră (Romani 7:23).
Însăși natura noastră a fost afectată, infectată în mod iremediabil,
până într-acolo încât a devenit un „trup de moarte” (Romani 7:24).

De aceea notează Pavel că numai o înviere ne poate salva din starea
de „morți în greșelile noastre” (Efeseni 2:5,6). Însă Pavel nu vorbește
despre o înviere asemănătoare celei a Păsării Phoenix din mitul antic,
o pasăre cu putere regeneratoare intrinsecă. Moartea noastră în păcat și
din cauza păcatului este definitivă și ireversibilă. Nu avem în noi nicio
putere de a învia. Numai Dumnezeu, care ne-a creat, ne poate re-crea
sau învia.

Pentru Pavel, învierea nu este o „simplă” regenerare a țesuturilor
noastre biologice astfel încât să putem trăi câteva decenii în plus în
aceeași stare păcătoasă. Ci noțiunea lui Pavel de înviere este o eliberare
totală de puterea distrugătoare a lumii și de stăpânirea păcatului.
Credința lui Pavel în înviere vizează un alt tip de viață, o existență de
altă calitate – o viață veșnică (Romani 6:23). Această putere unică de reînnoire
s-a manifestat în învierea lui Hristos (Efeseni 1:20) și apoi ne-a
fost dată nouă, în sensul că Dumnezeu ne-a invitat să luăm parte, prin
Duhul, la învierea lui Hristos (Efeseni 2:5,6).

În Epistola sa către romani, Pavel explică faptul că, întrucât păcatul
este o forță atât de prezentă în noi, moartea este inevitabilă. Dar, datorită
harului lui Dumnezeu, nu trebuie să murim în păcat, ci față de
păcat. Hristos a murit în locul nostru pentru păcatul nostru. Acum, prin
Hristos, noi murim, dar murim cu Hristos față de păcat (Romani 6:2-4).
Pavel apoi conchide că, pentru că „ne-am făcut una cu El printr-o moarte
asemănătoare cu a Lui, vom fi una cu El şi printr-o înviere asemănătoare
cu a Lui. Ştim bine că omul nostru cel vechi a fost răstignit împreună cu
El, pentru ca trupul păcatului să fie dezbrăcat de puterea lui, în aşa fel ca
să nu mai fim robi ai păcatului, căci cine a murit, de drept, este izbăvit de
păcat” (Romani 6:5-7).

**Prin har și prin credință**

Când spune că suntem mântuiți „prin har […] prin credință” (Efeseni
2:8), Pavel nu spune că suntem mântuiți numai prin har sau numai prin
credință. Cele două operează întotdeauna împreună în mântuire. Cu toate acestea, au o crucială ordine de operare. În Evanghelie, nu credința
este cea care generează harul. Credința nu este o energie interioară a
noastră, care ne-ar da viață și putere, care ne-ar înălța la Dumnezeu,
care ar schimba atitudinea lui Dumnezeu față de noi sau ar genera mântuire.
În schimb, pentru Pavel credința se naște și devine funcțională în
noi atunci când Dumnezeu ne oferă harul Său (Romani 10:17). Harul
generează credință. Credință înseamnă conștientizarea harului lui
Dumnezeu manifestat față de noi.

Această înțelegere are cel puțin trei implicații majore.

1. Credința nu este și nu poate fi meritorie. De fapt, chiar și credința
este un dar de la Dumnezeu, pentru că Dumnezeu ne-a dat tuturor
posibilitatea de a primi harul Său. Atât harul, cât și credința sunt daruri
de la Dumnezeu (Efeseni 2:8). Din acest motiv, Pavel subliniază
că faptele noastre nu au niciun rol în producerea mântuirii noastre
(Efeseni 2:9). Mai degrabă noi, ca oameni mântuiți, suntem „lucrarea
Lui și am fost zidiți în Hristos Isus pentru faptele bune” (Efeseni
2:10). Prin urmare, aceste fapte bune nu sunt ale noastre; nu sunt
generate de geniul sau de puterea credinței noastre, ci au fost pregătite
„de Dumnezeu mai dinainte ca să umblăm în ele” (Efeseni 2:10).

2. Pavel alătură îndreptățirea și sfințirea pentru a forma o relație de nezdruncinat.
În timp ce îndreptățirea înseamnă că suntem îmbrăcați
cu neprihănirea lui Hristos, sfințirea înseamnă că suntem îmbrăcați
cu haina de fapte bune a lui Hristos și că umblăm în ea.

3. Harul și credința sunt temelia unității bisericii, ceea ce reprezintă un
element central în teologia lui Pavel cu privire la biserică. Biserica
este unită în aceeași experiență de primire a revelației divine a harului
și în aceeași experiență de acceptare a acestuia prin credință, „o
singură credință” (Efeseni 4:5). În această experiență, toți membrii
bisericii sunt egali. Din nou, biserica nu este o societate pe mai multe
niveluri în care unii membri ar fi creștini mai buni pentru că au primit
har mai mult. Biserica nu este împărțită în tabere cu membri mai
spirituali sau mai puțin spirituali, după gradul lor de credință. Mai
degrabă, întreaga biserică se întemeiază pe – și este unită în – același
har și aceeași acceptare a respectivului har prin credință. În Efeseni
4:7, Pavel pare să vorbească despre diferite grade sau tipuri de har.
Aici însă nu vorbește despre harul mântuitor, ci despre diversitatea
darurilor spirituale pentru înnobilarea bisericii lui Dumnezeu și pentru
îndeplinirea misiunii ei. De asemenea, când spune, în 1 Corinteni 12:9, că Duhul le dă unora credința, Pavel tratează același subiect al
darurilor spirituale, nu subiectul credinței mântuitoare oferite tuturor
oamenilor.

### IV. Aplicație

1. În timp ce pentru unii Dumnezeul creștin este o divinitate aspră și
răzbunătoare, mulți contemporani pur și simplu nu pot asocia un
Dumnezeu iubitor și plin de har cu mânia, judecata și condamnarea. În
Efeseni 2:3, Pavel îi descrie pe oamenii păcătoși drept „copii ai mâniei”,
ceea ce înseamnă că, dacă rămân în acea stare, vor avea parte de mânia
sau pedeapsa lui Dumnezeu îndreptată împotriva păcatului (Romani
1:18). Invită-i pe membrii grupei să se gândească la moduri în care
să explice mânia lui Dumnezeu următoarelor categorii de persoane:
(1) copiilor lor, (2) vecinilor lor neadventiști și (3) colegilor lor seculari,
atei.

2. Roagă-i pe membrii grupei să își amintească experiența lor de revenire
la viață prin Hristos și împreună cu Hristos. Cum ar descrie
această experiență prietenilor și membrilor comunității lor? Cum pot
menține această experiență proaspătă în viața lor creștină?

3. Mulți adventiști de ziua a șaptea au crescut în ceea ce am numi un
mediu creștin izolat sau „pur”, în care nu au fost expuși multora dintre
ispitele unui mediu mai secular, mai lumesc. Cu toate acestea,
acești adventiști sunt în continuare la fel de morți în păcatele lor și nu
au experimentat nașterea din nou. Cum i-ar putea ajuta membrii grupei
tale pe acești frați adventiști să experimenteze plinătatea venirii
„la viață împreună cu Hristos” (Efeseni 2:5)? Cu alte cuvinte, cum i-ar
putea încuraja membrii grupei tale pe acești adventiști să se nască din
nou fără a trebui să treacă mai întâi prin totala nefericire a unei vieți
păcătoase?

4. Ce spune cooperarea dintre departamentele și slujbașii bisericii voastre
despre unitatea din trupul lui Hristos? Ce acțiuni comune ați putea
plănui pentru creșterea continuă în Hristos?

