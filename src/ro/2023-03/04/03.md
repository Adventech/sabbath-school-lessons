---
title:  Cândva înșelați de dorințele noastre
date:   17/07/2023
---

Separată de intervenția lui Dumnezeu, existența umană nu este
dominată numai de forțele externe menționate în Efeseni 2:2, ci și de
cele interne: „poftele firii noastre pământești, când făceam voile firii
pământești și ale gândurilor noastre” (2:3; compară cu Iacov 1:14,15;
1 Petru 1:14).

`2 Ce vrea să spună Pavel când declară că ascultătorii lui au fost cândva „din fire copii ai mâniei, ca și ceilalți” (2:3)? Compară Efeseni 2:3 cu Efeseni 5:6.`

Realitatea prezentă a unei vieți pierdute este tulburătoare, dar implicațiile
legate de zilele din urmă sunt și mai înfricoșătoare. Oamenii, fiind
„din fire copii ai mâniei” (Efeseni 2:3), se află sub amenințarea judecății
lui Dumnezeu la sfârșitul timpului.

Expresia „din fire copii ai mâniei” indică o altă realitate de speriat. Pe
când încă purtam chipul lui Dumnezeu, am ajuns să ne dăm seama că în
interiorul nostru există ceva complet anapoda. Prin urmare, a trăi o viață
creștină nu înseamnă doar să înfrângem unu sau două obiceiuri proaste,
ci să biruim „greșelile” și „păcatele” (2:1) care ne amenință în prezent.
Nu ne luptăm doar cu păcatele, ci cu păcatul. Suntem înclinați spre răzvrătire
față de Dumnezeu și spre autodistrugere. Oamenii sunt automat
prinși într-un tipar de comportament autodistructiv, păcătos, urmând
îndemnurile lui Satana (2:2) și dorințele înnăscute, păcătoase (2:3).

Este important să observăm că Pavel folosește un timp trecut – noi
„eram din fire copii ai mâniei” (2:3). Aceasta nu înseamnă că înclinația
intrinsecă spre rău nu mai este o realitate pentru credincioși. Pavel utilizează
o parte importantă din scrisoarea lui (Efeseni 4:17 – 5:21) pentru
a avertiza că actele păcătoase, înrădăcinate în natura păcătoasă, rămân
o amenințare pentru creștini. Ci folosirea timpului trecut înseamnă că
acest „om vechi” nu trebuie să mai domine credinciosul care, prin puterea
lui Hristos, se poate dezbrăca „de omul cel vechi” și se poate îmbrăca
„în omul cel nou, creat după chipul lui Dumnezeu în dreptatea și
sfințenia care vin din adevăr” (4:22-24, EDCR).

`Cine nu s-a convins pe pielea lui cât de stricată este natura noastră, chiar și după ce ne-am predat lui Isus? Ce ar trebui să ne învețe lucrul acesta despre cât de important este să ne agățăm de El în fiecare moment al vieții noastre?`