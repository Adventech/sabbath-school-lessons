---
title:  Cândva morți și înșelați de Satana
date:   16/07/2023
---

`1 Citește Efeseni 2:1-10. Care este ideea principală despre ce a făcut Isus pentru noi?`

Pavel a descris deja mântuirea care le-a fost dată creștinilor (Efeseni
1:3-14,15-23) și a redat pe scurt istoria credincioșilor din Efes (1:13).
În Efeseni 2:1-10, Pavel redă în detaliu istoria convertirii lor, cu un accent
mai personal. El pune în paralel existența lor păcătoasă din trecut
(2:1-3) cu binecuvântările mântuirii oferite de Dumnezeu, pe care le
descrie ca participare la învierea, ridicarea la cer și înălțarea pe tron a
lui Isus (2:4-7), după care apreciază temeiul acelei mântuiri: harul și
lucrarea creatoare a lui Dumnezeu (2:8-10).

Aceste trei secțiuni ale pasajului sunt rezumate în versetul 5 din capitolul
2: (1) „eram morți în greșelile noastre”; (2) „[Dumnezeu] ne-a adus
la viață împreună cu Hristos”; (3) „(prin har sunteți mântuiți)”.

În Efeseni 2:1,2 Pavel evidențiază realitatea tristă a existenței de dinainte
de convertirea destinatarilor scrisorii lui, notând că erau morți
din punct de vedere spiritual, făcând greșeli și păcate ca mod regulat de
viață (2:1) și fiind dominați de Satana (2:2). Pentru că le scrie unor oameni
vii, Pavel afirmă în sens metaforic despre ei că erau „morți” (compară
cu 5:14). În acest sens, starea lor era reală și cumplită, pentru că fuseseră
cândva separați de Dumnezeu, Sursa vieții (compară cu Coloseni
2:13; Romani 5:17; 6:23).

Meditând asupra vieții trecute a ascultătorilor săi, Pavel identifică
două forțe externe care îi stăpâneau. Prima este „mersul lumii acesteia”
(Efeseni 2:2) – obiceiurile și comportamentul din societatea mai largă
din Efes care au deformat viața umană în direcția răzvrătirii față de
Dumnezeu.

Satana este descris, în două moduri, ca a doua forță externă care le-a
dominat existența anterioară. El este „domnul puterii văzduhului” (2:2),
de vreme ce „văzduhul” (sau „locurile cerești”) este identificat ca locul
în care se află puterile supranaturale, inclusiv cele ale răului (compară
cu 1:3; 3:10; 6:12). De asemenea, Satana este activ pe pământ pentru că
este duhul „care lucrează acum în fiii neascultării” (2:2).

`Ce ne învață aceste versete despre realitatea marii lupte? În același timp, cum putem găsi alinare și speranță în cunoașterea faptului că Isus a fost învingător și că putem fi părtași la biruința Lui?`