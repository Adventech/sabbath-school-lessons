---
title:  Lupta corp la corp cu răul
date:   14/09/2023
---

`5 Ce crezi că urmărește Pavel când numește în diverse feluri puterile spirituale rele în: Efeseni 1:21; 3:10; 6:10-20?`

Pavel descrie lupta noastră (Efeseni 6:12) folosind un cuvânt grecesc
ce se referă la lupta corp la corp dintre doi combatanți (palé) – de unde
și termenul de „lupte clasice/greco-romane”. Fiind considerate o pregătire
excelentă pentru bătălii, acestea constituie o bună descriere pentru
confruntările cu arme și cele corp la corp când se ciocneau armatele.
Pavel evidențiază realitatea luptei strânse dintre credincioși și puterile
răului. Iată diversele denumiri pe care le dă acestora:

| Efeseni 1:21 | Efeseni 3:10 | Efeseni 6:12 |
|---|---|---|
| orice domnie/căpetenie (EDCR)/conducere (NTR) | Domniile/căpeteniile (EDCR)/conduceri (NTR) | căpeteniile |
| orice stăpânire/autoritate (NTR) | Stăpânirile/autoritățile (NTR)  | domniile/stăpânirile |
| orice putere | | stăpânitorii întunericului acestui veac/conducătorii veacului întunecat de acum (EDCR) |
| orice dregătorie/domnie | | duhurile răutății care sunt în locurile cerești |
| orice nume care se poate numi | | |

În descrierile lui generale („orice nume care se poate numi” [1:21], duhurile
„răutății care sunt în locurile cerești” [6:12]), Pavel afirmă că toate
puterile rele și supranaturale sunt subjugate lui Hristos (1:20,21). Cu toate
acestea, în orice bătălie nu este niciodată o strategie bună să subestimezi
forțele părții opuse. Pavel avertizează că noi nu ne confruntăm doar cu inamici
omenești, ci cu duhurile „răutății care sunt în locurile cerești” (6:12),
conduse de un general viclean, diavolul (6:11). Chiar dacă trebuie să fim în
alertă cu privire la vrăjmașii noștri puternici, nu trebuie să fim intimidați
de ei. Dumnezeu este prezent alături de noi în luptă (6:10) și ne-a asigurat
cele mai bune arme, propria Lui armură (6:11; compară cu Isaia 59:15-17).
El ne-a pus la dispoziție adevărul, neprihănirea, pacea, credința și mântuirea
Sa, precum și Duhul Său cel Sfânt (Efeseni 6:13-17). Cu Dumnezeu
mergând înaintea noastră și cu noi înșine echipați din cap până în picioare
cu armura pe care ne-a oferit-o, nu putem da greș (Romani 16:20;
1 Corinteni 15:23,24; 2 Tesaloniceni 2:8).
