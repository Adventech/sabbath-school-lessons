---
title:  Câmpul de luptă din vechime
date:   13/09/2023
---

`4 Citește Efeseni 6:10-20 și notează cuvintele folosite de Pavel pentru ideea de a te împotrivi/a ține piept. De ce este această idee atât de importantă pentru el?`

Trebuie să înțelegem metafora militară a lui Pavel în contextul câmpului
de luptă din Antichitate. Ce însemna a ține piept/a te împotrivi
(Efeseni 6:11,13,14)? Sugerează aceste verbe doar o poziție defensivă?
Discursurile de luptă din scrierile lui Tucidide, unul dintre marii autori
clasici ai literaturii de război, evidențiază trei acțiuni succesive pentru ca
o parte să iasă victorioasă: (1) soldații trebuie „să se apropie de inamic”,
ceea ce înseamnă că trebuie să mărșăluiască pentru a-și întâlni adversarii;
(2) trebuie să atace și să „stea pe poziție” sau „să apere teritoriul”,
luptând om la om cu adversarii; (3) în cele din urmă, trebuie să „respingă
vrăjmașii” (vezi Tucidide, Războiul peloponesiac, 4.10.1–5).

Momentul-cheie al bătăliei antice survenea când cele două falange
oponente se ciocneau într-un „teribil vacarm de bronz, lemn și carne
izbindu-se unele de altele” – pe care autorul antic Xenofon îl numește
„cumplita coliziune” (Victor Davis Hanson, The Western Way of War,
1989, p. 152, 153). Marea provocare a bătăliei antice era aceea de a rămâne
pe poziție în acest moment strategic, de a păstra teritoriul cucerit.

Chemarea lui Pavel sub arme reflectă o luptă în care soldații erau
„grupați strâns, dând și primind sute de lovituri la mică distanță”
(Ibidem). Lucrul acesta este confirmat (1) de descrierea pe care Pavel o
face luptei bisericii cu dușmanii ei: drept o partidă de lupte corp la corp
(Efeseni 6:12, vezi studiul de joi) și (2) de folosirea unei forme intensive
a verbului „a se împotrivi” în versetul 13: „ca să vă puteți împotrivi în
ziua cea rea” (subl. ad.).

Nici vorbă de vreo postură relaxată! „A te împotrivi” înseamnă a fi
angajat cu forță în bătălie, folosind în lupta strânsă fiecare armă din dotare
– lucru evident din imagistica militară a îndemnurilor anterioare
ale lui Pavel de a fi găsiți „tari în același duh și că luptați cu suflet pentru
credința Evangheliei” (Filipeni 1:27).

`Citește Evrei 12:4. Cum ne ajută acest verset să înțelegem ce înseamnă să ne împotrivim în Domnul? Care este natura comună a acestei împotriviri?`