---
title:  Putere prin Hristos
date:   11/09/2023
---

Pavel își încheie scrisoarea cu o chemare fermă la luptă, care combină
teme și idei importante pentru întreaga epistolă. El începe prin
anunțarea temei generale, sub forma unui strigăt de luptă al unui comandant:
„Încolo, fraţilor, întăriţi-vă în Domnul şi în puterea tăriei Lui”
(Efeseni 6:10). Restul pasajului, Efeseni 6:11-20, ilustrează și dezvoltă
această temă generală.

`2 Citește din nou Efeseni 6:10-20. Observi marea luptă (care implică puteri supranaturale reale) stând în centrul prezentării lui Pavel? De ce este important să avem în vedere acest adevăr vital în umblarea noastră zilnică cu Dumnezeu?`

Pavel Îl identifică pe Hristos drept Sursa puterii credincioșilor, prin
sintagma: „în Domnul şi în puterea tăriei Lui” (Efeseni 6:10), dat fiind că
„Domnul” se referă la Hristos, așa cum este consecvent cazul în Efeseni
(2:21; 4:1,17; 6:1,21). „Puterea bisericii constă în atotputerea Domnului
ei înviat, Căpitanul din războiul ei” (G. G. Findlay, The Epistle to the
Ephesians, 1931, p. 398). Pavel recurge și la repetiție – sinonimele „putere”
și „tărie” – pentru a-și accentua ideea: puterea care trebuie manifestată
de biserică nu este inerentă credincioșilor, ci este derivată. Vine
de la Domnul, de la Hristos. Pavel rezumă aici o temă importantă a epistolei:
puterea lui Dumnezeu împărtășită credincioșilor (1:19-22; 2:4-6;
3:16,17). Puterea pentru fiecare conflict prezent sau viitor trebuie să constea
în solidaritatea credincioșilor cu Hristos cel înviat și înălțat.

Deși îndemnul inițial Îl anunță pe Hristos ca agent activ care le oferă
credincioșilor putere (6:10), toți cei trei Membri ai Dumnezeirii sunt
angajați în întărirea credincioșilor pentru lupta spirituală împotriva
răului. Dumnezeu (Tatăl) Își pune propriile arme la dispoziție, ca „armura
lui Dumnezeu” (6:11,13, EDCR; compară cu Isaia 59:17). Pavel
L-a identificat deja pe Duhul ca activ în întărirea credincioșilor, când
a înălțat rugăciunea ca Dumnezeu „să vă facă să vă întăriți în putere,
prin Duhul Lui, în omul dinăuntru” (3:16). Aici Duhul este cel care dă
sabia – „sabia Duhului, care este Cuvântul lui Dumnezeu” (6:17). De asemenea,
credincioșii trebuie să se roage „în toată vremea, prin Duhul”
(6:18). Pavel dorește ca ascultătorii săi să înțeleagă că Dumnezeul trinitar
este întru totul implicat în echiparea lor în vederea luptei cu aceste
puteri rele.