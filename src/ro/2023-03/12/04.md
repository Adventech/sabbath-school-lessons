---
title:  Marea luptă, în epistolele lui Pavel
date:   12/09/2023
---

`3 Citește Romani 13:11-14; 1 Tesaloniceni 5:6-8 și 2 Corinteni 10:3-6. Compară cu Efeseni 6:10-20. De ce crezi că Pavel folosește acest tip de imagini?`

În epistolele sale, Pavel folosește adesea un limbaj și o imagistică militară,
invitându-i pe credincioși să imite comportamentul militar exemplar.
Acesta este unul dintre principalele moduri în care înțelege Pavel
istoria Evangheliei. Biruind „domniile și stăpânirile” la cruce (Coloseni
2:15), Hristos cel înviat pune acum în aplicare rezultatele acelei victorii
din poziția Lui de domn înălțat peste acele puteri (Filipeni 2:9-11).
Recrutându-și urmașii ca luptători în războiul cosmic, Hristos conduce
armatele luminii spre o mare zi a biruinței (1 Corinteni 15:54-58;
2 Tesaloniceni 2:8; Romani 16:20). Dat fiind modul în care întrebuințează
simbolismul militar, Pavel înțelege conflictul dintre bine și rău ca „un
război cosmic de lungă durată: cele două armate se confruntă cu oscilații
de-a lungul veacurilor, până când una câștigă confruntarea finală” (Peter
W. Macky, St. Paul’s Cosmic War Myth…, 1998, p. 1).

Frecventa temă la Pavel a războiului cosmic este parte și din structura
Epistolei către efeseni. În chemarea lui sub arme (Efeseni 6:10-
20), Pavel combină elemente din conflictul universal pe care le-a folosit
deja: întărirea credincioșilor de către Dumnezeu cu o „putere” imensă
(1:18-20; 3:16,20); victoria și înălțarea lui Hristos deasupra puterilor
(1:20-23); credincioșii ca armată înviată a celor cândva morți, dar acum
întăriți prin identificarea cu Hristos cel înviat și acum capabili să lupte
împotriva fostului lor stăpân întunecat (2:1-10); rolul bisericii de a dezvălui
puterilor distrugerea care le așteaptă în curând (3:10); folosirea
Psalmului 68:18 pentru a-L descrie pe Hristos ca Războinicul divin cuceritor
(Efeseni 4:7-11) și chemarea credincioșilor la a „îmbrăca” haina
Evangheliei (4:20-24). Chemați să ne îmbrăcăm cu „toată armura lui
Dumnezeu”, suntem bine pregătiți să înțelegem rolul central al conflictului
cosmic, dar, de asemenea, trebuie să rămânem fermi în convingerea
că vom lua parte la victoria finală a lui Hristos.

`Cum ai trăit la nivel personal realitatea nu numai a acestui conflict cosmic, ci și a victoriei pe care ne-o putem însuși în numele lui Isus? De ce înțelegerea victoriei Sale este esențială pentru speranța și experiența noastră?`