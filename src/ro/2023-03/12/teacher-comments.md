---
title:  Material Pentru Instructori
date:  15/09/2023
---

### I. Privire generală

Până acum, Pavel a comasat câteva elemente de bază despre Evanghelie:
faptul că Domnul a refăcut unitatea dintre iudei și neamuri, dintre
soți și soții, dintre copii și părinți, dintre sclavi și stăpâni; faptul că
viața noastră a fost transformată; faptul că suntem înviați și înălțați împreună
cu Hristos; faptul că Dumnezeu ne-a oferit binecuvântări și daruri,
precum și faptul că am fost făcuți parte din biserica lui Dumnezeu,
uniți în Domnul. Înseamnă toate aceste lucruri că istoria mântuirii s-a
încheiat și că nu mai avem nimic de făcut? În niciun caz.

În ultimul capitol din epistola sa, Pavel le amintește efesenilor, și
nouă tuturor, că oamenii credincioși nu sunt pur și simplu niște creștini
mântuiți și adunați în turma lui Isus. Dimpotrivă, Pavel insistă că, după
ce se alătură împărăției lui Dumnezeu, creștinii iau parte la apărarea și
promovarea acesteia. Sunt soldați în împărăția lui Dumnezeu. Dar nu
sunt soldați așa cum erau soldații Imperiului Roman. Nici nu sunt un
grup de rebeli militarizați. Dușmanul lor este spiritual și la fel sunt și armura
și armele lor. Este o bătălie cosmică, începută în „locurile cerești”
de către diavol și stăpânitorii întunericului, de duhurile răutății (Efeseni
6:11,12) împotriva tronului lui Dumnezeu.

Sursa puterii creștinilor nu stă în mușchii, armura, armele, abilitățile
de luptă și strategiile lor. Singura lor sursă de putere este, ca întotdeauna,
Domnul. Ei luptă la fel cum a luptat Domnul lor, distrugând răul
și puterile lumești cu puterea iubirii și dreptății care vin de la Golgota.
Dar crucea nu este a lor, este a Domnului. Domnul a fost cel care a obținut
biruința asupra puterilor răului la cruce; Domnul a fost cel care
a înviat și S-a înălțat în locurile cerești. În virtutea acestei biruințe,
Domnul Isus oferă bisericii Sale învierea Sa, viața Sa și binecuvântările
Sale (Efeseni 1), darurile Sale (Efeseni 4) și acum armura Sa (Efeseni 6).
Creștinii luptă, îmbrăcați în armura lui Hristos, într-o bătălie pe care El
deja a câștigat-o.

### II. Temele studiului

1. Alăturându-se bisericii, creștinul se angajează automat într-o bătălie
spirituală de proporții cosmice.

2. Dar creștinul nu trebuie să se îngrijoreze, pentru că puterea și armura
lui vin de la Domnul. Tot ceea ce are creștinul de făcut este să stea pe
poziție, în Domnul.

### II. Comentariu

**De partea biruitoare**

Când spune „încolo/în cele din urmă/în final” (Efeseni 6:10, VDC/
NTR/BTF), Pavel nu vrea să spună că scade intensitatea și descrierea
viziunii sale asupra vieții creștine. În schimb, el își încheie epistola cu
o chemare la luptă. Da, Evanghelia lui Pavel este un mesaj de pace, dar
este un mesaj de pace tocmai din cauza unui război continuu, care implică
întregul univers, de la Dumnezeu pe tronul din locurile cerești până
la ultima persoană din lume. Evanghelia lui Pavel este un mesaj de pace
pentru că Dumnezeu a obținut victoria în acest război.

Cu toate acestea, războiul continuă pentru fiecare dintre noi atunci
când alegem partea de care luptăm. Adevărații creștini sunt aceia care
trec de partea lui Dumnezeu. Această alianță le va aduce lupta la ușă.
Însă creștinilor nu trebuie să le fie teamă. Dimpotrivă, știind că au ales
calea dreaptă și câștigătoare în conflict, trebuie să știe că nu sunt lăsați
singuri și că au primit puterea și tot echipamentul de război necesar
pentru a ieși biruitori. Singurul lucru de care au nevoie este să adopte o
poziție. Această poziție este atât de importantă, încât, în Efeseni 6, apostolul
repetă de trei ori chemarea adresată creștinilor de a lua poziție de
partea lui Dumnezeu (Efeseni 6:11,13,14).

**Aceasta este poziția mea**

În 1521, Martin Luther (1483-1546) devenise liderul principal al
Reformei. Studiind Scripturile în limbile originale, călugărul augustinian
care devenise profesor de teologie biblică la Universitatea din
Wittenberg a ajuns la două concluzii majore, ambele întărite de teologia
lui Pavel. În primul rând, că îndreptățirea păcătosului se bazează
pe harul lui Dumnezeu și este acceptată de către păcătos prin credință.
Această idee s-a tradus în principiile Reformei protestante Sola Gratia
și Sola Fide. În al doilea rând, că Scripturile constituie descoperirea atotsuficientă
a lui Dumnezeu și că Biblia – nu biserica, vreun conciliu sau
papa – este singura și suprema regulă de credință și autoritate în biserică.
Această idee a fost redată în principiul Reformei Sola Scriptura.

Deși aceste idei se formau progresiv în mintea lui Luther, vânzarea de
indulgențe de către Johann Tetzel în apropiere de Wittenberg l-a inspiat pe Luther să se ridice împotriva corupției din biserică, publicându-și
faimoasele 95 de teze la 31 octombrie 1517. Dar, în loc să fie martorul
unui val de reformă profundă în biserică, Luther s-a confruntat cu un
tsunami de atacuri care căutau să îl distrugă și să îl reducă la tăcere. La
Dieta de la Augsburg din 1518, Luther deja considera Scriptura singura
bază pentru credință, moralitate și teologie. Cu toate acestea, între popularitatea
sa crescândă în Germania și presiunea puternică din partea
papalității, Luther a fost de acord, în 1519, să nu își publice ideile dacă
oponenții săi aveau să nu îl mai atace.

Dar când, în 1520, s-a aflat sub atac repetat, Luther a decis să facă
public apelul său la o reformă profundă a bisericii. Drept rezultat, Luther
a publicat o serie de pamflete. În acestea a folosit Scripturile pentru a
demonta: (1) pretenția papală la autoritate absolută asupra bisericii și
lumii, prin intermediul ierarhiei, și (2) pretenția bisericii la controlarea
harului lui Dumnezeu, prin intermediul sacramentelor și al preoției. În
schimb, Luther a propus ca biserica să se întoarcă la principiul preoției
tuturor credincioșilor, care au acces direct la Dumnezeu și la harul Său,
prin intermediul credinței lor.

Biserica Romei a răspuns prin bula papei Leon al X-lea, Exsurge
Domine, în care acesta identifica 41 de presupuse greșeli teologice în
scrierile lui Luther. Luther a fost excomunicat în același an și s-a poruncit
arderea cărților lui. Luther a răspuns cu aceeași monedă: când bula
papală a ajuns la el, în decembrie 1520, a ars-o public. Această situație
tensionată s-a transformat într-un război deschis. Carol al V-lea, noul
împărat, a încercat să restabilească ordinea chemându-l pe Luther la
Dieta din primăvara anului 1521, în orașul liber imperial Worms (aproape
de Frankfurt), unde lui Luther i s-a cerut să dea socoteală pentru
perspectivele și acțiunile sale. Reformatorul avea să călătorească și să
participe la Dietă sub protecția lui Frederick de Saxonia, fondatorul
Universității din Wittenberg și un apărător al lui Luther. Luther avea o
motivație puternică să lupte de partea lui Dumnezeu, așa cum ilustrează
exclamația lui înainte de a porni spre Worms: „Voi intra în Worms sub
stindardul lui Hristos împotriva porților iadului” (Roland H. Bainton,
Here I Stand…, 1950, p. 179).

Luther a sosit în Worms la 16 aprilie 1521 și i s-a poruncit să apară
înaintea Dietei la ora 4 după-amiaza în ziua următoare. La 17 aprilie,
Luther a fost adus înaintea Dietei. Cel care o conducea a început direct
prin a-l întreba dacă acele cărți aranjate pe un birou erau ale lui și dacă era gata să retracteze ideile scrise în ele. Realizând importanța momentului
și impactul său asupra viitorului Evangheliei, Luther a ezitat și a
cerut mai mult timp de gândire. Cererea i-a fost aprobată și s-a întors în
fața Dietei la 18 aprilie, la ora 6 după-amiaza.

Înfățișarea și vocea lui erau schimbate față de ziua anterioară: era
calm și vocea îi era puternică și încrezătoare. După ce a recunoscut că
acele cărți așezate înaintea lui au fost scrise de el, reformatorul a explicat
că nu putea să retracteze ideile din acele cărți pentru că acestea
se încadrau în una din trei categorii, fiecare alcătuită din adevăruri de
neretractat: (1) proclamau învățăturile creștine generale; (2) denunțau
corupția papalității, care asuprea națiunea germană și (3) expuneau
corupția anumitor indivizi. Din acest motiv, Luther a cerut să i se arate
greșelile sale cu Scriptura, nu prin mandate ecleziastice.

Cel care conducea întâlnirea l-a mustrat pe Luther pentru că susținea
că Scriptura este autoritatea supremă, evidențiind că biserica ar fi fost
expusă rușinii dacă s-ar fi dovedit că se afla în rătăcire după atâtea secole.
Din acest motiv, conducătorul l-a provocat apoi pe Luther să răspundă
direct la întrebarea dacă renunța sau nu la lucrările și învățăturile sale.
Vocea răsunătoare a lui Luther a proclamat faimosul răspuns: „Pentru
că Majestatea Voastră şi Alteţele Voastre îmi cereţi un răspuns simplu,
vi-l voi da fără ocolișuri: Dacă nu voi fi convins cu Scriptura sau prin
pură rațiune – nu accept autoritatea papilor sau a conciliilor, pentru
că s-au contrazis reciproc –, conștiința mea este supusă Cuvântului lui
Dumnezeu. Nu pot și nu voi retracta nimic, pentru că a te împotrivi propriei
conștiințe nu este nici bine, nici fără pericole. Aceasta este poziția
mea, nu pot face altfel! Aşa să-mi ajute Dumnezeu! Amin” (Ibidem).

Istoricii au observat că fraza: „Aceasta este poziția mea, nu pot face
altfel” nu apare în consemnările oficiale ale Dietei, dar sunt incluse în
primele versiuni tipărite ale discursului (Ibidem, p. 185). Ellen G. White
îl descrie pe Luther spunând aceste cuvinte (vezi Tragedia veacurilor,
p. 160). Mulți istorici cred că Luther a rostit aceste cuvinte, dar că
grefierul a fost atât de copleșit de discurs încât nu le-a mai consemnat.
Indiferent de modul în care și-a formulat apărarea, este clar că poziția
lui Luther înaintea Dietei din Worms a fost un act de curaj: a luat poziție
de partea adevărului, de partea Evangheliei, de partea lui Dumnezeu și
de partea salvării omenirii.

Când un creștin sincer, devotat și plin de Duhul Sfânt ia poziție de
partea lui Hristos, întreaga lume se schimbă. De asemenea, Luther nu și-a susținut apărarea într-un mod zgomotos sau lipsit de naturalețe. El
a luat poziție prin credință. Nu a vorbit pe baza propriei puteri sau a
propriilor planuri; a mers la Worms fiind deja condamnat la moarte. Dar
Luther a vorbit ca soldat al lui Hristos, acoperit cu armura lui Dumnezeu.
Bătălia la care s-a dus nu era bătălia lui. Era bătălia lui Dumnezeu. Nu
a trebuit să spună decât: „Aceasta este poziția mea”, iar Dumnezeu a
schimbat cursul marii lupte pentru totdeauna.

### IV. Aplicație

1. Cere-le membrilor grupei tale să se gândească personal la următoarele
întrebări în timp ce le citești cu voce tare: Deși Pavel ne cheamă
să „stăm” tari în Domnul, uneori noi ne împiedicăm și cădem.
Amintiți-vă de câte ori ați căzut pe câmpul de luptă. Deși poate ați
căzut de multe ori, întocmiți o listă cu principalele căderi. Analizați
motivele respectivelor căderi. Ce elemente din armura creștină nu ați
îmbrăcat sau nu ați folosit corect? Care element din armură nu ați
folosit la timp, contribuind poate astfel la căderi spirituale? Ce ați putea
face pentru a remedia situația și a vă ridica din nou – a vă ocupa
poziția spirituală – și a înainta în bătălie alături de familie și de frații
și surorile din comunitatea de credință?
Roagă un voluntar sau doi să împărtășească grupei răspunsul la ultima
întrebare. Amintește încurajarea lui Dumnezeu pentru soldații
Săi: „Cel neprihănit de șapte ori cade și se ridică” (Proverbele 24:16).

2. Pavel îi îndeamnă pe efeseni să se întărească „în Domnul” (Efeseni
6:10). De fapt, folosirea expresiei „în El” sau „în Hristos” de către
apostol este atât de frecventă încât este evident că face parte din tema
principală a epistolei și din Evanghelie (vezi, de exemplu, Efeseni
1:1,3,4,7,9-11,13,20; 2:6,7,13,15,21; 3:6,11,21; 4:21,32). În lumina acestor
versete, cere-le membrilor grupei să se gândească la următoarele
întrebări: Ce credeți că a vrut Pavel cel mai mult să le comunice cititorilor
săi prin folosirea expresiei „în El/în Hristos Isus”? De ce insistă
Pavel asupra acestei expresii?
Sugerează grupei să ia în considerare Ioan 15:4-8 când formulează
răspunsul.