---
title:  Îndemn la luptă
date:   10/09/2023
---

`1 Studiază concluzia răsunătoare a lui Pavel, din Efeseni 6:10-20. Ce înseamnă strigătul de luptă al lui Pavel pentru noi astăzi, ca participanți la marea luptă?`

Pavel încheie Epistola către efeseni cu o chemare la luptă, îndemnându-
i pe credincioși să ia poziție în războiul bisericii împotriva răului
(Efeseni 6:10-20). El începe cu un îndemn general de a ne întări „în
Domnul” (6:10), pe care îl repetă sub forma chemării de a îmbrăca „toată
armura lui Dumnezeu” (6:11, EDCR). Își susține apelul prin specificarea
unui scop: a putea ține piept uneltirilor diavolului (6:11), și a unei justificări:
bătălia se dă împotriva forțelor spirituale puternice ale răului
(6:12). Pavel apoi rostește din nou, mai detaliat, chemarea sub arme.
Credincioșii trebuie să ia „toată armura lui Dumnezeu” pentru a rămâne
în picioare în bătălie (6:13), dotați cu centură, platoșă, încălțăminte,
scut, coif și sabie (6:14-17). Pavel îi invită pe credincioși, acum complet
înarmați și gata să intre în luptă, să facă ceea ce puteau face soldații de
pe câmpul de luptă din Antichitate – și anume, să se roage (6:18-20).

Evocând îndemnuri la luptă din Vechiul Testament sau discursuri
de dinaintea luptelor, Pavel abordează misiunea bisericii din perspectiva
unui conflict militar și al armelor. Pavel arată lucrul acesta în primul
lui îndemn general: „Întăriţi-vă în Domnul şi în puterea tăriei Lui”
(6:10). Îndemnurile la luptă din Vechiul Testament (vezi, de exemplu,
Deuteronomul 20:2-4; Judecătorii 7:15-18; 2 Cronici 20:13-20; 32:6-8;
Neemia 4:14,19,20) subliniază ideea că succesul lui Israel în luptă nu
depinde de superioritatea armelor sale sau de armata care își depășește
numeric vrăjmașii. Ci victoria rezultă din dependența de prezența și puterea
lui Dumnezeu. Cheia succesului nu era încrederea în ei înșiși, ci o
încredere fermă în puterea lui Dumnezeu și a succesului asigurat de El.
Pavel folosește îndrăzneț aceste teme pentru a-i îndemna pe credincioși
să fie: (1) activi în îndeplinirea misiunii bisericii; (2) atenți la dimensiunile
nevăzute care au impact asupra vieții și mărturiei lor; (3) conștienți
de asigurarea divină a succesului lor și (4) întotdeauna atenți la importanța
unității și colaborării dintre credincioși.

`Pavel ne-a avertizat că avem dușmani supranaturali. Ce ar trebui să ne spună această avertizare în privința sursei de speranță pentru victorie?`