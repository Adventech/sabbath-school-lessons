---
title:  Onorăm Sabatul slujindu-le semenilor
date:  01/09/2021
---

În lumea Noului Testament, liderii religioşi făcuseră o adevărată povară din păzirea Sabatului. Erau nenumărate interdicţii şi reguli stabilite care să ajute la sfinţirea lui.

Acestea includeau interdicţii împotriva legării sau dezlegării unui lucru, separării a două fire, stingerii focului, transportării unui obiect între un domeniu privat şi unul public sau transportării unui lucru în spaţiul public pe o distanţă mai mare decât limita stabilită.

`7. Ce acuzaţie I se aduce lui Isus în Ioan 5:7-16?`

Ignorând complet minunea uluitoare pe care Isus o făcuse şi eliberarea de boală pe care o adusese în viaţa acelui om, liderii erau obsedaţi de faptul că omul vindecat îşi căra patul în public într-o zi de Sabat. În loc să vadă modul în care „Domnul Sabatului” (Matei 2:28) folosea această zi specială, conducătorii religioşi erau hotărâţi să ţină la regulile şi la reglementările lor. Trebuie să avem grijă să nu facem şi noi greşeli asemănătoare în contextul în care trăim astăzi.

`8. Cum prezintă Isaia 58:2,3 agenda lui Dumnezeu în ce priveşte păzirea Sabatului?`

Dumnezeu nu doreşte o închinare searbădă sau o tăcere pioasă. El vrea să-Şi vadă poporul implicat în viaţa altor oameni, mai ales a celor obidiţi şi marginalizaţi.

Isaia explică acest lucru foarte clar în pasajul următor: „«Dacă îţi vei opri piciorul în ziua Sabatului, ca să nu-ţi faci gusturile tale în ziua Mea cea sfântă, dacă Sabatul va fi desfătarea ta, ca să sfinţeşti pe Domnul, slăvindu-L, şi dacă-l vei cinsti, neurmând căile tale, neîndeletnicindu-te cu treburile tale şi nededându-te la flecării, atunci te vei putea desfăta în Domnul, şi Eu te voi duce pe înălţimile ţării, te voi face să te bucuri de moştenirea tatălui tău Iacov», căci gura Domnului a vorbit” (Isaia 58:13,14).

A căuta să ne facem „gusturile” noastre (sau „treburile noastre”, Isaia 58:13) este echivalent cu „a călca în picioare Sabatul”. Agenda oamenilor nu face parte din idealul lui Dumnezeu despre Sabat. Mai degrabă, suntem invitaţi să-i căutăm pe cei care se luptă cu greutăţile, care sunt captivi, care sunt înfometaţi şi goi, care umblă în întuneric şi ale căror nume nimeni nu pare că şi le aminteşte. Mai mult decât oricare altă zi, Sabatul ar trebui să ne scoată din noi înşine şi din propriul egoism şi să ne determine să ne gândim mai mult la alţii şi la nevoile altora decât la noi şi la nevoile noastre.