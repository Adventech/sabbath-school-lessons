---
title:  Sabatul şi Creaţiunea
date:  29/08/2021
---

Dintre toate Cele Zece Porunci, doar a patra începe cu expresia verbală „adu-ţi aminte”. Nu avem „adu-ţi aminte să nu furi” sau „adu-ţi aminte să nu pofteşti”. Este doar „adu-ţi aminte de ziua de odihnă…”.

Ideea „aducerii-aminte” presupune o istorie, faptul că în trecut s-a întâmplat ceva de care trebuie să ne aducem aminte bine. Când ne aducem aminte, facem conexiuni cu trecutul şi „Adu-ţi aminte de ziua de odihnă ca s-o sfinţeşti” trasează o linie dreaptă înapoi chiar până la săptămâna Creaţiunii.

`1. Cum ne învaţă versetele de mai jos despre cât de unici suntem noi, oamenii, şi cât de radical diferiţi suntem de restul creaturilor pământeşti ale lui Dumnezeu? De ce este important să înţelegem această distincţie? Geneza 1:26; Geneza 9:6`

Când ne gândim la Creaţiune, ne aducem aminte că suntem creaţi după chipul lui Dumnezeu, ceva ce nu se spune despre nimic altceva din toată creaţia. Ca fiinţe umane, este evident că suntem radical diferite de oricare altă creatură de pe planetă, indiferent cât de mult material genetic avem în comun cu unele animale. Şi, contrar concepţiei evoluţioniste, nu suntem simple maimuţe avansate sau nişte versiuni mai evoluate ale unor primate primitive. Ca oameni creaţi după chipul lui Dumnezeu, suntem unici în mijlocul a tot ce a creat Dumnezeu în această lume.

`2. Cum ne reaminteşte istoria creării lumii de relaţia noastră cu creaţia? Geneza 2:15,19`

Înţelegerea faptului că Dumnezeu a creat şi lumea noastră ne reaminteşte de propria responsabilitate faţă de creaţie. Noi trebuie să „stăpânim” peste ea. A o stăpâni nu înseamnă a o exploata. Trebuie să stăpânim în calitate de regenţi ai lui Dumnezeu. Trebuie să interacţionăm cu lumea naturală aşa cum ar face-o Dumnezeu. Da, păcatul a stricat şi a încurcat totul, dar pământul acesta este în continuare creaţia lui Dumnezeu şi nimic nu ne dă dreptul de a-l exploata, mai ales în detrimentul celorlalte fiinţe umane, aşa cum se întâmplă adesea.

`În ce fel păzirea Sabatului ne conştientizează de faptul că trebuie să fim buni administratori ai mediului înconjurător?`