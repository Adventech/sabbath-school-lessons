---
title:  Semnul că Îi aparţinem lui Dumnezeu
date:  31/08/2021
---

În timpul celui de-al Doilea Război Mondial, Anglia aştepta o invazie iminentă din partea armatei germane. S-au făcut pregătiri pentru a apăra insula pe cât posibil. Au fost amenajate fortificaţii suplimentare pe plajă. Cu siguranţă, străzile i-ar fi oferit duşmanului cele mai rapide rute către obiectivele lui şi, prin urmare, au fost instalate blocaje în punctele strategice. Astfel, autorităţile englezeşti au făcut un lucru ciudat. Pentru a-l încetini şi a-l induce în eroare pe vrăjmaş, indicatoarele de cale ferată au fost îndepărtate şi semnele de circulaţie au fost date jos. Marcajele gravate în piatră sau pe clădiri nu au putut fi demolate, dar au fost acoperite cu ciment.

Semnele sunt importante. Ele servesc drept indicatoare şi călăuze. În epoca dinaintea apariţiei GPS-ului, cu toţii aveam hărţi şi eram atenţi la semne.

`9. Pentru ce este Sabatul un semn? În ce fel putem aplica astăzi la noi înşine ce scrie în versetele de mai jos, ca oameni care credem în perpetuitatea Legii lui Dumnezeu? Exodul 31:13,16,17`

Deşi cuvintele acestea au fost rostite în special pentru Israelul antic, noi, cei care suntem ai lui Hristos, suntem „sămânţa lui Avraam, moştenitori prin credinţă” (Galateni 3:29), iar astăzi Sabatul rămâne un semn între Dumnezeu şi poporul Său. Exodul 31 arată că Sabatul este un semn al legământului veşnic al lui Dumnezeu (Exodul 31:16,17). Acest semn ne ajută să Îl „cunoaştem” pe Creatorul şi Răscumpărătorul nostru, pe Cel care ne sfinţeşte. Este ca un steag care se ridică la fiecare şapte zile şi serveşte drept semn care ne ajută să ne aducem aminte, din moment ce avem tendinţa de a uita. Sabatul lui Dumnezeu este o aducere-aminte constantă a originilor noastre, a eliberării noastre, a destinului nostru şi a responsabilităţii noastre faţă de cei dispreţuiţi şi marginalizaţi. De fapt, Sabatul este atât de important, încât, în loc să venim noi la el, vine el la noi în fiecare săptămână, fără nicio excepţie – o aducere-aminte continuă despre cine suntem, Cine ne-a creat, ce face El pentru noi acum şi ce va face în cele din urmă, când va făuri ceruri noi şi un pământ nou.

Un Dumnezeu sfânt îi invită pe partenerii Săi umani să aibă în vedere ritmul care guvernează tot ceea ce contează cu adevărat – relaţia mântuitoare dintre Creator şi creaţia Sa. În fiecare săptămână, cu puterea şi cu autoritatea care vin de la Dumnezeu, ni se porunceşte să intrăm în odihna care ni s-a dat fără plată în Hristos Isus, „Căpetenia şi Desăvârşitorul credinţei noastre, care, pentru bucuria care-I era pusă înainte, a suferit crucea” (Evrei 12:2, traducere după, KJV).

`Cum poţi învăţa să ai o experienţă mai profundă cu Dumnezeu în timpul Sabatului?`