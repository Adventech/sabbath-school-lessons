---
title:  Străinul care este în casa ta
date:  29/08/2021
---

`5. Ce ne spune versetul acesta despre statutul Israelului antic? Exodul 19:6`

Israelul fusese chemat din Egipt ca să fie poporul legământului lui Dumnezeu, naţiunea prin care Evanghelia să fie răspândită în lume. Fără îndoială, copiii lui Israel au fost obiectul grijii speciale a lui Dumnezeu; lor li s-au acordat privilegii deosebite şi, în acelaşi timp, responsabilităţi speciale.

`6. Ce ne învaţă următorul text despre modul în care îi priveşte Dumnezeu pe ceilalţi oameni, în afară de evrei? Exodul 23:9,12`

Universalitatea Sabatului este un aspect care le scapă multora. Bineînţeles, eroarea cea mai răspândită este că Sabatul a fost valabil doar pentru evrei, o eroare demascată în primele capitole ale cărţii Geneza. La urma urmei, Dumnezeu i-a creat pe toţi oamenii; aşadar, toţi oamenii ar trebui să-şi aducă aminte de ziua de Sabat.

Deşi ar trebui să nu uităm niciodată ce reprezintă Sabatul pentru noi, ar fi bine să ne amintim şi de ceea ce ar trebui să ne spună el despre alţii. Într-un anumit sens, faptul de a ne odihni şi a avea o relaţie cu Creatorul şi Răscumpărătorul nostru ne va conduce automat să-i vedem pe ceilalţi cu alţi ochi, şi anume, ca fiinţe create de acelaşi Dumnezeu de care am fost şi noi creaţi; iubiţi de acelaşi Dumnezeu care ne iubeşte şi care a murit atât pentru noi, cât şi pentru ei. După cum am văzut (Exodul 20:10; Deuteronomul 5:14), robii, străinii, chiar şi animalele ar trebui să aibă parte de odihna Sabatului.

Faptul că şi străinii care erau împreună cu ei (chiar şi cei care nu erau încă părtaşi la făgăduinţele legământului încheiat cu Israel) trebuiau să se bucure de odihna de Sabat spune mult. Fiinţele umane, şi nici animalele, nu ar trebui să fie vreodată exploatate sau abuzate. În fiecare săptămână trebuia să i se reamintească poporului evreu, şi nouă, cât de multe avem în comun cu ceilalţi oameni. Chiar dacă noi ne bucurăm de binecuvântări şi de privilegii de care ceilalţi nu se bucură, trebuie să ne amintim că suntem chemaţi să-i tratăm cu respect şi cu demnitate.

`Cum ar putea faptul că tu respecţi Sabatul să devină o binecuvântare şi o mărturie pentru cei care nu-l respectă?`