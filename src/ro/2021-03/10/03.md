---
title:  Sărbătorind libertatea
date:  30/08/2021
---

După cum am văzut deja, Sabatul nu arată doar spre zilele Creaţiunii, ci spre mai mult decât atât. A doua oară când auzim Cele Zece Porunci este când Moise trece în revistă cei patruzeci de ani ai poporului Israel prin pustie. De data aceasta, propoziţia care introduce motivul pentru ţinerea Sabatului nu este despre Creaţiune, ci mai degrabă despre eliberarea din robia Egiptului (Deuteronomul 5:12-15).

Şi, cu toate că astăzi nu suntem sclavi în Egipt, toţi putem să ne confruntăm cu un alt gen de sclavie, una care, în anumite privinţe, poate fi la fel de apăsătoare.

`3. Cu ce alte forme de sclavie ne confruntăm astăzi? Geneza 4:7; Evrei 12:1 şi 2 Petru 2:19`

Sabatul este celebrarea eliberării din tot ce ne ţine în robie. În Sabat ni se reaminteşte că există eliberare de păcat, nu prin puterea noastră, ci prin puterea lui Dumnezeu, care ne este oferită prin credinţă. De asemenea, ni se reaminteşte că este o libertate pe care nu noi am câştigat-o. Întâi născuţii israeliţilor au fost salvaţi prin sângele mielului mânjit pe uşorii casei în seara dinaintea ieşirii lor din Egipt (Exodul 12). Noi am fost salvaţi prin sângele Mielului, iar acum trebuie să umblăm în libertatea care este a noastră în Hristos Isus.

`4. Ce spune Pavel în versetele de mai jos şi care poate fi asociat cu ce ni s-a dat prin Sabat? Romani 6:1-7`

Prin chiar formularea din Deuteronomul 5:15 – „Adu-ţi aminte că şi tu ai fost rob în ţara Egiptului şi Domnul, Dumnezeul tău, te-a scos din ea cu mână tare şi cu braţ întins” – i se reaminteşte poporului că a fost salvat doar prin lucrarea şi prin puterea lui Dumnezeu. Cu cât mai mult ar trebui ca noi, creştinii, să înţelegem că lucrarea şi puterea lui Hristos sunt cele care ne-au salvat din păcat!

Porunca Sabatului ne spune să ne odihnim în mântuirea pe care Dumnezeu a câştigat-o pentru noi prin braţul Lui puternic. Suntem eliberaţi din strădaniile noastre de a atinge neprihănirea atunci când ne amintim că Dumnezeu este Creatorul nostru şi că ne putem încrede în El şi pentru a ne re-crea şi a ne elibera chiar acum din sclavia păcatului, dacă suntem dispuşi să-L lăsăm să lucreze în noi.

`Care a fost experienţa ta cu robia păcatului? Cum putem învăţa să ne însuşim făgăduinţele care ne-au fost date în Isus în legătură cu eliberarea din ea?`