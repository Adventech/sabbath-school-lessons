---
title:  Un gând de încheiere
date:   03/09/2021
---

„Pe tot parcursul săptămânii, noi trebuie să avem în minte ziua de Sabat şi să ne pregătim să o respectăm conform poruncii. Nu este suficient să păzim Sabatul în mod legalist.” – Ellen G. White, Mărturii, vol. 6, p. 353

„Tot cerul păzeşte Sabatul, dar nu într-un mod nepăsător, indolent. În această zi, toate energiile sufletului trebuie să fie trezite, deoarece urmează să ne întâlnim cu Dumnezeu şi cu Hristos, Mântuitorul nostru. Îl putem vedea pe Domnul prin credinţă. El doreşte cu ardoare să învioreze şi să binecuvânteze orice suflet.” – Ibidem, p. 362

„Cererile adresate lui Dumnezeu în ziua de Sabat sunt mult mai numeroase ca în alte zile. În ziua aceasta, copiii Săi părăsesc lucrurile lor obişnuite şi petrec timpul în meditaţie şi rugăciune. Ei cer îndurarea lui Dumnezeu mai mult în Sabat decât în alte zile. Ei cer atenţia Lui deosebită. Ei imploră binecuvântările Lui alese. Dumnezeu nu aşteaptă întâi să treacă Sabatul, ca numai după aceea să le îndeplinească cererile. Lucrarea Cerului nu încetează niciodată şi nici oamenii n-ar trebui să înceteze să facă bine. […] Lucrarea lui Hristos de vindecare a bolnavilor era în armonie desăvârşită cu Legea. Ea făcea ca Sabatul să fie onorat.” – Idem, Hristos, Lumina lumii/Viaţa lui Iisus, p. 207

STUDIU LA RÂND – BIBLIA ŞI CARTEA EVANGHELIZARE

Biblia: Faptele 26 – Romani 4

`1. Cine şi ce credea despre efectul învăţăturii asupra lui Pavel?`

`2. Ce gând era străin de Pavel, când a fost silit să ceară să fie judecat de cezar?`

`3. Ce se va întâmpla cu „cei ce au păcătuit fără lege”?`

`4. La ce anume nu s-a uitat Avraam?`

Evanghelizare, Secţiunea 15, subcapitolul „Muzica în evanghelizare”

`5. Cum Se bucură Domnul Însuşi pentru biserica Sa?`