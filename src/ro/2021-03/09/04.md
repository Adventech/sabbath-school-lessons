---
title:  Noi circumstanţe
date:  24/08/2021
---

După patruzeci de ani de pribegit prin pustie, se ridicase o nouă generaţie de oameni, cu amintiri vagi, dacă mai existau şi acelea, despre Egipt. Ei aveau o experienţă de viaţă diferită de cea a părinţilor lor. Această nouă generaţie fusese martoră la repetatele ocazii în care părinţii lor manifestaseră lipsă de credinţă şi, ca urmare, şi ei au trebuit să rătăcească prin pustie, pe măsură ce generaţia părinţilor lor se ducea.

Ei erau privilegiaţi să aibă sanctuarul în mijlocul taberei şi puteau să vadă norul care indica prezenţa lui Dumnezeu plutind deasupra tabernaculului. Când acesta se mişca, israeliţii ştiau că sosise timpul să-şi strângă lucrurile şi să-l urmeze. Norul acesta, care le oferea umbră ziua şi lumină şi căldură noaptea, era o reamintire constantă a dragostei şi a grijii lui Dumnezeu pentru ei.

`4. Ce aducere-aminte personalizată a odihnei de Sabat au avut ei? Exodul 16:14-31`

Contrar teologiei populare, versetele acestea dovedesc foarte clar că Sabatul zilei a şaptea precedă darea Legii la Sinai.

Ce s-a întâmplat acolo?

Hrana specială pe care Dumnezeu le-a asigurat-o era o aducere-aminte zilnică a faptului că El, Creatorul, Îşi susţinea creaţia. Într-un mod foarte tangibil, Dumnezeu împlinea nevoile lor. Fiecare zi era o minune, cu hrana care apărea şi dispărea la ivirea soarelui. De fiecare dată când cineva încerca să facă provizii pentru a doua zi, ea se strica sau mirosea urât; şi totuşi, în fiecare zi de vineri era suficientă pentru a strânge o porţie dublă, iar ce rămânea pentru a fi consumată în Sabat se păstra, în mod miraculos, proaspătă.

Acum, poporul Israel avea serviciul de la sanctuar şi toate legile şi reglementările consemnate în Leviticul şi în Numeri. Cu toate acestea, Moise, de acum în vârstă, îi adună pe toţi, le repetă istoria lor şi trece iarăşi în revistă legile pe care Dumnezeu le dăduse (vezi Deuteronomul 5:6-22).

Această generaţie era, în sfârşit, pe punctul de a intra în Ţara Promisă. Poporul Israel urma să treacă printr-o schimbare a conducerii şi bătrânul Moise voia să se asigure că această nouă generaţie de oameni avea să-şi amintească cine erau şi care era misiunea lor. Nu voia ca ei să repete greşelile părinţilor lor. Astfel, Moise repetă Cele Zece Porunci pentru ca această generaţie, aflată în pragul cuceririi Canaanului, să nu le uite.

`Cum ne reaminteşte păzirea Sabatului nu doar de ceea ce Dumnezeu a făcut pentru noi, ci şi de ceea ce va face când Se va întoarce?`