---
title:  Porunca de a ne odihni
date:  23/08/2021
---

Creaţia poate fi „foarte bună”, dar încă nu este completă. Creaţiunea se termină cu odihna lui Dumnezeu şi cu o binecuvântare specială asupra zilei a şaptea, adică Sabatul. „Dumnezeu a binecuvântat ziua a şaptea şi a sfinţit-o, pentru că în ziua aceasta S-a odihnit de toată lucrarea Lui pe care o zidise” (Geneza 2:3).

Sabatul este o parte integrantă din creaţia lui Dumnezeu. De fapt, este apogeul săptămânii creării lumii. Dumnezeu face odihna şi creează un spaţiu pentru comuniune, în care oamenii (în acele zile, mica familie a lui Adam şi a Evei) să-şi încheie activităţile lor de zi cu zi şi să se odihnească unul alături de celălalt, împreună cu Creatorul lor.

Din nefericire, păcatul a intrat în această lume şi a schimbat totul. Nu a mai fost nicio comuniune directă cu Dumnezeu. În schimb, naşteri dureroase, muncă grea, relaţii fragile şi disfuncţionale şi tot aşa – înşiruirea de suferinţe pe care noi toţi o cunoaştem atât de bine ca fiind viaţa în această lume căzută. Şi totuşi, chiar şi în mijlocul tuturor acestora, Sabatul lui Dumnezeu rămâne ca un simbol trainic al creării noastre, precum şi ca speranţa şi promisiunea re-creării noastre. Dacă Adam şi Eva au avut nevoie de odihna Sabatului înainte de căderea în păcat, cu cât mai mult a fost nevoie de ea după aceea?

Mulţi ani mai târziu, când Dumnezeu i-a eliberat pe copiii Lui din robia Egiptului, El le-a reamintit de ziua aceasta specială.

`3. Ce ne învaţă versetele de mai jos despre legătura dintre Sabat şi Creaţiune? Exodul 20:8-11`

Prin această poruncă, Dumnezeu ne cheamă să ne amintim de originile noastre. Spre deosebire de ceea ce mulţi cred, noi nu suntem produsul întâmplător al unor forţe reci, nepăsătoare şi oarbe. Dimpotrivă, suntem fiinţe create după chipul lui Dumnezeu. Suntem creaţi să avem părtăşie cu Dumnezeu. Nu contează că israeliţii fuseseră trataţi ca nişte sclavi lipsiţi de valoare. Cu fiecare Sabat, într-un mod special ei erau chemaţi să-şi amintească cine erau cu adevărat, şi anume fiinţe făcute după chipul lui Dumnezeu.

„Era un semn de aducere-aminte a lucrării de creaţie şi, în felul acesta, un semn al puterii lui Dumnezeu şi al iubirii Sale.” – Ellen G. White, Hristos, Lumina lumii/Viaţa lui Iisus, p. 281

`Gândeşte-te cât de importantă este învăţătura despre crearea lumii în şase zile, dacă Dumnezeu ne-a poruncit să punem deoparte a şaptea zi din viaţa noastră în fiecare săptămână, fără nicio excepţie, ca să ne aducem aminte de ea. Ce ar trebui să învăţăm de aici?`