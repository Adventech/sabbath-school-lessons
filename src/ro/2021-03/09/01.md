---
title:  Ritmurile odihnei
date:  21/08/2021
---

> <p>Textul de memorat</p>
> „Dumnezeu a binecuvântat ziua a şaptea şi a sfinţit-o, pentru că în ziua aceasta S-a odihnit de toată lucrarea Lui pe care o zidise şi o făcuse.” (Geneza 2:3)

Cine îşi poate imagina cum trebuie să fi fost actele creaţiei lui Dumnezeu de la început – lumina izbucnind în mijlocul întunericului, oceanele umplându-se ochi de viaţă, păsări care dintr-odată îşi iau zborul? Şi crearea lui Adam şi a Evei? Nici măcar un crâmpei nu putem pricepe din cum a făcut Dumnezeu aşa ceva.

Dar apoi, după tot acest proces dinamic de creaţie, Dumnezeu Şi-a îndreptat atenţia spre altceva. La prima vedere, nu a părut la fel de spectaculos ca balenele sărind în apă sau ca spectacolele orbitoare ale aripilor colorate fâlfâind în văzduh. Dumnezeu a făcut pur şi simplu o zi, ziua a şaptea, şi apoi a făcut-o să fie specială. Chiar înainte ca omul să se avânte de bunăvoie spre o viaţă stresantă, Dumnezeu a stabilit un reper, ca o amintire vie a tot ce făcuse. El a vrut ca această zi să fie un timp în care să ne oprim şi să ne bucurăm în mod deliberat de viaţă – o zi în care să fim, şi nu să facem, în care să sărbătorim darul ierbii, al aerului, al naturii sălbatice, al apei, al oamenilor şi, mai presus de toate, să-L sărbătorim pe Creatorul oricărui dar bun.

Invitaţia aceasta avea să continue chiar şi după ce prima pereche a fost izgonită din Eden. Dumnezeu a vrut să Se asigure că invitaţia avea să treacă testul timpului şi, astfel, chiar de la început, a ţesut-o în însăşi ţesătura timpului.

Pe parcursul acestei săptămâni vom studia minunata invitaţie a lui Dumnezeu de a intra într-o odihnă dinamică, iarăşi şi iarăşi, în fiecare a şaptea zi.