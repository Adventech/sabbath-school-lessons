---
title:  Un alt motiv pentru a ne odihni
date:  25/08/2021
---

Copiii lui Israel au tăbărât în partea de est a Iordanului. Ei luaseră în stăpânire ţinuturile împăratului Basanului şi ale celor doi împăraţi ai amoriţilor. Încă o dată, în acest moment crucial, Moise îi cheamă şi le reaminteşte că legământul făcut la Sinai nu a fost doar pentru părinţii lor, ci şi pentru ei. Apoi, continuă să le repete Cele Zece Porunci, din nou pentru binele lor.

`5. Ce diferenţe există la nivel de formulare a poruncii despre Sabat în cele două pasaje de mai jos? Exodul 20:8-11 compară cu Deuteronomul 5:12-15`

În Exodul 20:8, porunca începe cu „Adu-ţi aminte”. Deuteronomul 5:12 începe cu „Ţine”. Sintagma „adu-ţi aminte” apare un pic mai târziu în poruncă (Deuteronomul 5:15). În acest verset, israeliţilor li se spune să-şi aducă aminte că au fost robi. Deşi generaţia aceasta crescuse liberă, toţi s-ar fi născut în robie dacă nu ar fi fost salvarea miraculoasă. Porunca despre Sabat trebuia să le aducă aminte că acelaşi Dumnezeu care a avut un rol activ în crearea lumii S-a implicat în mod activ şi în eliberarea lor: „Domnul, Dumnezeul tău, te-a scos din ea cu mână tare şi cu braţ întins” (Deuteronomul 5:15).

Acest adevăr se potriveşte cu circumstanţele în care se aflau israeliţii atunci, când stăteau pentru a doua oară la hotarele ţării promise, la aproape patruzeci de ani după ce prima generaţie eşuase lamentabil. Ei erau la fel de neajutoraţi în cucerirea acestei ţări cum fuseseră strămoşii lor când trebuiseră să fugă din Egipt. Aveau nevoie de acest Dumnezeu care acţionează „cu mână tare” şi „cu braţ întins”.

Sabatul este pe punctul de a căpăta o dimensiune în plus. Deoarece Dumnezeu este Dumnezeul eliberării, poporul Israel trebuie să păzească ziua de Sabat (Deuteronomul 5:15).

Bineînţeles, Creaţiunea nu este departe de porunca despre Sabat, chiar şi în Deuteronomul 5, în ciuda motivaţiei diferite. Într-un anumit sens, eliberarea lui Israel din Egipt reprezintă punctul de plecare al unei noi creaţii, asemănătoare cu istoria Creaţiunii din Geneza. Israel, ca popor eliberat, este noua creaţie a lui Dumnezeu (vezi, de exemplu, Isaia 43:15).

Şi deoarece Exodul este văzut ca un simbol al eliberării din păcat, şi anume al răscumpărării, putem găsi în Sabat un simbol atât al creaţiei, cât şi al răscumpărării. Prin urmare, într-un mod foarte real, Sabatul arată spre Isus, Creatorul şi Răscumpărătorul nostru.

`Citeşte Ioan 1:1-13. Ce ne învaţă versetele acestea despre Isus în rolul Său de Creator şi de Răscumpărător?`