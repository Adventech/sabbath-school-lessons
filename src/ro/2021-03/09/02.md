---
title:  Preludiul odihnei
date:  21/08/2021
---

Dumnezeu a fost acolo la început. Domnul Dumnezeu a zis şi s-a făcut. Lumina separă ziua de noapte; firmamentul, cerul şi mările au fost aduse la existenţă prin cuvânt, în a doua zi; uscatul şi vegetaţia au urmat în a treia zi. Dumnezeu formează cadrul de bază pentru timp şi pentru geografie şi apoi îl umple, în următoarele trei zile. Lumini care stăpânesc cerul fie ziua, fie noaptea. Spre deosebire de relatările celor mai multe culturi antice, raportul biblic despre Creaţiune clarifică din plin faptul că soarele, luna şi stelele nu sunt zeităţi. Aceşti luminători intră în tablou abia în a patra zi şi sunt supuşi cuvântului Creatorului.

Descrierea lui Moise despre ziua a cincea şi a şasea (Geneza 1:20-31) este plină de viaţă şi de frumuseţe. Păsări, peşti, vieţuitoare terestre – toate umplu spaţiul pregătit de Dumnezeu.

`1. Cum Îşi evaluează Dumnezeu creaţia? Geneza 1:1-31`

Acesta nu este doar un spaţiu oarecare pe care Dumnezeu l-a creat; este un loc desăvârşit. O mulţime de creaturi umplu pământul. Asemenea refrenului unei melodii uşor de reţinut, Dumnezeu continuă să spună după fiecare zi că fiecare lucru era „bun”.

`2. Ce este diferit în legătură cu crearea omului faţă de restul lumii create? Geneza 1:26,27; Geneza 2:7; 21-24`

Dumnezeu Se apleacă şi începe să modeleze lutul. Crearea omului după chipul şi asemănarea lui Dumnezeu este o lecţie practică despre intimitate şi despre apropiere. Dumnezeu suflă viaţă în nările lui Adam şi acesta devine o fiinţă vie. Crearea specială a Evei din coasta lui Adam adaugă un alt element important la săptămâna Creaţiunii. Căsătoria face parte din planul lui Dumnezeu pentru omenire – o încredere sacră de parteneriat între ,ish şi ,ishah, „bărbat” şi „femeie”.

De data aceasta, când Dumnezeu Se uită la tot ce a făcut în ziua a şasea, refrenul sună diferit: „Dumnezeu S-a uitat la tot ce făcuse şi iată că erau foarte bune” (Geneza 1:31, subliniere adăugată).

`Gândeşte-te cât de diferită este istoria biblică despre Creaţiune de ceea ce învaţă omenirea fără călăuzirea Cuvântului lui Dumnezeu. În ce măsură depindem de Cuvântul lui Dumnezeu pentru a înţelege adevărul?`