---
title:  Păzirea Sabatului
date:  26/08/2021
---

Dumnezeu îi porunceşte poporului Său să ţină Sabatul. Chiar alături de poruncile de a nu ucide şi de a nu fura, se află porunca de a ne aduce aminte de Sabat, deşi Biblia nu ne oferă detalii cu privire la modul exact în care trebuie să-l păzim.

`6. Care ar trebui să fie atmosfera pe care să o creăm şi să o promovăm în Sabat? Vezi Psalmii 92 şi Isaia 58:3.`

Fiindcă Sabatul înseamnă celebrarea creării şi a răscumpărării noastre, atmosfera lui ar trebui să fie una de bucurie şi de încântare în Domnul, şi nu una de tristeţe.

Aducerea-aminte despre Sabat nu începe în ziua a şaptea. După cum primul Sabat a fost apogeul săptămânii creării lumii, la fel şi noi ar trebui să ne „aducem aminte de ziua a şaptea” toată săptămâna şi să planificăm totul mai dinainte ca să putem pune deoparte activităţile din timpul săptămânii şi „s-o sfinţim”. Pregătirea deliberată din timpul săptămânii, şi în special în ziua pregătirii (Marcu 15:42) sau vinerea, este esenţială, iar bucuria sporeşte pe măsură ce creşte aşteptarea acestei zile speciale.

`7. Ce aspect important cu privire la păzirea Sabatului este subliniat în Leviticul 19:3?`

Păzirea Sabatului mai înseamnă şi cultivarea relaţiilor cu familia şi cu prietenii. Dumnezeu ne pune la dispoziţie un timp pentru părtăşie cu întreaga familie, şi aceasta include odihnă chiar şi pentru servitori şi pentru animalele pe care familia le deţine (vezi Exodul 20:8-11). Sabatul şi familia merg mână-n mână.

Deşi odihna şi timpul cu familia sunt principii importante, păzirea Sabatului mai înseamnă şi participarea la închinarea colectivă faţă de Dumnezeu, împreună cu familia bisericii noastre. Isus a participat la serviciile de închinare (şi chiar le-a condus) când a fost pe pământ. (Vezi Leviticul 23:3; Luca 4:16 şi Evrei 10:25.)

Chiar dacă rutina şi ritmul nostru din timpul săptămânii pot fi grăbite, totuşi, adânc în inima noastră, există o dorinţă după adevărata odihnă de Sabat, după adevărata comuniune cu Făcătorul nostru. Atunci când ne aducem aminte să ne oprim din preocupările şi din activităţile noastre pentru a petrece timp cu Dumnezeu şi pentru a cultiva relaţiile cu semenii noştri, putem intra în ritmul şi în odihna Sabatului.

`Care a fost experienţa ta în legătură cu Sabatul şi cu binecuvântările care pot deriva din respectarea lui? Ce ai putea face mai mult pentru a-l transforma în timpul sacru care ar trebui să fie?`