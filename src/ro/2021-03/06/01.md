---
title:  Găsind odihna în legăturile de familie
date:  31/07/2021
---

> <p>Textul de memorat</p>
> „Voi, deci, preaiubiţilor, ştiind mai dinainte aceste lucruri, păziţi-vă, ca nu cumva să vă lăsaţi târâţi de rătăcirea acestor nelegiuiţi şi să vă pierdeţi tăria, ci creşteţi în harul şi în cunoştinţa Domnului şi Mântuitorului nostru Isus Hristos. A Lui să fie slava acum şi în ziua veşniciei. Amin.” (2 Petru 3:17,18)

Tânărul scruta orizontul. Apoi, în sfârşit, i-a văzut. De câteva zile îi căuta pe fraţii lui. Pe când se apropia, făcând cu mâna şi strigând la grupul de bărbaţi cu feţele încruntate, a primit orice, numai un salut călduros, nu. De fapt, fraţii lui voiau să-l omoare. Dacă nu ar fi fost Ruben, poate nu ar mai fi existat nicio istorie de povestit. Ruben i-a convins pe restul fraţilor doar să-l intimideze puţin şi să-l arunce într-o fântână fără apă. Mai târziu, Iuda a venit cu marele plan de a scăpa de el şi de a face şi ceva bani, vânzându-l unor negustori de sclavi care treceau pe acolo.

Ce exemplu de disfuncţionalitate familială!

Putem alege multe lucruri în viaţă, dar nu şi propria familie. Nimeni nu este perfect şi niciunul dintre noi nu are o familie perfectă şi nici relaţii de familie perfecte. Unii dintre noi suntem binecuvântaţi cu părinţi, fraţi şi alţi membri ai familiei care reflectă dragostea lui Dumnezeu, dar mulţi trebuie să ne mulţumim cu mai puţin decât idealul. Relaţiile de familie sunt adesea complicate şi dureroase, lăsându-ne neliniştiţi, răniţi şi împovăraţi cu o mulţime de bagaje emoţionale pe care, la rândul nostru, le descărcăm asupra altora.

Cum putem găsi odihna lui Dumnezeu în acest domeniu al vieţii noastre? Săptămâna aceasta ne vom îndrepta atenţia spre istoria lui Iosif şi a legăturilor lui de familie, ca să-L vedem pe Dumnezeu la lucru, cum aduce vindecare şi odihnă emoţională în ciuda relaţiilor de familie disfuncţionale.