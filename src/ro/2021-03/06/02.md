---
title:  Disfuncţionalităţi în cămin
date:  01/08/2021
---

Iosif ştia câte ceva despre familiile disfuncţionale. Începuse deja cu străbunicii săi, Avraam şi Sara. Când şi-a dat seama că era stearpă, Sara l-a convins pe Avraam să meargă la slujitoarea ei, Agar. Imediat ce Agar a rămas însărcinată, a început rivalitatea. Crescând în această atmosferă, Ismael şi Isaac au preluat tensiunea în propriile familii. Isaac a avut grijă să-l favorizeze pe Esau, iar Iacov şi-a petrecut viaţa încercând să câştige dragostea şi respectul tatălui său. Mai târziu, Iacov a fost păcălit să se însoare cu două surori care nu s-au înţeles între ele şi care s-au luat la întrecere într-o cursă a fertilităţii, înrolându-le până şi pe slujitoarele lor pentru a-i face copii lui Iacov.

`1. Reciteşte desfăşurarea evenimentelor în Geneza 34. Ce fel de impact emoţional şi relaţional aveau să aibă acestea asupra familiei, în general, şi asupra tânărului Iosif, în special?`

Evident, rivalitatea dintre mame s-a revărsat asupra copiilor, care au crescut gata să se ia la harţă. Ca tineri adulţi, fraţii mai mari ai lui Iosif îi masacraseră deja pe toţi bărbaţii din Sihem. Fratele cel mai mare, Ruben, a manifestat un spirit de supremaţie şi de sfidare la adresa tatălui său în vârstă când s-a culcat cu Bilha, servitoarea Rahelei şi mama mai multora dintre copiii lui Iacov (Geneza 35:22). Între timp, Iuda, fratele lui Iosif, a confundat-o pe nora lui văduvă cu o prostituată şi a sfârşit prin a avea gemeni cu ea (Geneza 38).

Iacov a alimentat şi mai mult această tensiune familială prin favoritismul lui vădit faţă de Iosif, atunci când i-a dat copilului preferat o haină pestriţă scumpă (Geneza 37:3). După toate criteriile pe care am vrea să le luăm în considerare, cu siguranţă familia patriarhului era una disfuncţională.

`2. De ce crezi că Avraam, Isaac şi Iacov sunt enumeraţi ca eroi ai credinţei în Evrei 11:17-22, când te gândeşti cât de încurcate erau relaţiile lor de familie?`

Adesea, campionii credinţei în Dumnezeu nu au fost la înălţimea propriilor aşteptări şi cu atât mai puţin la înălţimea aşteptărilor lui Dumnezeu. Bărbaţii aceştia sunt menţionaţi în Evrei 11 nu datorită relaţiilor lor de familie dezordonate, ci în ciuda acestora. Ei au învăţat – deseori pe propria piele – despre credinţă, dragoste şi încredere în Dumnezeu în timp ce se luptau cu aceste probleme de familie.

`Ce probleme sau disfuncţionalităţi familiale ai moştenit? Cum te poate ajuta credinţa în Dumnezeu să rupi acel tipar, cel puţin pentru viitor?`