---
title:  Tratarea problemei de la rădăcină
date:  16/08/2021
---

Slăbănogul fusese coborât şi adus în prezenţa lui Isus şi toţi ochii erau îndreptaţi spre Învăţătorului. Avea El să vindece un păcătos considerat astfel de toţi? Avea El să rostească un cuvânt prin care să alunge boala?

`2. Cum procedează Isus în privinţa vindecării slăbănogului? Care este primul lucru pe care îl face pentru bolnav? Marcu 2:5-12`

Pentru că de cele mai multe ori nu suntem conştienţi de boală înainte de a-i observa simptomele, ne gândim la boală ca fiind doar nişte simptome. Credem că dacă scăpăm de simptome înseamnă că ne-am vindecat. Isus abordează boala diferit. El ştie care este rădăcina tuturor suferinţelor şi bolilor şi vrea să o trateze pe aceasta mai întâi.

În cazul slăbănogului, în loc să trateze imediat efectele evidente ale bolii, Isus merge direct la rădăcina a ceea ce îl apasă pe om cel mai mult. Slăbănogul simte greutatea propriei vine şi a separării de Dumnezeu mai cumplit decât îşi simte boala. Un om care se odihneşte în Dumnezeu este în stare să îndure orice fel de suferinţă fizică s-ar abate asupra lui în lumea aceasta bolnavă de păcat. Prin urmare, Isus merge direct la rădăcină şi îi oferă mai întâi iertare.

Liderii religioşi sunt şocaţi când Îl aud pe Isus rostind cuvintele de iertare. Ca răspuns la acuzaţiile lor nerostite, Isus pune o întrebare.

`3. Ce provocare le lansează Isus cărturarilor în versetele de mai jos? Ce problemă abordează El de fapt? Marcu 2:8,9`

Este uşor să vorbeşti, dar nu şi când Dumnezeu vorbeşte. Prin cuvântul plin de putere al lui Dumnezeu, toate lucrurile au luat fiinţă (Geneza 1). Deşi iertarea nu este ceva ce putem vedea, ea este scumpă. Iertarea a costat viaţa Fiului lui Dumnezeu pe cruce. Orice altceva este secundar. Pentru a demonstra puterea şi realitatea iertării, Isus alege după aceea să-l vindece pe slăbănog.

Dumnezeu vrea să ne vindece mai întâi pe dinăuntru. Apoi, El alege uneori să ne dea vindecare fizică imediată, ca în cazul slăbănogului, sau, alteori, va trebui să aşteptăm dimineaţa învierii pentru a avea parte de vindecarea fizică. Oricum ar fi, Salvatorul nostru vrea să ne putem odihni în asigurarea dragostei şi a harului Său chiar acum, chiar şi în mijlocul suferinţei.

`Cum putem găsi odihnă şi pace chiar şi atunci când rugăciunile noastre nu primesc răspuns, cel puţin acum?`