---
title:  Odihna vindecătoare
date:  15/08/2021
---

Dacă există vreun timp în care să avem în mod special nevoie de odihnă, atunci acela este când suntem bolnavi. Avem nevoie de odihnă fizică pentru ca trupul nostru să-şi refacă sistemul imunitar.

De asemenea, de multe ori avem nevoie şi de odihnă mintală. Uneori este vorba doar de ceva care nu pune viaţa în pericol, cum ar fi o răceală sau o migrenă. Ne întindem pe pat şi încercăm să nu ne gândim la tot ce ar trebui să facem, dar pur şi simplu nu putem.

Alteori, când e vorba de ceva care ameninţă viaţa, stăm treji în pat şi ne îngrijorăm pentru cum vor fi rezultatele analizelor medicale. Şi apoi, deseori, începem să ne întrebăm de ce ne-am îmbolnăvit. Plătim, în sfârşit, preţul unui stil de viaţă nesănătos? Sunt drogurile pe care le-am luat în urmă cu douăzeci de ani? Este surplusul de kilograme pe care l-am adunat în ultimii câţiva ani? Ne pedepseşte Dumnezeu pentru acel păcat tainic despre care nu ştie nimeni altcineva?

`1. Despre ce ni se relatează în pasajul următor? Marcu 2:1-4`

Pentru slăbănogul din această relatare, situaţia era clară. În Hristos, Lumina lumii/Viaţa lui Iisus (pp. 286-291) avem şi contextul. Slăbănogul făcuse unele lucruri de care nu era mândru. Viaţa lui păcătoasă îi adusese această boală, iar experţii spirituali trasaseră o linie clară de la cauză la efect. El adusese această boală asupra lui prin propriile păcate şi nu exista nicio cură.

Atitudinea aceasta poate fi foarte tipică. Deseori părem obsedaţi de întrebarea: „Cine este vinovat?” Dar a arăta cine este vinovatul nu aduce vindecarea sau refacerea celui care este bolnav.

Planul de la început al lui Dumnezeu nu a inclus durerea, boala şi suferinţa. Boala a venit doar odată cu intrarea păcatului în lume. Iată de ce Dumnezeu ne dă îndrumări cu privire la sănătate: ca să ne putem bucura de o calitate a vieţii mai bună chiar acum. Dar, atât timp cât suntem în această lume bolnavă de păcat, nu va exista nicio garanţie a sănătăţii, indiferent cât de sârguincios urmăm principiile sănătoase.

Vestea bună este că Dumnezeu ne poate da odihnă fie că suntem bolnavi, fie că suntem sănătoşi; fie că boala noastră este urmarea propriilor acţiuni, fie că a fost cauzată de neglijenţa altora, de moştenirea genetică sau de simplul fapt că trăim în această lume păcătoasă. Dumnezeu ştie cum să ne dea odihnă.

`Când cineva se îmbolnăveşte nu este bine să începem să căutăm vinovatul. În acelaşi timp, înţelegerea cauzei unei îmbolnăviri poate fi, în unele cazuri, un pas extrem de important spre vindecare şi recuperare. Poţi exemplifica?`