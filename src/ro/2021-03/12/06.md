---
title:  O stradă cu dublu sens
date:   16/09/2021
---

Iona pare să aibă mai multă bătaie de cap decât era cazul. Ninive era o cetate periculoasă, dar în experienţa lui Iona nu locuitorii cetăţii par să fie problema. Ei înţeleg mesajul şi se pocăiesc repede. Iona, misionarul, pare să fie veriga slabă în această istorie de misiune.

În această relatare, Dumnezeu este pe urmele unui profet şovăielnic pentru că ştie că Iona are nevoie de călătoria misionară la Ninive la fel de mult cum au locuitorii cetăţii nevoie să audă solia misionară.

`7. Citeşte cartea Iuda. Cum putem „să ne ţinem în dragostea lui Dumnezeu” (Iuda 21)? Ce înseamnă acest lucru?`

În această scurtă carte din Noul Testament, Iuda ne îndeamnă astfel în versetul 21: „Ţineţi-vă în dragostea lui Dumnezeu şi aşteptaţi îndurarea Domnului nostru Isus Hristos pentru viaţa veşnică.”

Experimentarea personală a dragostei şi a îndurării lui Dumnezeu nu este un eveniment care se întâmplă o singură dată. O modalitate sigură de a ne ţine în dragostea lui Dumnezeu este de a-i căuta şi a-i atinge pe ceilalţi cu mesajul Evangheliei. În versetele următoare, Iuda ne spune să-i mustrăm pe cei ce se despart de noi („aveţi milă de cei ce se îndoiesc”, NTR) şi să căutăm să-i mântuim pe unii, „smulgându-i din foc” (vers. 22).

`8. Ce se spune în versetele de mai jos şi care este legătura cu istoria lui Iona? Iuda 20-23`

Dumnezeu l-a chemat pe Iona să meargă la Ninive pentru că, probabil, înainte de această chemare deosebită profetul nu se gândise prea mult la relaţia lui cu asirienii. Poate că Iona ştia că nu îi plăcea pe asirieni, dar habar nu avea cât de mult îi ura sau în ce extreme avea să cadă pentru a-i evita, chiar şi după ce a primit chemarea. Iona nu era pregătit să aibă un locuitor din Ninive ca vecin în cer. El nu învăţase să iubească aşa cum iubeşte Dumnezeu. Dumnezeu l-a chemat pe Iona să meargă la Ninive pentru că El îi iubea pe locuitorii acestei cetăţi şi îi voia în Împărăţia Sa. Dar Dumnezeu l-a chemat pe Iona pentru că îl iubea şi pe el. El voia ca Iona să crească şi să se asemene tot mai mult cu El, pe măsură ce lucrau împreună. Dorea ca Iona să găsească adevărata odihnă, care derivă doar dintr-o relaţie mântuitoare cu El şi din a face voia Sa, care include şi legătura cu alţii şi îndreptarea lor spre credinţa şi nădejdea pe care noi le avem.

`Cât de mult timp petreci lucrând pentru salvarea altora? În sens spiritual, cum ne conduce acest gen de lucrare să găsim adevărata odihnă în Isus?`