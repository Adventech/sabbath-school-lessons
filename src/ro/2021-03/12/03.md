---
title:  O odihnă de trei zile
date:   13/09/2021
---

Fuga lui Iona de Dumnezeu nu a fost fără probleme. „Liniştea” lui de scurtă durată a fost deranjată atunci când Dumnezeu a intervenit în mod miraculos printr-o furtună. Iona este salvat din mormântul de apă de către Dumnezeu, care îi porunceşte unui peşte să-l scoată la mal.

Totuşi, doar atunci când se trezeşte într-o odihnă forţată de trei zile, în burta marelui peşte, Iona realizează cât de dependent este de Dumnezeu. Uneori trebuie să fim duşi într-un loc în care nu avem nimic pe care să ne bizuim din ce oferă lumea aceasta, ca să ne dăm seama că Isus este Cel de care avem cu adevărat nevoie.

`2. Citeşte rugăciunea lui Iona înălţată din burta peştelui. Pentru ce se roagă el? Iona 2:1-9`

Deşi se afla acolo, în adânc, într-o situaţie foarte periculoasă, Iona vorbeşte în rugăciunea lui despre sanctuar. El speră să vadă din nou „Templul Tău cel sfânt”.

Templul constituie punctul central al acestei rugăciuni şi ar trebui să fie şi al rugăciunii în general. Există un singur loc în Vechiul Testament în care Dumnezeu poate fi găsit: în sanctuar (vezi Exodul 15:17; 25:8). Sanctuarul este punctul central al rugăciunii şi al comuniunii cu Dumnezeu.

Iona nu se referă la Templul din Ierusalim. Mai degrabă, el vorbeşte despre sanctuarul ceresc (Iona 2:7). Acolo este speranţa lui pentru că, într-adevăr, de acolo vine Dumnezeu împreună cu mântuirea pe care o oferă. Iona înţelege, în sfârşit, acest adevăr important. El experimentează harul lui Dumnezeu. Este salvat. Când peştele cel mare îl varsă la mal, el înţelege din proprie experienţă dragostea lui Dumnezeu faţă de el, un profet fugar. Iona învaţă (chiar dacă nu fără nişte ocoluri pe drum) că singurul parcurs sigur pentru oricine crede este să caute să fie în cadrul voinţei lui Dumnezeu.

Aşadar, el decide acum să-şi facă datoria şi să asculte de porunca lui Dumnezeu mergând, în sfârşit, la Ninive. Fără îndoială, el porneşte prin credinţă, deoarece se îndreaptă spre o cetate extrem de nelegiuită, ai cărei cetăţeni s-ar putea să nu-l placă pe acest profet străin care le spune direct cât de răi sunt.

`Uneori s-ar putea să avem nevoie să lăsăm totul în urmă ca să dobândim o perspectivă nouă asupra lucrurilor. Deşi istoria lui Iona, care a supravieţuit în mod miraculos în burta peştelui, este mai degrabă un caz extrem, cum s-ar putea ca ieşirea din mediul tău obişnuit să îţi permită să priveşti totul dintr-o perspectivă nouă şi, poate, necesară?`