---
title:  „Bucuraţi-vă totdeauna în Domnul!”
date:   23/09/2021
---

Una dintre cele mai folosite aplicaţii pe telefoanele noastre este Google Maps. Parcă nici nu ne mai amintim cum ne-am descurcat înainte ca hărţile bazate pe GPS să existe pe telefoanele noastre. Ne-am stresa dacă ne-am duce într-un loc în care nu am mai fost niciodată, dar cu Google Maps pe telefon putem să ne aventurăm cu încredere şi să găsim drumul dorit chiar într-un oraş străin. Ar putea fi aceasta o ilustraţie potrivită pentru genul de odihnă pe care Dumnezeu vrea să ni-l ofere prin intermediul hărţii profetice?

Totuşi, uneori putem introduce adresa greşită în aplicaţia noastră sau putem pur si simplu să decidem să nu urmăm îndrumările pentru că gândim că ştim o scurtătură. În ambele situaţii, putem sfârşi undeva unde nu am vrut să ajungem – şi, cu siguranţă, nu într-o stare de spirit liniştitoare.

`8. Ce ne spune Pavel în versetele următoare despre modalitatea de a avea cu adevărat odihnă şi pace, chiar în mijlocul unei lumi grăbite şi pline de durere? Filipeni 4:4-6`

În acest pasaj, Pavel nu spune să ne bucurăm întotdeauna în toate încercările pe care le avem de înfruntat. În schimb, el spune: „Bucuraţi-vă totdeauna în Domnul!” Dacă rămânem în Dumnezeu, în bunătatea, în dragostea şi în sacrificiul Lui pentru noi, ne putem bucura în El şi putem avea pace pentru sufletele noastre obosite, indiferent de situaţia noastră actuală sau de încercările cu care ne confruntăm. Chiar tonul versetelor implică odihnă, pace şi o speranţă care transcende realitatea lumii noastre.

De asemenea, imaginează-ţi ce odihnă ar simţi sufletele noastre dacă, într-adevăr, nu ne-am „îngrijora de nimic”. Aceasta cu greu pare să fie posibil în această lume (până şi Pavel avea o mulţime de îngrijorări), dar, din nou, a şti că un Dumnezeu iubitor deţine controlul suprem şi că ne va salva în Împărăţia Sa ne poate ajuta să punem lucrurile într-o perspectivă corectă.

„Domnul este aproape”? Adică, El este mereu aproape de noi şi, de îndată ce închidem ochii şi ne odihnim în somnul morţii, următorul lucru pe care îl vom şti va fi revenirea lui Isus.

Fără îndoială, viaţa este plină de tensiuni, de încercări şi de lupte. Niciunul dintre noi nu este scutit; nici apostolul Pavel nu a scăpat de ele (vezi 2 Corinteni 11). Cu toate acestea, el vrea să ne spună că, în ciuda a tot ce îndurăm acum, ne putem bucura în ceea ce ni s-a dat în Hristos şi putem găsi odihnă pentru sufletele noastre chiar acum.

`Citeşte din nou Filipeni 4:4-6. În ce fel poţi aplica aceste cuvinte minunate la experienţa ta chiar acum, oricare ar fi încercările şi necazurile cu care te confrunţi?`