---
title:  Nemulţumirea este contagioasă
date:  05/07/2021
---

`3. De ce erau supăraţi Maria şi Aaron? Numeri 12:1-3`

În aparenţă, Maria şi Aaron erau nemulţumiţi de soţia cuşită a lui Moise. Sefora era o străină, fiind originară din Madian (vezi Exodul 3:1). Până şi în rândul „elitei” lui Israel decăderea naturii umane iese la iveală.

Cu toate acestea, textul biblic arată clar că acesta era un pretext. Principalul motiv al nemulţumirii lor este legat de darul profetic. În capitolul precedent, Dumnezeu îi spusese lui Moise să desemneze şaptezeci de bătrâni din Israel care să-l ajute să ducă povara administrativă a conducerii (Numeri 11:16,17,24,25). Aaron şi Maria aveau şi ei roluri-cheie în conducere (Exodul 4:13-15; Mica 6:4), dar acum se simţeau ameninţaţi de noua evoluţie din cadrul administraţiei şi au zis: „Oare numai prin Moise vorbeşte Domnul? Nu vorbeşte oare şi prin noi?” (Numeri 12:2).

`4. Cum a răspuns Dumnezeu la această nemulţumire? De ce crezi că a făcut-o atât de tranşant? Numeri 12:4-13`

Răspunsul lui Dumnezeu este imediat şi nu lasă loc de interpretare. Darul profetic nu este o armă folosită pentru a exercita mai multă putere. Moise era cât se poate de potrivit pentru poziţia de conducător deoarece înţelesese cât de dependent era de Dumnezeu.

Faptul că Maria este menţionată înaintea lui Aaron în versetul 1 sugerează că ea ar fi putut fi instigatorul atacului asupra lui Moise. La momentul acela, Aaron slujea deja ca mare-preot al lui Israel. Dacă ar fi fost lovit cu lepră, nu ar mai fi putut intra în Cortul Întâlnirii ca să slujească în favoarea poporului. Pedepsirea Mariei cu o lepră temporară transmite fără echivoc dezaprobarea lui Dumnezeu faţă de amândoi şi ajută la schimbarea de atitudine de care această familie avea nevoie. Pledoaria lui Aaron pentru ea confirmă că şi el era implicat (Numeri 12:11), iar acum, în loc de critică şi de nemulţumire, îl vedem pe Aaron pledând pentru Maria şi pe Moise, mijlocind pentru ea (Numeri 12:11-13). Aceasta este atitudinea pe care Dumnezeu vrea să o vadă la poporul Său. El aude şi o vindecă pe Maria.

`Deşi este întotdeauna uşor să critici conducerea bisericii la orice nivel, cu cât mai bună ar fi viaţa noastră spirituală şi de biserică dacă, în loc să ne plângem, am mijloci pentru liderii noştri chiar şi atunci când nu suntem de acord cu ei?`