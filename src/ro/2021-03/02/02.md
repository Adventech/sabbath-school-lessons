---
title:  Nelinişte în pustie
date:  04/07/2021
---

Copiii lui Israel trebuie să se fi simţit neliniştiţi şi nefericiţi când au plecat de la Sinai, pe drumul spre Canaan. Trecuse mai mult de un an de când părăsiseră Egiptul (Numeri 1:1). Erau gata să intre în Ţara Promisă. Fuseseră număraţi şi organizaţi. Fuseseră martori la manifestările incredibile ale favorii divine şi la semnele evidente ale prezenţei lui Dumnezeu. Şi, cu toate acestea, primul loc în care au ajuns după ce au plecat de la Sinai îi găseşte văitându-se.

`1. De ce se văitau israeliţii? Numeri 11:1-15`

Israeliţii pofteau după carnea, castraveţii, pepenii, prajii, ceapa şi usturoiul din Egipt. „Cine ne va da carne să mâncăm? Ne aducem aminte de peştii pe care-i mâncam în Egipt şi care nu ne costau nimic, de castraveţi, de pepeni, de praji, de ceapă şi de usturoi. Acum ni s-a uscat sufletul: nu mai este nimic! Ochii noştri nu văd nimic decât mana aceasta” (Numeri 11:4-6). Ei trebuie să fi avut grave probleme şi cu memoria selectivă, când şi-au amintit de hrană, dar au uitat de robie şi de suferinţa îngrozitoare (compară cu Exodul 1).

Ei se hrăniseră cu mana lui Dumnezeu pentru mai mult de un an; şi totuşi, nu aveau linişte şi doreau altceva. Până şi Moise a fost afectat. Să încerci să conduci un grup de oameni agitaţi nu este uşor. Dar Moise ştia la cine să apeleze: „Pentru ce mâhneşti Tu pe robul Tău şi pentru ce n-am căpătat eu trecere înaintea Ta, de ai pus peste mine sarcina acestui popor întreg?” (Numeri 11:11).

`2. Care este răspunsul lui Dumnezeu la aceste plângeri? Numeri 11:16-33`

Dumnezeu nu este surd la nevoile noastre atunci când ne simţim agitaţi, fără linişte. În cazul copiilor lui Israel, El le-a dat prepeliţe să-şi satisfacă pofta după carne. Dar, de fapt, nu carnea era ceea ce poporul îşi dorea. Când suntem nefericiţi, neliniştiţi şi mânioşi, motivul pentru care suntem supăraţi este, de cele mai multe ori, doar factorul declanşator, şi nu cauza conflictului. Ne luptăm pentru că este ceva în neregulă mai în profunzime, care afectează relaţiile noastre de bază. Poporul Israel s-a răzvrătit împotriva conducerii lui Dumnezeu, ceva la care toţi trebuie să fim atenţi, indiferent de situaţia şi de contextul în care ne găsim, deoarece este mai uşor să ajungem aici decât am gândi.

`De ce este atât de uşor să ne amintim de trecut ca fiind mai bun decât a fost în realitate?`