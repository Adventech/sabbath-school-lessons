---
title:  Credinţa în contrast cu încumetarea
date:  08/07/2021
---

`9. Ce asemănări observi între peregrinările poporului Israel prin pustie şi poporul lui Dumnezeu care trăieşte chiar înainte de a doua venire a lui Isus? (Vezi 1 Corinteni 10:1-11.)`

De-a lungul istoriei, poporul lui Dumnezeu a pribegit prin pustie, în drumul lui către Ţara Promisă. Pustia aceasta are multe feţe. Acum, ea poate fi o avalanşă media nesfârşită, cu bipurile constante ale mesajelor primite şi cu strigătul nesfârşit al divertismentului. Pustia încearcă să ne vândă pornografia ca fiind dragoste şi materialismul ca fiind răspunsul la problemele noastre: Dacă am fi puţin mai în formă, puţin mai tineri, puţin mai avuţi, puţin mai arătoşi – ni s-ar rezolva toate problemele.

Asemenea israeliţilor, şi noi suntem neliniştiţi în căutarea după pace şi atât de des o căutăm în locurile greşite.

`10. Cum au reacţionat israeliţii faţă de judecata lui Dumnezeu? Numeri 14:39-45`

Reacţia poporului faţă de judecata divină este tipică: „…Am păcătuit”, au spus ei. „Suntem gata să ne suim în locul de care a vorbit Domnul” (Numeri 14:40).

Un angajament cu jumătate de inimă este ca un vaccin administrat necorespunzător – nu funcţionează. Astăzi, medicii recomandă vaccinarea contra hepatitei B imediat după naştere, în primele douăzeci şi patru de ore de viaţă. Este un început bun. Cu toate acestea, după prima doză, dacă nu există şi primul sau al doilea rapel la timpul potrivit şi cu doza potrivită, nu există nicio protecţie împotriva hepatitei B.

Întorsătura adusă de răzvrătirea poporului Israel raportată în Numeri 14 a avut drept consecinţe dezamăgirea şi moartea. Israeliţii au nesocotit noile îndrumări ale lui Dumnezeu şi, cu încăpăţânare, au lansat un atac asupra ţării pe care voiau să o cucerească fără să aibă chivotul legământului sau conducerea lui Moise.

Încumetarea costă; încumetarea duce la moarte. Prea adesea, ea este generată de teamă. Pentru că ne este teamă de ceva, luăm decizii pe care mai târziu le regretăm.

`Gândeşte-te la un moment când ai acţionat prin credinţă şi la un moment când ai acţionat din încumetare. Care a fost diferenţa crucială?`