---
title:  Confruntarea trecutului
date:  08/08/2021
---

În cele din urmă, lucrurile merg în direcţia cea bună pentru Iosif, spre punctul culminant al vieţii sale. El nu doar că iese din închisoare, dar este făcut şi prim-ministru al Egiptului, după ce interpretează visele faraonului (Geneza 41). Se căsătoreşte şi are doi copii (Geneza 41:50-52). Depozitele Egiptului sunt pline, iar foametea prezisă începe. Şi apoi, într-o zi, fraţii lui îşi fac apariţia în Egipt.

`1. Citeşte despre prima întâlnire dintre Iosif şi fraţii lui, în Geneza 42:7-20. Care este scopul intrigii atât de elaborate? Ce încerca Iosif să afle din această primă întâlnire?`

Iosif deţine puterea şi ar putea să se răzbune pe fraţii săi fără să fie nevoit să se justifice. Dar, în loc de răzbunare, el este preocupat de membrii familiei sale de acasă. Este îngrijorat pentru tatăl lui. Mai era încă în viaţă sau familia disfuncţională devenise o familie fără patriarh? Şi cum stăteau lucrurile cu fratele lui mai mic? Fiind bucuria şi încântarea tatălui său, Beniamin se afla acum în aceeaşi situaţie în care fusese Iosif. Transferaseră fraţii lui gelozia lor periculoasă asupra lui Beniamin? Iosif este acum în postura de a avea grijă de aceste persoane vulnerabile din familia sa şi acţionează în consecinţă.

Punerea în practică a principiilor biblice în relaţiile noastre nu înseamnă că ar trebui să acceptăm vreodată abuzul. Toţi suntem preţioşi în ochii lui Dumnezeu. Isus a plătit preţul suprem pe cruce pentru fiecare dintre noi.

`2. De ce Isus ia atât de personal abuzarea sau neglijarea altora? Matei 25:41-46`

Toţi am fost cumpăraţi prin sângele lui Isus şi, din punct de vedere legal, suntem ai Lui. Oricine se comportă abuziv atacă proprietatea lui Isus.

Abuzul sexual, emoţional sau fizic nu trebuie să facă parte niciodată din dinamica familiei. Aceasta nu este doar o chestiune privată, care să fie rezolvată în sânul familiei. O astfel de situaţie va necesita ajutor şi intervenţie din afară. Dacă tu sau altcineva din familie este abuzat, neapărat, caută ajutor la un specialist de încredere.

`Care sunt principiile biblice pe care trebuie să le aplici la oricare dintre relaţiile de familie dificile pe care le ai acum?`