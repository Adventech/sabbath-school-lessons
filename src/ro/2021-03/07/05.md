---
title:  Să punem în practică
date:  11/08/2021
---

Ca să iert, trebuie să admit că am fost rănit. Aceasta poate fi greu de făcut, din moment ce suntem uneori mai dispuşi să ne îngropăm sentimentele decât să le rezolvăm. A ne recunoaşte sentimentele necreştine de amărăciune şi chiar de mânie înaintea lui Dumnezeu este în regulă. Vedem acest lucru exprimat deseori în cartea Psalmii. Pot să mă simt liber să-I spun lui Dumnezeu că nu mi-a plăcut ce s-a întâmplat sau cum am fost tratat şi că acest lucru mă întristează sau mă face furios.

Îl vedem pe Iosif plângând atunci când îi vede iarăşi pe fraţii lui şi când retrăieşte unele sentimente din trecutul său.

`5. Ce ne spune declaraţia lui Isus de pe cruce despre acordarea iertării la timp? Luca 23:34`

Isus nu a aşteptat ca noi să Îi cerem iertare mai întâi. Nu trebuie să aşteptăm ca acela care ne-a rănit să-şi ceară iertare. Putem să-i iertăm pe ceilalţi fără să le cerem să accepte iertarea noastră.

`6. Ce ne învaţă textele de mai jos despre modul în care trebuie să ne raportăm la cei care ne rănesc? Luca 6:28; Matei 5:44`

Asemenea dragostei, iertarea începe cu o alegere, mai degrabă decât cu un sentiment. Putem alege să iertăm chiar dacă emoţiile noastre s-ar putea să nu corespundă acestei decizii. Dumnezeu ştie că alegerea aceasta este imposibil de făcut prin puterea noastră, dar „la Dumnezeu, toate lucrurile sunt cu putinţă” (Marcu 10:27). De aceea ni se spune să ne rugăm pentru cei care ne fac rău. În unele cazuri, persoana aceea poate că a murit deja, dar noi putem încă să ne rugăm pentru puterea de o ierta.

Fără îndoială, iertarea nu este întotdeauna uşor de acordat. Durerea şi răul adus asupra noastră pot fi devastatoare, lăsându-ne răniţi, infirmi, zdrobiţi. Dacă îi vom permite, vindecarea va veni, dar păstrarea amărăciunii, a mâniei şi a resentimentelor va face vindecarea mult mai dificil de obţinut, dacă va mai fi posibilă vreodată.

Jertfa Domnului Isus este exemplul cel mai bun despre ce L-a costat pe Dumnezeu ca să ne ierte. Dacă Domnul a putut să treacă prin aşa ceva pentru noi, chiar dacă a ştiut că mulţi aveau să-L respingă, atunci cu siguranţă şi noi putem învăţa să iertăm.

`Pe cine trebuie să ierţi? Ce dificultăţi întâmpini în privinţa aceasta?`