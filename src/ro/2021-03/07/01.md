---
title:  Odihnă, relaţii şi vindecare
date:  07/08/2021
---

> <p>Textul de memorat</p>
> „Acum, nu vă întristaţi şi nu fiţi mâhniţi că m-aţi vândut ca să fiu adus aici, căci ca să vă scap viaţa m-a trimis Dumnezeu înaintea voastră.” (Geneza 45:5)

Un bărbat fusese acuzat că a agresat sexual o femeie. Aceasta l-a identificat cu certitudine în cadrul unei operaţiuni de identificare a inculpaţilor organizată de poliţie. Deşi dovezile erau discutabile, femeia era convinsă că „Johnny” era cel vinovat.

Aşa că Johnny a mers la închisoare, unde a zăcut timp de paisprezece ani pentru o crimă pe care nu o comisese. Doar atunci când probele ADN l-au disculpat, femeia, Jane, şi-a dat seama de teribila greşeală.

Ea a vrut să-l întâlnească pe Johnny după ce acesta a fost eliberat. Ce avea să facă acest bărbat, care suferise atât de mult, când a ajuns să fie faţă-n faţă cu femeia care îi distrusese viaţa atâţia ani?

Ea se afla într-o cameră, aşteptându-l să vină. Când el a sosit şi s-au uitat unul în ochii celuilalt, Jane a izbucnit în lacrimi.

„Johnny doar s-a aplecat, mi-a luat mâinile, s-a uitat la mine şi mi-a spus: «Te iert.» Nu puteam crede aşa ceva. Acolo era un om pe care îl urâsem şi pe care îl doream mort. Şi totuşi, acum, iată-l acolo, spunându-mi mie, care îi făcusem atât de mult rău, că m-a iertat? Doar atunci am început să înţeleg ce era harul cu adevărat. Şi doar atunci am început să mă vindec şi să am parte de adevărata odihnă.”

Săptămâna aceasta vom analiza ce este iertarea şi ce poate face ea pentru inima omenească neliniştită.