---
title:  Odihna în Noul Testament
date:  30/06/2021
---

O formă verbală deseori întâlnită în Noul Testament este anapauō, „odihnă, relaxare, reînviorare”. Este folosită într-una dintre cele mai cunoscute afirmaţii ale lui Isus, în Matei 11:28: „Veniţi la Mine, toţi cei trudiţi şi împovăraţi, şi Eu vă voi da odihnă.” Ea poate să se refere la odihna fizică (Matei 26:45). În salutul final adresat corintenilor, prin aceeaşi formă verbală Pavel îşi exprimă bucuria pentru sosirea prietenilor care i-au „răcorit duhul” (1 Corinteni 16:18).

Un alt verb folosit pentru a exprima ideea de odihnă este hēsychazō. El descrie odihna de Sabat de care au avut parte ucenicii în timp ce Isus Se odihnea în mormânt (Luca 23:56), dar mai este folosit şi pentru a descrie un mod de vieţuire liniştit (1 Tesaloniceni 4:11) şi poate indica faptul că cineva nu are nicio obiecţie şi, deci, păstrează liniştea (Faptele 11:18).

Atunci când descrie faptul că Dumnezeu S-a odihnit la crearea lumii în a şaptea zi, Evrei 4:4 foloseşte verbul grecesc katapauō, „a face să înceteze, a face să se odihnească, a se odihni”, evocând folosirea Septuagintei, adică a traducerii greceşti a Vechiului Testament. În mod curios, cele mai multe întrebuinţări ale acestui verb în Noul Testament se găsesc în Evrei 4.

`6. De ce le spune Isus ucenicilor să vină deoparte şi să se odihnească, având în vedere numeroasele ocazii de misiune pe care le aveau atunci? În timp ce meditezi la această întrebare, ia în considerare contextul mai amplu din Marcu 6. Marcu 6:30-32`

Versetul: „Veniţi singuri la o parte […] şi odihniţi-vă” (Marcu 6:31) nu este formulat ca o invitaţie. Este exprimat sub forma unui imperativ, care este un ordin sau o poruncă. Isus este preocupat de ucenicii Săi şi de starea lor fizică şi emoţională. Aceştia tocmai se întorseseră dintr-o lungă călătorie misionară în care Isus îi trimisese doi câte doi (Marcu 6:7). Marcu 6:30 descrie întoarcerea lor emoţionantă. Inimile trebuie să le fi fost pline. Ei voiau să împărtăşească biruinţele şi eşecurile lor cu Isus; totuşi, Isus întrerupe totul, chemându-i mai întâi să se odihnească. Marcu include şi o notă explicativă: „Căci erau mulţi care veneau şi se duceau şi ei n-aveau vreme nici să mănânce” (Marcu 6:31). A fi copleşiţi şi prea ocupaţi în lucrarea lui Dumnezeu este o adevărată provocare şi pentru ucenici. Isus ne reaminteşte că trebuie să ne protejăm sănătatea şi starea de bine emoţională planificând perioade de repaus.

`Care sunt acele modalităţi prin care îl poţi ajuta şi despovăra pe pastor, pe prezbiter sau pe o altă persoană despre care ştii că ar putea fi epuizată îndeplinind lucrarea Domnului? Ce ai putea face pentru a-ţi exprima aprecierea şi a ajuta această persoană să găsească odihnă?`