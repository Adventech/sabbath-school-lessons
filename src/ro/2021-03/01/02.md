---
title:  Obosiţi
date:  27/06/2021
---

`1. De ce a creat Dumnezeu o zi de odihnă chiar înainte să fi fost cineva obosit? Geneza 2:1-3`

Chiar înainte ca omul să se repeadă să-şi făurească o viaţa stresantă, Dumnezeu a stabilit un semn pentru a ne împrospăta memoria. Ziua aceasta avea să fie un timp în care să ne oprim şi să ne bucurăm de viaţă; o zi în care să fim, şi nu să facem; o zi în care să sărbătorim în mod deosebit darul ierbii, al aerului, al faunei sălbatice, al apei, al oamenilor şi, mai presus de orice, al Creatorului oricărui dar bun.

Aceasta nu a fost o invitaţie valabilă o singură dată şi care a expirat odată cu exilarea din Eden. Dumnezeu voia să Se asigure că ea putea trece testul timpului şi, astfel, chiar de la început, a împletit odihna de Sabat în însăşi ţesătura timpului.

S-ar putea crede că, întrucât dispunem de numeroase dispozitive şi maşinării care ne uşurează munca, ar trebui să fim mai puţin obosiţi din punct de vedere fizic decât erau oamenii acum două sute de ani. În realitate, odihna pare să fie greu de găsit chiar şi în ziua de azi. Până şi momentele în care nu lucrăm sunt petrecute într-o acţiune frenetică. Pare că suntem mereu, cumva, în urmă; oricât am reuşi să realizăm, există întotdeauna mai mult de făcut.

De asemenea, cercetările demonstrează că dormim mai puţin şi mulţi oameni sunt într-o mare măsură dependenţi de cofeină pentru a merge mai departe. Deşi avem telefoane celulare mai rapide, computere mai rapide şi conexiune de internet mai rapidă, totuşi pare că nu avem niciodată timp suficient.

`2. Ce ne învaţă următoarele texte despre importanţa odihnei? Marcu 6:31; Psalmii 4:8; Exodul 23:12; Deuteronomul 5:14; Matei 11:28`

Dumnezeul care ne-a creat a ştiut că avem nevoie de odihnă fizică. El a întocmit nişte cicluri în timp – noaptea şi Sabatul – ca să ne ofere şansa la odihnă fizică. Recunoaşterea lui Isus ca Domn peste viaţa noastră implică, de asemenea, asumarea responsabilităţii de a ne face timp să ne odihnim. La urma urmei, porunca despre Sabat nu este doar o sugestie. Este o poruncă!

`Şi viaţa ta se desfăşoară într-o continuă alergare? Ce poţi face pentru a experimenta mai bine odihna pe care Dumnezeu vrea să o avem, atât fizic, cât şi spiritual?`