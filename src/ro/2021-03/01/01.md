---
title:  Viaţa într-o societate de tipul 24/7
date:  26/06/2021
---

> <p>Textul de memorat</p>
> „Sufletul meu suspină şi tânjeşte de dor după curţile Domnului; inima şi carnea mea strigă către Dumnezeul cel Viu!” (Psalmii 84:2)

Tic-tac, tic-tac, tic-tac. Ceasul bătea continuu şi fără milă. Mai erau două ore până la deschiderea Sabatului. Mary oftă în timp ce inspecta micul apartament. Jucăriile copiilor zăceau încă peste tot în sufragerie; bucătăria era un dezastru; Sara, fetiţa lor cea mai mică, zăcea în pat cu febră, iar ea acceptase să slujească în ziua următoare ca diaconeasă care întâmpina oamenii în biserică, ceea ce însemna că trebuia să plece de acasă cu treizeci de minute mai devreme decât de obicei. Îmi doresc să pot găsi puţină linişte mâine, gândea Mary cu îngrijorare.

În acelaşi timp, în partea cealaltă a oraşului, Josh, soţul ei, stătea la rând ca să achite cumpărăturile săptămânale. Traficul fusese din nou un coşmar. Cozile de la casele de marcat erau lungi. Fiecare părea că îşi făcea cumpărăturile exact în momentul acela. Am nevoie de puţină odihnă, nu mai pot merge înainte aşa, gemu în sinea lui. Viaţa trebuie să fie mai mult decât atât.

Vieţile noastre sunt dominate de ore de vârf, ore de lucru, programări medicale, conversaţii pe Skype, cumpărături şi serbări şcolare. Fie că folosim mijloacele publice de transport, că mergem cu scuterul sau că suntem la volanul propriei maşini pentru a ne transporta familia, bătăile ca de tobă ale angajamentului nostru constant faţă de lumea din jur ameninţă să înăbuşe ce este cu adevărat important.

Cum putem găsi odihnă într-o atât de mare agitaţie?