---
title:  Când rămânem fără energie
date:  28/06/2021
---

Lipsa de somn şi epuizarea din cauza suprasolicitării constituie probleme reale. Totuşi, mai îngrijorător este atunci când simţim că mergem înainte cu „rezervorul emoţional” gol. Şi, bineînţeles, când la încercările emoţionale se adaugă lipsa somnului, putem ajunge să fim dureros de descurajaţi.

Baruc, scribul lui Ieremia, trebuie să se fi simţit deseori astfel, în timpul ultimilor ani zbuciumaţi ai Ierusalimului, înainte de haosul, suferinţa şi prăpădul care aveau să urmeze după distrugerea cetăţii de către babilonieni.

`3. Care era starea emoţională a lui Baruc? Ieremia 45:1-5`

Îţi poţi imagina cum ar fi dacă Dumnezeu ţi-ar trimite un mesaj personalizat, special pentru tine? Baruc a primit un mesaj direct din sala tronului lui Dumnezeu (Ieremia 45:2). Ni se spune că aceasta s-a întâmplat în „al patrulea an al lui Ioiachim, fiul lui Iosia”, cam prin 605 sau 604 î.Hr. Ieremia 45:3 este o descriere concisă a modului în care se simt oamenii când rămân fără energie sau fără putere.

Din tot ce ştim din Scriptură despre această perioadă, este clar că plângerile lui Baruc nu erau tânguiri superficiale. El avea motive întemeiate să se simtă descurajat şi epuizat din punct de vedere emoţional. Multe lucruri rele se întâmplau şi multe altele urmau să vină.

`4. Cum răspunde Dumnezeu la durerile lui Baruc? Ieremia 45:4,5`

Răspunsul lui Dumnezeu la durerea reală a lui Baruc ne reaminteşte că disperarea şi durerea lui Dumnezeu trebuie să fi fost exponenţial mai mari decât ale scribului lui Ieremia: El zidise Ierusalimul; El era pe punctul de a-l dărâma. Dumnezeu sădise poporul Israel ca pe o vie (Isaia 5:1-7); tot El era pe punctul de a-l dezrădăcina şi a-l duce în exil. Nu aceasta dorise Domnul pentru poporul Său, dar lucrurile evoluaseră astfel din cauza răzvrătirii lor împotriva Sa.

Însă pentru Baruc exista o speranţă. Dumnezeu avea să-i păstreze viaţa – chiar şi în mijlocul distrugerii, exilului şi pierderii.

`Citeşte din nou cuvintele lui Dumnezeu adresate lui Baruc. Ce mesaj general putem extrage din ele pentru noi înşine? Ce spun ele despre faptul că, în ultimă instanţă, Dumnezeu este acolo pentru noi, indiferent de situaţia în care ne aflăm?`