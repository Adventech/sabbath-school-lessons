---
title:  Egoismul
date:  12/07/2021
---

Ca şi în cazul plopului tremurător şi al sistemului lui subteran atât de extins, egoismul este parte din uriaşul sistem subteran numit „păcat”, care ne împiedică să găsim adevărata odihnă în Isus. Dintre toate manifestările păcatului în viaţa noastră, egoismul pare să se manifeste cel mai uşor, nu-i aşa? Pentru majoritatea dintre noi, egoismul este la fel de natural ca respiraţia.

`2. Descrie care este problema evidenţiată în parabola lui Isus. Faptul de a face planuri pentru viitor este un lucru egoist şi exprimă nepăsare faţă de Împărăţia lui Dumnezeu? Dacă nu este aşa, atunci cu privire la ce ne avertizează Isus? Luca 12:13-21`

Parabola aceasta apare doar în Evanghelia după Luca şi este relatată ca răspuns la o întrebare anonimă venită din mulţime. Întrebat cu privire la moştenire, Isus răspunde prin a refuza rolul de arbitru între fraţi. În schimb, alege să meargă direct la problema de fond cea mai mare, şi anume egoismul. El sapă mai adânc pentru a arăta multitudinea de rădăcini care se află la baza acţiunilor noastre.

`3. Gândeşte-te la manifestările egoismului în viaţa ta. Cum afectează egoismul relaţia noastră cu Dumnezeu, cu partenerul de viaţă şi cu familia apropiată, cu familia noastră mai mare – biserica -, cu vecinii şi cu colegii noştri de muncă? Ce secret descoperim în Filipeni 2:5-8?`

Pentru că s-a concentrat doar pe propriile nevoi şi ambiţii, bogatul anonim din parabola lui Isus a uitat să ia în considerare realităţile cereşti nevăzute. Mai mare, mai bun şi mai mult nu constituie principiile fundamentale ale Împărăţiei lui Dumnezeu. Pavel ne oferă o frântură din ceea ce L-a motivat pe Domnul Isus atunci când S-a hotărât să devină Înlocuitorul nostru.

Filipeni 2:5-8 descrie prototipul altruismului, al smereniei şi al dragostei. Dacă dragostea pentru Dumnezeu şi pentru alţii nu stă la baza alegerilor şi a priorităţilor noastre, vom continua să construim mai multe grânare pentru noi aici şi să adunăm mai puţine comori în ceruri (Matei 6:20).

`De ce este aşa de uşor să ne lăsăm prinşi de dorinţa după bogăţie şi după posesiuni materiale? Deşi toţi avem nevoie de bani pentru a supravieţui, de ce pare că oricât am avea, vrem întotdeauna mai mult?`