---
title:  Isus aduce divizare
date:  11/07/2021
---

Foarte puţini oameni se bucură când există un conflict. Tânjim după armonie şi după pace. În bisericile sau în instituţiile noastre chiar ţinem seminare despre reconciliere şi despre gestionarea conflictelor.

`1. Ce vrea să spună Isus când afirmă că El nu a venit să aducă pacea, ci sabia? Ce înseamnă aceasta ţinând cont că Isus este „Domn al păcii” (Isaia 9:6)? Matei 10:34-39`

`Afirmaţia lui Isus din Matei 10:34-39 este şocant de ilogică. Mântuitorul, care a venit ca un prunc neajutorat, în loc să vină ca un împărat puternic înconjurat de gărzi de elită, care le-a predicat despre dragoste atât prietenilor, cât şi duşmanilor, le spune acum urmaşilor Săi că aduce dezbinare şi lupte. Ucenicii şi ascultătorii Lui s-au întrebat, probabil, aşa acum ne întrebăm şi noi: Cum este posibil aşa ceva?`

Pasajul din Matei 10:35-39 vorbeşte cu adevărat despre supunere şi despre loialitate. Când citează din Mica 7:6, Isus Îşi somează audienţa să ia hotărâri care vizează veşnicia. Un fiu ar trebui să-şi iubească şi să-şi cinstească părinţii. Aceasta era o cerinţă a Legii pe care Moise o primise pe munte. Era parte a modului de operare prevăzut de Dumnezeu. Şi totuşi, dacă dragostea aceasta ar fi mai mare decât angajamentul lui faţă de Isus, ar necesita o decizie grea. Un tată şi o mamă ar trebui să-şi iubească nespus copiii şi să le poarte de grijă. Totuşi, dacă acea dragoste ar trece dincolo de angajamentul părinţilor faţă de Isus, ar necesita o decizie dificilă. Mai întâi ce este mai important, ne reaminteşte Isus în acest pasaj.

Domnul Hristos exprimă clar această alegere prin intermediul a trei fraze în care foloseşte termenul „vrednic”. Calitatea de a fi vrednic nu se bazează pe standardele morale înalte şi nici pe biruinţa asupra păcatului. Vrednicia se bazează pe relaţia unui om cu Isus. Suntem vrednici atunci când Îl alegem pe El înaintea oricărui alt lucru – inclusiv a mamei, a tatălui sau a copiilor. Alegem suferinţa crucii şi Îl urmăm pe Isus.

„Nu am altă dorinţă mai fierbinte decât să îi văd pe tinerii noştri însufleţiţi de spiritul religiei curate, care îi va conduce să-şi ia crucea şi să-L urmeze pe Isus. Mergeţi înainte, tineri ucenici ai lui Hristos, stăpâniţi de principii, îmbrăcaţi în haina curăţiei şi a neprihănirii! Mântuitorul vă va îndruma în poziţia care se potriveşte cel mai bine talentelor voastre şi din care puteţi fi cel mai mult de folos.” – Ellen G. White, Mărturii, vol. 5, p. 87

`Uneori suntem constrânşi sâ ducem o cruce, iar alteori alegem singuri sâ ducem una. În ambele cazuri, care este secretul pentru a duce acea cruce cu credincioşie?`