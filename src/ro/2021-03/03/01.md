---
title:  Rădăcinile neliniştii
date:  10/07/2021
---

> <p>Textul de memorat</p>
> „Căci acolo unde este pizmă şi duh de ceartă, este tulburare şi tot felul de fapte rele.” (Iacov 3:16)

Plopii tremurători sunt copaci frumoşi, care ating şi 15-30 de metri înălţime. Le prieşte cel mai bine clima rece, cu veri răcoroase. Lemnul lor este folosit pentru fabricarea mobilei, precum şi a chibriturilor şi a hârtiei. În timpul iernilor grele, căprioarele şi alte animale se hrănesc de multe ori din plopii tremurători tineri, deoarece scoarţa lor conţine multe substanţe nutritive. Aceşti copaci au nevoie de mult soare şi cresc tot timpul – chiar şi pe durata iernii -, ceea ce face din ei o sursă importantă de hrană în acest sezon, pentru diverse animale.

Totuşi, plopii tremurători sunt cei mai renumiţi pentru că au unul dintre cele mai mari sisteme radiculare din lumea plantelor. Rădăcinile se întind cu ajutorul unor ventuze subterane şi formează colonii care se pot răspândi relativ repede, acoperind suprafeţe mari. Plopii propriu-zişi pot trăi până la o sută cincizeci de ani, dar organismul mai extins de sub pământ poate trăi mii de ani.

În studiul din săptămâna aceasta vrem să descoperim o parte din rădăcinile stării noastre de nelinişte. Există multe lucruri care ne pot împiedica să găsim adevărata odihnă în Isus. Unele sunt evidente şi nu necesită multă atenţie. Altele pot fi mai puţin evidente şi, asemenea organismului imens al plopilor tremurători care nu se vede sub pământ, s-ar putea să nu fim întotdeauna conştienţi de atitudinile şi de acţiunile care ne separă de Mântuitorul nostru.