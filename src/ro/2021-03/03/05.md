---
title:  Ipocrizia
date:  14/07/2021
---

Un ipocrit (sau făţarnic) este cineva care se preface, care vrea să pară că este cine de fapt nu este. Termenul este folosit de şapte ori în Matei 23, într-un discurs prin care Isus îi face să roşească în mod public pe cărturari şi pe farisei, conducătorii religioşi ai iudeilor (Matei 23:13,14,15,23,25,27,29). Evangheliile ni-L prezintă pe Isus ca fiind Cel care le oferă har şi iertare desfrânaţilor, vameşilor, prostituatelor şi chiar ucigaşilor, dar care nu manifestă nicio înţelegere faţă de cei făţarnici (vezi numeroasele referinţe suplimentare în Matei 6:2,5,16; 7:5; 15:7-9; 22:18).

`5. Citeşte Matei 23:1-13 şi fă o listă cu patru caracteristici principale ale unui făţarnic menţionate de Isus.`

Isus le asociază fariseilor şi cărturarilor patru caracteristici. În sistemul iudaismului din primul secol î.Hr., fariseii reprezentau aripa religioasă conservatoare. Ei erau interesaţi de legea scrisă şi orală şi accentuau puritatea rituală. La capătul celălalt erau saducheii, un grup de lideri în mare parte bogaţi, adesea asociaţi cu clasa preoţească de elită. Ei erau foarte elenizaţi (adică vorbeau limba greacă şi erau foarte familiarizaţi cu filozofia greacă) şi nu credeau în judecată sau în viaţa de apoi. I-am descrie ca fiind liberali. Ambele grupări erau vinovate de ipocrizie.

Potrivit lui Isus, noi suntem ipocriţi dacă nu facem ceea ce spunem, dacă facem ca religia să fie mai grea pentru ceilalţi fără să aplicăm aceleaşi standarde la noi înşine, dacă vrem ca alţii să aplaude zelul nostru religios şi cerem onoarea şi recunoaşterea care Îi aparţin doar Tatălui nostru ceresc.

Indiferent cât de tăioase şi la obiect erau cuvintele Lui, implicarea lui Isus faţă de cei pe care i-a numit făţarnici a fost, negreşit, plină de dragoste şi de grijă, chiar şi pentru ei.

„O milă dumnezeiască s-a arătat pe faţa Fiului lui Dumnezeu când a aruncat o lungă privire de regret asupra templului şi apoi asupra ascultătorilor Lui. Cu vocea înecată de durere şi de lacrimi amare, a exclamat: «Ierusalime, Ierusalime, care omori pe proroci şi ucizi cu pietre pe cei trimişi la tine! De câte ori am vrut să strâng pe copiii tăi, cum îşi strânge găina puii sub aripi, şi n-aţi vrut!»” – Ellen G. White, Hristos, Lumina lumii/Viaţa lui Iisus, p. 620

`Nu trebuie neapărat să fii un lider religios ca să te faci vinovat de genul de făţărnicie pe care Isus îl condamnă vehement aici. Cum putem învăţa să vedem ipocrizia în noi, dacă este, şi cum putem scăpa de ea?`