---
title:  Material Pentru Instructori
date:  13/10/2023
---

### I. Privire generală

În cuvântarea de rămas-bun înainte de înălțarea Lui la cer, Domnul Isus le-a dat o sarcină ucenicilor Săi, spunându-le: „Toată puterea Mi-a fost dată în cer şi pe pământ. Duceţi-vă şi faceţi ucenici din toate neamurile, botezându-i în Numele Tatălui şi al Fiului şi al Sfântului Duh. Și învățați-i să păzească tot ce v-am poruncit. Și iată că Eu sunt cu voi în toate zilele, până la sfârșitul veacului” (Matei 28:18-20). Această indicație a ajuns să fie cunoscută drept Marea Însărcinare sau Marea Trimitere. Prin aceasta, Domnul Isus a stabilit agenda bisericii din toate erele și împrejurările. Pe lângă faptul că a indicat clar responsabilitatea ucenicilor de a răspândi învățăturile Sale în toate popoarele lumii, Isus i-a asigurat pe urmașii Săi de faptul că această sarcină intimidantă putea fi îndeplinită datorită omnipotenței și omniprezenței Sale, pe care avea să le manifeste în favoarea lor.

### II. Comentariu

Deși la început au existat neînțelegeri intense cu privire la unele aspecte ale Marii Însărcinări (Faptele 15:1-29; Galateni 2:11-14), în general biserica primară a înțeles că identitatea ei și misiunea ei se axau pe porunca lui Hristos de a face ucenici din toate popoarele. Faptul că fiecare dintre cele patru evanghelii se încheie cu o versiune a Marii Însărcinări este o mărturie puternică în favoarea caracterului ei central (Matei 28:18-20; Marcu 16:15-20; Luca 24:45-49; Ioan 20:21-23). De atunci, Marea Trimitere a fost interpretată și aplicată în diverse feluri de-a lungul secolelor.

**Componentele uceniciei**

La o cercetare a literaturii despre ucenicie se remarcă trei dimensiuni sau procese esențiale care caracterizează orice abordare eficientă a uceniciei: dimensiunea rațională, dimensiunea relațională și dimensiunea misionară.

**Dimensiunea rațională (de învățare)** a uceniciei este procesul prin care un credincios caută voit să învețe de la Domnul Isus. În contextul original, cuvântul „ucenic” (mathetes) făcea referire la cineva care făcea ucenicie pe lângă un meseriaș, maistru, maestru sau învățător.  Acea persoană se atașa de cel care îl învăța cu scopul de a dobândi atât cunoștințe teoretice, cât și practice. Dimensiunea rațională evidențiază nevoia de continuă metamorfoză și creștere, chiar și a celor care au devenit deja ucenici. Pentru că îndemnul de a face ucenici, din Matei 28:19, sugerează un proces continuu, dimensiunea rațională a uceniciei presupune un proces de învățare și creștere care durează toată viața. Cu toate acestea, scopul acestei învățări continue nu este doar acela de a transmite cunoștințe, ci și de a imprima un angajament total față de Isus Hristos.

**Dimensiunea relațională (de comunitate)** a uceniciei se dezvoltă în contextul unei comunități de susținere unde poate avea loc responsabilizarea. Noul Testament descrie o cultură comunitară foarte dinamică în biserica primară, pe baza faptului că primii credincioși înțelegeau facerea de ucenici drept un proces relațional. Datorită rădăcinilor ei veterotestamentare, biserica timpurie a continuat să accentueze rudenia ca una dintre valorile ei principale. Ceea ce era diferit la această nouă comunitate era că rudenia nu se mai definea prin legături de sânge și prin etnie, ci prin credința comună și părtășia în Hristos. Biserica a devenit un mediu de includere și acceptare (Galateni 3:28). Calitatea de membru în această comunitate era deschisă tuturor, pe baza mărturisirii credinței în Hristos ca Mântuitor și a demonstrării publice, prin apa botezului, a supunerii complete față de Isus (Faptele 2:37,38).

Biserica timpurie își exprima valorile de solidaritate și rudenie prin intermediul unor motive sau teme recurente, cum ar fi cea a trupului lui Hristos și a familiei lui Dumnezeu, pentru a descrie interdependența dintre membrii ei și pentru a exprima legătura strânsă care îi făcea capabili să se considere unii pe alții membri ai familiei (Romani 12; 1 Corinteni 12; Efeseni 2:19; Efeseni 4; Galateni 6:10; 1 Timotei 3:15; 1 Petru 4:17). O asemenea preocupare a favorizat dezvoltarea unui sentiment trainic de interdependență, de solidaritate și responsabilitate printre membrii bisericii. Interdependența lor sugera că fiecare membru avea un rol unic de jucat, chiar dacă era dependent de toți ceilalți membri.

Prin demonstrarea unui nou mod de viață, mulți au fost atrași la această nouă comunitate de credință (Faptele 2:46,47). Într-un astfel de cadru, a fi ucenic nu este sinonim cu simpla acceptare a unor adevăruri propoziționale abstracte despre Isus. A fi ucenic al lui Hristos însemna a învăța de la Isus și a pune în practică acele cunoștințe dobândite despre El. Acest tip de ucenicie se manifesta atât în ceea ce biserica primară făcea în numele lui Hristos, cât și în modul în care Îl reprezenta pe Hristos în lume. Această cultură comunitară a Noului Testament, în care credincioșii erau membri integrați în grupuri-suport, a devenit terenul fertil pentru ca sămânța Evangheliei să fie semănată și cultivată. 

**Dimensiunea misionară a uceniciei (de împărtășire a credinței)** presupune înțelegerea chemării de a face ucenici (mathēusate), din Matei 28:19, drept o chemare eminamente la implicarea în misiune și la aducerea de roade. Acest îndemn este principala poruncă din Marea Însărcinare și trebuie să rămână principala responsabilitate a bisericii în orice împrejurare. Credincioșii din Noul Testament au legat noțiunea de apartenență la o comunitate de responsabilitatea de a promova valorile urmărite de respectiva comunitate. Misiunea, în contextul Marii Trimiteri, este mai mult decât o chemare la a împărtăși Evanghelia cu cei care nu Îl cunosc pe Hristos. Misiunea este o chemare atât la a ne împărtăși credința cu alții, cât și la a-i învăța pe cei interesați, cu scopul de a-i elibera din prinsoarea lui Satana, astfel încât să se poată consacra pe deplin și fără oprire domniei lui Isus Hristos.

Prin urmare, Noul Testament folosește termenul „ucenic”/„a face ucenici” pentru a indica o relație cu Hristos și un angajament total față de El, care vor apărea: ca rezultat al însușirii și internalizării învățăturilor Sale; ca rezultat al schimbării datorate progresului continuu în procesul de cunoaștere a lui Isus Hristos (2 Petru 3:18); ca rezultat al trăirii unei vieți de supunere totală față de domnia Sa prin puterea Duhului Sfânt (Filipeni 3:8) și ca rezultat al ajutorării altora să înceapă să aibă o experiență personală cu Isus, să se încreadă în El și să Îl urmeze (2 Timotei 2:2). Din această perspectivă, ucenicia nu trebuie înțeleasă ca un program al bisericii, pentru că nu este un eveniment punctual pe axa timpului. Ucenicia este mai degrabă un proces continuu de creștere în Hristos care durează toată viața și care transformă perspectivele cognitive, afective și evaluative pe care credinciosul le are asupra vieții.

**Câteva perspective asupra stării curente a uceniciei**

Există consens printre cercetătorii creștini care studiază problematica uceniciei din zilele noastre că, în comparație cu Noul Testament, practica prezentă a uceniciei și-a pierdut în mare parte rolul prioritar printre creștini. Facerea de ucenici a fost redusă la o simplă adăugare a convertiților creștini la numărul membrilor bisericii. Creșterea actuală a bisericii este percepută în mare parte ca o creștere numerică și statistică, fără o prea mare profunzime spirituală, din păcate. Cu alte cuvinte, creștinii se pricep în general mult mai bine la a-i converti pe oameni decât la a-i ajuta pe convertiți să devină ucenici ai lui Hristos. Din nefericire, acest fenomen implică faptul că oamenii pot deveni creștini fără a deveni neapărat ucenici ai lui Hristos. 

**Facerea de ucenici este responsabilitatea fiecărui credincios**

Porunca lui Isus de a face ucenici din toate neamurile nu a fost adresată doar primilor 12 ucenici. Aceasta este o responsabilitate care îi revine fiecărui creștin. La Petru, acesta este motivul existenței fiecărui creștin: „Voi însă sunteţi o seminţie aleasă, o preoţie împărătească, un neam sfânt, un popor pe care Dumnezeu Şi l-a câştigat ca să fie al Lui, ca să vestiţi puterile minunate ale Celui ce v-a chemat din întuneric la lumina Sa minunată” (1 Petru 2:9). De notat, de asemenea, și următoarele declarații din Spiritul Profetic:

„Fiecare ucenic adevărat este născut în împărăția lui Dumnezeu ca misionar. Acela care bea din apa vie devine un izvor de viață. Primitorul devine un dătător. Harul lui Hristos în suflet este ca un izvor în pustiu, curgând pentru a-i răcori pe toți și pe cei gata să piară făcându-i doritori să bea din apa vieții” (Ellen G. White, Hristos, Lumina lumii/Viața lui Iisus, p. 195).

„Dumnezeu așteaptă slujire personală din partea fiecăruia dintre cei cărora le-a încredințat cunoașterea adevărului pentru această vreme. Nu toți pot merge misionari în teritorii străine, dar toți pot fi misionari acasă, în propria familie și în propria vecinătate” (Ellen G. White, Mărturii pentru biserică, vol. 9, p. 30).

„Nu numai asupra predicatorilor consacrați stă răspunderea de a merge și a împlini această însărcinare. Oricine L-a primit pe Hristos este chemat să lucreze pentru mântuirea semenilor săi” (Ellen G. White, Faptele apostolilor, p. 110).

Oriunde se înființează o biserică, toți membrii ar trebui să se angajeze activ în lucrarea misionară. Ei ar trebui să viziteze fiecare familie din vecinătate și să îi afle situația spirituală” (Ellen G. White, Mărturii pentru biserică, vol. 6, p. 296).

Participarea activă la împlinirea Marii Însărcinări este o condiție obligatorie permanentă pentru a fi ucenici ai lui Hristos.

### III. Aplicație

În virtutea însărcinării Evangheliei, toți creștinii sunt chemați să își împărtășească credința, fiecare în măsura capacității proprii. Mai jos sunt trei moduri în care credincioșii își pot duce la îndeplinire mandatul misionar, în fiecare domeniu al vieții, inclusiv cel profesional:

Etica profesională înaltă trebuie să facă parte din mărturia fiecărui creștin. Scriptura le poruncește creștinilor să dea dovadă de un caracter care să Îl onoreze pe Dumnezeu în viața lor profesională și în același timp să depună cele mai mari eforturi în ceea ce fac, de parcă ar lucra direct pentru Dumnezeu (Coloseni 3:23,24). Când își văd locul de muncă drept o parte din chemarea lui Dumnezeu pentru viața lor, credincioșii dau un sens nou mărturiei creștine. Menținerea integrității, căutarea excelenței, încrederea, cinstea și tratarea altora cu respect la locul de muncă sunt calități care le pot oferi creștinilor un punct de plecare pentru a-și împărtăși credința.

Prin mentori orientați spre misiune, bisericile îi pot călăuzi pe membrii mai tineri în privința modului în care își pot îmbina profund visurile profesionale cu credința în Hristos și cu mandatul Lui misionar.

Printr-o abordare corectă a uceniciei și prin sprijin continuu, părinții pot spori potențialul misionar al copiilor lor. Prin urmare, bisericile ar trebui să investească în activități prin care copiii să devină ucenici cu ajutorul părinților, care sunt ajutați în felul acesta de biserică să reinterpreteze responsabilitatea de a-și crește copiii, într-o chemare de a-i face ucenici.

