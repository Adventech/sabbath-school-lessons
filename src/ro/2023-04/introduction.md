### Lasă vorba, treci la fapte!

Cu ani în urmă, una dintre revistele noastre adventiste a publicat o parabolă despre o mlaștină înfricoșătoare. Trecând pe lângă ea, oamenii erau adeseori acaparați și cădeau în ea. Strigătele lor de agonie puteau fi auzite până în satul învecinat. Era îngrozitor.

Oamenii din sat au ținut o adunare. De fapt, au ținut mai multe astfel de adunări. S-au prezentat diferite teorii și lucrări care analizau cauza și uneori chiar propuneau soluții. Dar nu s-a făcut niciodată nimic, în afara faptului că sătenii au continuat să se întâlnească și să discute. De-a lungul anilor, discuțiile au continuat. Unii au scris disertații pe acest subiect. Au fost invitați conferențiari. S-au organizat târguri de vechituri, pentru a se aduna banii necesari asigurării meselor pentru cei care sacrificau atât de multe ore pentru a participa la aceste întâlniri. În cele din urmă s-au adunat banii necesari construirii unei săli de întâlniri izolată fonic, pentru ca strigătele celor pierduți și muribunzi să nu întrerupă discuțiile aflate în desfășurare. Dar nimeni nu a făcut nimic pentru a-i ajuta pe cei aflați în necaz. Și nimeni nu a făcut nimic pentru a încerca să-i împiedice pe alți oameni să se piardă în mlaștină. Nimeni nu a făcut nimic, decât cu toții au vorbit.

Biserica, în general, și grupa ta de la Școala de Sabat, în particular, nu doresc să fie ca oamenii din acel sat. Ne place timpul petrecut împreună în rugăciune, planuri, părtășie și discuții. Dar tânjim să trecem dincolo de acestea și să facem cu adevărat ceva pentru cei din jurul nostru și împreună cu ei. Vrem să producem o schimbare decisivă în comunitățile noastre și în jurul lumii. Vrem ca lucrarea să se încheie și vrem ca Isus să se întoarcă.

Studiile biblice ale Școlii de Sabat din acest trimestru urmăresc să ne aducă în atenție nevoia de a ieși în lume și a face ceva. Vom analiza multe istorii biblice minunate. Vom citi experiențe și ilustrații captivante. Vom afla care sunt resursele pe care le avem la dispoziție pentru a reuși să comunicăm cu aproapele nostru (în special cu cei care nu au un fundament creștin). Dar acestea nu vor fi decât modalități de ilustrare și de motivare. Adevăratul punct culminant, adevăratul miez al fiecărui studiu este conținutul prezentat la ziua de joi a fiecărei săptămâni – o provocare de a ieși și de a face cu adevărat ceva.

Vom expune informații teologice și îți vom oferi instrumente și idei cu care să lucrezi. Și fiecare zi de joi din studiu va veni cu o succesiune bine gândită de provocări progresive. Vom începe cu ceva ușor și, de-a lungul trimestrului, provocările vor deveni un pic (sau mai mult decât un pic) mai dificile. Scopul este ca fiecare dintre noi să accepte chemarea la practică, să ceară călăuzire de la Duhul Sfânt, să aplice ceea ce a învățat și apoi să petreacă câteva minute din săptămâna următoare discutând despre cum a fost. Nu, nu va fi o ocazie de ne lăuda, ci de a ne împărtăși unii altora ce a mers bine și ce nu a mers bine. Pe măsură ce discutăm, grupa va veni cu idei. Listele de rugăciune (personale și comune) vor crește.

În cele din urmă, dorința noastră este ca acest trimestru să fie unul de care să ne aducem aminte, dar nu pentru gândurile memorabile, povestirile captivante sau conceptele teologice profunde. Acestea au și ele locul lor, și încă din belșug. Dar dorința noastră este ca toți să privim în urmă la acest trimestru și să îl considerăm acel trimestru în care Duhul Sfânt a folosit eforturile noastre umile și a făcut minuni misionare spre slava și onoarea numelui Său.

_Centrele Globale pentru Misiune au fost înființate de Conferința Generală a Bisericii Adventiste de Ziua a Șaptea, în 1980. Ele operează sub conducerea Biroului Conferinței Generale pentru Misiunea Adventistă. În prezent există șase astfel de centre. Scopul lor este să ajute biserica să creeze într-un mod mai eficient grupuri noi de credincioși în principalele comunități mondiale necreștine. Directorii acestor centre (Petras Bahadur, Richard Elofer, Kleber Gonçalves, Clifmond Shameerudeen, Doug Venn, Amy Whitsett, Greg Whitsett), ajutați de Gary Krause (director, Misiunea Adventistă), Homer Trecartin (fost director, Centrele pentru Misiunea Globală) și de Jeff Scoggins (director de planificare la Misiunea Globală), formează colectivul de autori al studiilor biblice din acest trimestru. Pentru mai multe informații, vezi www.GlobalMissionCenters.org._



### Recomandări generale pentru îmbunătățirea Școlii de Sabat în trimestrul al IV-lea din anul 2023:

■ Reînființați, în fiecare biserică locală, ora instructorilor, având o întâlnire săptămânală!

■ Plănuiți în cadrul grupelor să vizitați în timpul săptămânii credincioșii care frecventează rar serviciile divine ale bisericii!

■ Acordați atenție întrebărilor finale și sugestiilor de implicare de la secțiunea de joi, atât în timpul pregătirii acestor teme acasă, cât și în cadrul dezbaterilor!

■ Pastorii și prezbiterii să fie prezenți la ora instructorilor și să slujească în calitate de instructori!

■ Diriginții Școlii de Sabat să viziteze în Sabat grupele de copii și de tineri!

■ Alegeți o localitate sau un cartier mai puțin evanghelizat și începeți acolo 2-3 studii biblice cu persoanele interesate!

_Daniel Brînzan, Director, Departamentul Școala de Sabat și Lucrarea Personală, Uniunea de Conferințe_