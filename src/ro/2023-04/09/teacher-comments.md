---
title:  Material Pentru Instructori
date:  01/12/2023
---

### I. Privire generală

Textul de memorat din această săptămână face parte din cuvântarea Domnului Isus despre costurile uceniciei. În învățăturile Sale despre ucenicie, Isus a menționat în mod regulat nevoia de a lua în considerare costurile urmării Sale, care ar putea fi destul de mari. Matei 16:24-28 și Luca 14:25-33 sunt două pasaje-cheie pentru înțelegerea a ceea ce înseamnă pentru cineva să Îl urmeze pe Isus (vezi și Marcu 8:34-37; Luca 9:23-35). Este important să observăm că Domnul nu spune despre bani că sunt răi și nici nu îi condamnă pe cei bogați. El doar ne avertizează să nu ne lăsăm bunurile să stea în calea căutării veșniciei alături de El. Niciunul dintre lucrurile pe care banii le pot cumpăra – plăceri, putere, renume – nu ne va face niciun bine în cele din urmă dacă, din cauza lor, pierdem veșnicia.

Deși nu îi condamnă pe bogați, Biblia ne avertizează cu privire la potențialele pericole. Conform lui Pavel, este rea iubirea de bani, nu banii în sine (1 Timotei 6:10). Oamenii bogați și influenți, la fel ca cei săraci și slabi, sunt deopotrivă bineveniți în împărăția lui Dumnezeu. După cum și-a dat seama Petru în casa lui Corneliu, „Dumnezeu nu este părtinitor, ci […] în orice neam, cine se teme de El și lucrează neprihănire este primit de El” (Faptele 10:34,35). Dumnezeu este la fel de preocupat de salvarea celor bogați și influenți, precum este de salvarea celor săraci și slabi.

### II. Comentariu

**Costurile uceniciei**

În Matei 16:24, se folosește un limbaj extrem pentru a scoate în evidență natura nenegociabilă a costului uceniciei: „Dacă voiește cineva să vină după Mine, să se lepede de sine, să-și ia crucea și să Mă urmeze” (vezi și Luca 14:26,27). Isus nu a vrut ca oamenii să Îl urmeze numai din dorința de a profita de minunile pe care El le înfăptuia. O relație cu El care să aibă drept scop îndeplinirea dorințelor noastre ar însemna o relație oportunistă. În schimb, El dorește ca urmașii Săi să moară zilnic față de interesele proprii, față de dorințele egoiste și față de orice ambiții care ar sta în calea relației cu El. Chemarea la a-și calcula costurile faptului de a-L urma era o invitație la a înțelege și a fi de acord cu termenii uceniciei.

De asemenea, Domnul Isus le cere urmașilor Săi un devotament care să depășească instinctul de a-și proteja propria viață. Ucenicii trebuie să pună fidelitatea față de Isus mai presus de viața însăși. Ca simbol al unei morți inevitabile și chinuitoare, luarea crucii pentru a-L urma pe Isus simbolizează angajamentul de a plăti cel mai înalt preț pentru ucenicie. La fel cum purtarea unei cruci propriu-zise era un act de supunere față de romani, purtarea crucii pentru a-L urma pe Isus sugerează supunerea în totalitate față de El. Ucenicia nu înseamnă a-L avea pe Domnul la cheremul nostru, ci a-I ceda Lui stăpânirea asupra a tot ce ne aparține. Isus Se exprimă direct și categoric pentru că nu vrea ca cineva să se angajeze să-I fie ucenic și mai târziu să fie surprins de costurile acestui lucru. El nu vrea ca ucenicii Săi să fie dominați de altceva sau de altcineva în afară de El.

În Luca 14 sunt menționate două absoluturi în raport cu costul de a fi ucenic. Primul absolut este „cineva” (v. 26) și „oricine” (v. 27). În loc să facă referire doar la un grup select, pronumele „cineva” și „oricine” înseamnă că acest cost al uceniciei se aplică oricărei persoane care dorește să Îl urmeze pe Isus indiferent de poziția ei socială. Al doilea absolut este „se leapădă de tot ce are” (v. 33). Renunțarea la tot pentru a-L urma pe Isus nu înseamnă doar renunțarea fizică la ceva, ci renunțarea și cu sufletul la acel lucru astfel încât omul în cauză să nu mai fie stăpânit de respectivul lucru. Practic, celor care se gândeau să Îl urmeze, Isus le solicită să își lase interesele deoparte și să adopte interesele Lui. Acest absolut accentuează faptul că un ucenic nu ar trebui să permită ca ceva să stea în calea predării sale complete lui Isus. Domnul Se așteaptă ca fiecare persoană care dorește să Îl urmeze să fie întru totul dispusă, în orice moment, să renunțe la toate relațiile ei, la toate bunurile ei și chiar la viață în sine. Hristos cere de la fiecare persoană care dorește să Îl urmeze o schimbare a atitudinii care duce la un angajament zilnic de a fi a Lui cu orice preț. Această așteptare divină este un avertisment, ca fiecare persoană care dorește să fie ucenicul Lui să nu facă din El un mijloc pentru îndeplinirea propriilor interese. Isus așteaptă ca ucenicii Săi să își înlocuiască voia proprie cu voia Lui și să Îi predea Lui întru totul controlul destinului lor.

**Lui Dumnezeu Îi pasă de cei bogați și influenți**

Dumnezeu este la fel de preocupat de mântuirea celor bogați și puternici cum este de mântuirea celor slabi și neajutorați. Hristos a murit pentru toți oamenii, indiferent de mediul din care provin, indiferent de etnia lor, de sexul lor sau de statutul lor social. Sângele Lui are merite suficiente pentru răscumpărarea fiecărei ființe umane din pierzania păcatului. În consecință, fiecare persoană are acces, fără plată, la oferta Lui de iertare și împăcare cu Dumnezeu. Altfel spus, aria de acoperire a ispășirii lui Hristos este nelimitată; aceasta este accesibilă universal, deopotrivă celor săraci și celor bogați (Ioan 3:16; 2 Corinteni 5:15; 1 Timotei 2:3-6). Deși o căutare online după „Lui Dumnezeu Îi pasă de cei bogați și influenți” generează un număr neglijabil de rezultate în comparație cu o căutare după „Lui Dumnezeu Îi pasă de săraci”, ar trebui accentuat faptul că lui Dumnezeu Îi pasă de fiecare ființă umană, în virtutea faptului că este creată după chipul Său și în virtutea morții înlocuitoare a lui Hristos pentru ea. Deși nu toți oamenii vor fi mântuiți, fiecare om care a trăit vreodată sau care trăiește acum a avut sau are acces la Dumnezeu, fie prin revelația generală (natura), fie prin revelația particulară (lucrarea providențială a lui Dumnezeu printre cei neconvertiți), fie prin revelația specială (Isus Hristos și Scriptura). În Faptele 14:17 se spune că Dumnezeu nu S-a lăsat fără martori printre oameni. În cer, vor fi atât oameni care au fost miliardari în viața lor de pe pământ, cât și oameni care au trăit în sărăcie lucie. Printre cei răscumpărați vor fi atât oameni care erau considerați minți sclipitoare pe pământ, cât și oameni care nu au învățat niciodată să citească sau să scrie.

Scriptura menționează indivizi bogați și influenți care L-au iubit pe Dumnezeu și s-au temut de El. Printre exemplele din Vechiul Testament se numără: Avraam, Isaac, Iov și David. Exemplele din Noul Testament îi includ pe: Matei (Matei 9:9), vameșul Zacheu (Luca 19:1,2), apostolul Pavel (Faptele 9), eunucul etiopian (Faptele 8:26-40) și centurionul Corneliu (Faptele 10). Acești ucenici au fost speciali nu datorită a ceea ce aveau, cât datorită relației lor speciale cu Dumnezeu, în ciuda bogăției lor.

Pe lângă exemplele de mai sus de oameni bogați și influenți care nu au lăsat ca bogăția și puterea să stea în calea relației lor cu Dumnezeu, există și exemplul celor care s-au lăsat împiedicați de bogăție să își predea viața Domnului. Un exemplu bine cunoscut este tânărul bogat care a respins invitația lui Isus de a-L urma, după ce a întrebat ce trebuia să facă pentru a moșteni viața veșnică. În ciuda respingerii invitației pe care i-a făcut-o Isus, Marcu 10:21 spune că Isus tot l-a iubit pe tânărul bogat. Doar pentru că Învățătorul i-a cerut acestuia să vândă tot ce avea  și să-și dea veniturile săracilor înainte de a-L urma nu înseamnă că oamenii bogați nu pot fi ucenici ai Săi. În acest caz particular, problema era că bogățiile acestui tânăr erau un obstacol în calea predării inimii sale lui Dumnezeu. Inima tânărului era atât de prinsă de marea lui bogăție încât a devenit obiectul loialității sale supreme.

**Contează momentul când ne transmitem mesajul**

După vindecarea lui de lepră, Naaman a avut două rugăminți care ar suna cât se poate de ciudat în zilele noastre: (1) a cerut să ia din Israel pământ cât pot căra doi măgari pentru a-l duce în Siria ca semn al angajamentului său de a nu se închina niciunui alt dumnezeu în afara Dumnezeului celui viu, Cel căruia se închina Israel (2 Imparati 5:17) și (2) a cerut permisiunea ca, împreună cu împăratul pe care îl slujea, să facă plecăciuni la altarul lui Rimon, dar nu ca act de închinare, ci ca parte din fișa postului. La urma urmei, el era mâna dreaptă a împăratului și trebuia să fie alături de el oriunde mergea acesta (2 Imparati 5:18).

Și de parcă aceste două cerințe nu ar fi suficient de ciudate, răspunsul lui Elisei la cererea lui Naaman va tulbura multe cercuri misionare din zilele noastre: „Du-te în pace” (2 Imparati 5:19). Răspunsul incredibil al lui Elisei nu a fost o încurajare pentru Naaman să își continue practicile idolatre. Cel mai probabil, Elisei avea încredere că Dumnezeu avea să continue să lucreze în viața lui Naaman. Prin mărturisirea lui, Naaman făcuse un pas uriaș înainte în parcursul său spiritual. Dumnezeu Însuși orchestrase această întâlnire cu Elisei. Elisei a salutat acel progres și probabil s-a gândit că nu era înțelept să treacă prea repede la alte aspecte ale credinței, pe care Naaman nu era încă pregătit să le accepte.

Același principiu cu privire la transmiterea valorilor se găsește în Ioan 16:12, unde, după trei ani și jumătate de îndrumare a ucenicilor Săi, Isus le spune că mai are multe lucruri să le dezvăluie, dar că nu le va dezvălui, pentru că nu sunt încă pregătiți să le înțeleagă. Isus le cunoștea capacitatea de înțelegere a noului adevăr. El a ales să le descopere numai ceea ce credea El că era esențial pentru ei la momentul acela, lăsând restul pentru lucrarea Duhului Sfânt în viața lor. Ellen G. White ne sfătuiește: „Deși trebuie să fie fidel în prezentarea Evangheliei, acela care prezintă adevărul să nu îl toarne într-o așa mare măsură încât oamenii să nu îl poată înţelege, deoarece pentru ei este nou și greu de înţeles” (Evanghelizare, p. 202).

### III. Aplicație

O parte importantă din existența umană se învârte în jurul banilor: câștigarea lor, cheltuirea lor, economisirea unei părți din câștiguri și dăruirea unei părți, în primul și primul rând ca zecimi și daruri. Banii și în mod special modul în care ne raportăm la ei nu ar trebui tratați cu superficialitate. Oamenii bogați nu sunt singurii care se confruntă cu pericolul de a fi hipnotizați de bunurile pământești. Oamenii săraci pot deveni și ei sclavii puținului pe care îl au sau ai dorinței de a dobândi mai mult, până într-acolo încât să fie în pericol să piardă din vedere veșnicia.

În calitate de creștini, este important ca modul în care ne raportăm la bani și la ceea ce aceștia pot cumpăra să nu ne afecteze relația cu Dumnezeu. Iată două lucruri de reținut în raport cu banii: (1) fragilitatea investițiilor pământești, în sensul că toate lucrurile pe care lumea le are de oferit (plăcere, siguranță, putere etc.) sunt efemere și (2) faptul că, în ziua în care ne vom prezenta înaintea lui Dumnezeu și vom da socoteală de viața noastră, vom fi evaluați după sănătatea sufletului nostru, nu după averea adunată.

Pentru că nu face deosebire între oameni, Dumnezeu dorește ca și oamenii cu bani și cu putere să devină ucenici ai lui Hristos. Lui Dumnezeu Îi pasă cel mai mult de ceea ce se află nu în mâna unui om, ci în inima lui. Exemple biblice de oameni bogați și influenți ne învață că această categorie de persoane poate fi și receptivă la Evanghelie. Este responsabilitatea credincioșilor devotați să se roage ca Dumnezeu să intervină direct în procesul de mărturisire a credinței, pentru a ajunge la necredincioșii influenți, precum și să se lase în voia Duhului pentru a deveni punți prin care aceștia să fie abordați.