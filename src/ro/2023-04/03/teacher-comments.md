---
title:  Material Pentru Instructori
date:  20/10/2023
---

### I. Privire generală

În cele două studii anterioare am văzut că misiunea este, în primul rând și mai presus de toate, înrădăcinată în lucrarea lui Dumnezeu. Misiunea lui Dumnezeu este forța motrice a tuturor celorlalte forme de misiune, dacă se dorește ca acestea să aibă succes. În această săptămână, accentul trece de la misiunea lui Dumnezeu la chemarea omenirii de a se uni cu Dumnezeu în răspândirea iubirii Sale la scară globală. Deși accentul cade pe aspectul uman al misiunii, tot ceea ce urmează ar trebui citit în lumina celor două săptămâni anterioare, care s-au concentrat pe inițiativa și intenția misiologică a lui Dumnezeu.

Scriptura redă numeroase episoade sau situații care fac lumină asupra chemării active a lui Dumnezeu adresată ființelor umane de a răspândi, ca parteneri ai Săi, binecuvântările de care dorește să aibă parte toată omenirea. În această săptămână vom descoperi câteva astfel de exemple. Toate cele din studiul de față trebuie citite în lumina planului inițial de la creație, din Geneza 1 și 2, rezumat cel mai bine în Geneza 1:26-28. Chiar și după cădere, intențiile originale ale lui Dumnezeu pentru omenire au rămas aceleași, dar implementarea acelor intenții s-a schimbat din cauza distrugerii relațiilor ca rezultat al alegerii făcute de Adam și de Eva. Acum, pe lângă dorința inițială a lui Dumnezeu, era nevoie de un plan de răscumpărare. Acest plan începe în Vechiul Testament, este pus în aplicare în viața, moartea și învierea lui Isus și este împărtășit, în restul Noului Testament, de urmașii lui Isus.

### II. Comentariu

Când a creat pământul și a pus omenirea în noua lume creată, Dumnezeu le-a împărtășit lui Adam și Evei intenția Lui originală. Ei erau chemați să aibă grijă de pământ, inclusiv de toate ființele vii, să se dezvolte și să se înmulțească (Geneza 1:26-28). Odată cu acest mandat, prin repetarea constantă a refrenului „bun/bună/bune” de-a lungul săptămânii creației, se transmite implicit ideea că Dumnezeu a plasat omenirea într-o lume înconjurată de lucruri minunate. Faptul de a învăța despre aceste lucruri și a trăi în această lume avea să ducă la prosperitate și abundență. Dumnezeu era îndeaproape implicat în desfășurarea vieții pe pământ; obișnuia să Se plimbe periodic prin grădina Edenului (Geneza 3:8). Oamenilor li s-a dat substanțiala libertate de a-și pune la lucru în moduri creative funcțiile cu care Dumnezeu îi înzestrase. Aceasta a fost chemarea inițială la misiune adresată de Dumnezeu omenirii.

După căderea omenirii și intrarea păcatului în realitățile acestei lumi, lucrurile s-au schimbat. Dar schimbările nu au anulat chemarea inițială adresată de Dumnezeu omenirii. În mod repetat, celor dispuși să asculte Dumnezeu le amintește că trebuie să se dezvolte, să se înmulțească și să aibă grijă de pământ (Geneza 9:1; 15:4,5; 22:17,18; 35:11). Biblia repetă această temă de la început până la sfârșit, culminând cu pământul creat din nou, temă care se găsește în Apocalipsa 21 și 22.

Păcatul însă a impus necesitatea unui plan de salvare care să facă omenirea în stare de a duce întru totul viața intenționată de Dumnezeu. Răscumpărarea îi era demonstrată omenirii prin ritualul jertfei. Împărtășind acest plan generațiilor următoare, Adam și Eva prezentau acest act de sacrificiu ca parte a demonstrației cu privire la cât de departe mergeau faptele lui Dumnezeu în vederea salvării oamenilor căzuți. Deși probabil mulți s-au chinuit să înțeleagă cum avea să funcționeze răscumpărarea, unii și-au dat seama că Dumnezeu avea un plan care aducea speranță. Acest plan avea să devină parte din ceea ce omenirea era chemată să proclame în lume. Planul lui Dumnezeu avea să deschidă posibilitatea ca oamenii să trăiască realitatea pe care El o avusese inițial în minte pentru ei în Eden.

**Chemarea lui Avraam (Geneza 12:1-3)**

Studiul din această săptămână scoate în evidență chemarea adresată de Dumnezeu lui Avraam în Geneza 12:1-3. Chemarea are câteva elemente esențiale ce trebuie înțelese pentru a pricepe pe deplin care a fost, este și va continua să fie chemarea lui Dumnezeu la misiune. În primul rând, chemarea are la rădăcină narațiunea din Geneza 1:26- 28. Această legătură este cel mai clar exprimată de Isaia când se referă la chemarea adresată lui Avraam și Sarei de a împărtăși lumii bucuria Edenului (Isaia 51:1-3). Când Dumnezeu l-a chemat pe Avraam să fie o binecuvântare pentru popoare, binecuvântarea presupunea adoptarea unui mod de viață caracterizat de libertate profundă și de creativitate, așa cum intenționase Dumnezeu de la început. La o citire rapidă a versetelor din Geneza 12:1-3 este greu de înțeles pe deplin binecuvântarea, însă semnificația ei devine mai clară când o citim în contextul mai larg al Scripturii. Geneza 22 adaugă detalii la ceea ce Avraam a fost chemat să împărtășească, anume, planul lui Dumnezeu de a oferi un înlocuitor pentru omenire, prin moarte și apoi înviere. Acest plan i-a dat omenirii speranța că efectele păcatului și ale morții puteau fi biruite. I-a oferit de asemenea speranța că făgăduințele din Geneza 1:26-28 puteau să se împlinească pe deplin în viitor.

**Un alt element** al chemării lui Avraam care este trecut cu vederea se găsește în Geneza 12:1-3. Avraam a fost chemat să fie o binecuvântare pentru popoare. Și noi suntem chemați să facem la fel. Adeseori nu observăm că și celelalte popoare aveau să fie o binecuvântare pentru Avraam (Geneza 12:3). Chemarea lui Dumnezeu la misiune implică întotdeauna o binecuvântare în ambele sensuri. Cei care Îl urmează pe Dumnezeu trebuie să fie pregătiți să primească o binecuvântare și din partea lumii largi care îi înconjoară. Chemarea la misiune este întotdeauna o chemare la a fi o binecuvântare și a beneficia de binecuvântare. Înțelegerea acestei dinamici schimbă atitudinea pe care persoana chemată o are față de alții, precum îi schimbă și abordarea cu privire la împărtășirea veștii bune. Vom explora mai mult această temă săptămâna următoare.

Când citim Scriptura, observăm o tendință în ambele Testamente. Este vorba de faptul că Dumnezeu trebuie ca periodic să îi amintească omenirii de chemarea inițială din Geneza. Nevoia de reamintire este cauzată de două lucruri: (1) deseori urmașii lui Dumnezeu au uitat ce i-a chemat Dumnezeu să facă și (2) vremurile schimbătoare necesită reactualizări ale chemării. Adică, ideea generală a chemării lui Dumnezeu trebuie să fie contextualizată din când în când, dar chemarea în sine rămâne în esență aceeași. 

Spațiul nu permite o cercetare amănunțită a tuturor ocaziilor în care Dumnezeu le-a reamintit oamenilor chemarea Sa la misiune, dar câteva pot fi folosite drept exemplu. Când i-a scos pe israeliți din Egipt și i-a dus în pustiu, Dumnezeu le-a reamintit în mod explicit că ei ca națiune au fost chemați să le slujească, în calitate de preoți, tuturor celorlalte națiuni (Exodul 19:4-6); cu alte cuvinte, poporul Israel a fost chemat să fie o binecuvântare pentru popoarele din jurul lui și să primească binecuvântări din partea respectivelor popoare. Solomon a repetat chemarea în rugăciunea lui de consacrare a templului recent construit (1 Imparati 8:41-43). Atât profeții din Israel, cât și cei din Iuda au repetat această chemare în diverse moduri, după cum putem vedea în Isaia 19:23-25 și Mica 4:2-5. După ce Israel s-a întors din exil, Dumnezeu i-a reamintit din nou această chemare prin profetul Zaharia (8:20-23).

Domnul Isus a transpus în realitate această chemare și a demonstrat- o, ajungând în final să împlinească planul de mântuire prin viața, moartea și învierea Lui. După ce au petrecut câțiva ani cu Isus și au fost martori ai învierii Lui, ucenicii au fost chemați în același mod în care fusese chemat Avraam și apoi Israel, după cum citim în Matei 28:18-20. Apostolul Pavel a conștientizat și el că acea chemare care i se adresase se întemeia pe aceeași chemare adresată lui Avraam, după cum declară explicit în scrisoarea pe care le-a trimis-o creștinilor din Galatia (Galateni 3:8,9,14). Ultima apariție în Scriptură a acestei chemări se găsește în Apocalipsa 14:6, care nu este o chemare nouă, ci mai degrabă o simplă repetare a chemării inițiale din Geneza 1:26-28, care a fost retransmisă de-a lungul istoriei. Credem că această chemare finală se adresează acelora dintre noi care trăim în această perioadă a ultimelor zile ale istoriei pământului.

Prin urmare, chemarea de a trăi și a prospera, așa cum a intenționat Dumnezeu în grădina Edenului, este chemarea noastră de astăzi. Avem speranța că răspunsul la această chemare și dezvoltarea sunt posibile datorită a ceea ce a făcut Isus Hristos pe pământ și încă face pentru noi acum în ceruri. Este un privilegiu să fim parteneri cu Dumnezeu și să mergem în lumea largă pentru a împărtăși o binecuvântare, așteptândune, în același timp, la o binecuvântare din partea celor pe care îi întâlnim.

### III. Aplicație

Adeseori când aud sau proclamă în predici chemarea la misiune, oamenii o reduc la răspândirea veștii bune ca mod de informare. Fără îndoială că împărtășirea binecuvântării prezentate prima dată omenirii în grădină și transmisă prin multe canale de-a lungul istoriei implică, parțial, și împărtășirea informației. Dar chemarea este mai mult decât atât.

Când conștientizăm că această chemare adresată de Dumnezeu nouă oamenilor se întemeiază pe Geneza 1:26-28, ajungem ca, prin diferite talente și abilități, să îi atragem pe oameni la binecuvântarea de a prospera pe care o dorește Dumnezeu pentru noi. Mărturia pe care o dăm altora ar trebui să fie combinată cu prezentarea planului de mântuire, dar, în cele din urmă, viața pe care mântuirea o face posibilă va da sens chemării adresate de Dumnezeu. Prin urmare, chemarea noastră este să transpunem în realitatea vieții noastre binecuvântările lui Dumnezeu în așa fel încât oamenii să vadă și să dorească ceea ce avem noi în Dumnezeu.

Aceasta înseamnă că locul tău de muncă, cercul tău de prieteni și casa ta sunt principalele locuri în care să pui în practică în viața ta chemarea lui Dumnezeu. Deși predicarea și răspândirea de cărți au locul lor, principalul mod de împlinire a chemării adresate lui Avraam și ție presupune modul în care îți vei trăi viața zilnică în raport cu cei care nu s-au predat Domnului Isus sau nu au avut privilegiul de a-L întâlni încă. Amintește- ți însă că această chemare a lui Dumnezeu este o binecuvântare cu dublu sens. În timp ce trăiești binecuvântarea în viața ta de zi cu zi, așteaptă-te la binecuvântări care să îți revină din partea unor oameni la care nici nu te-ai gândi. 
