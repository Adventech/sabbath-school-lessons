---
title:  Material Pentru Instructori
date:  08/12/2023
---

### I. Privire generală

În cuvântarea Lui de rămas-bun înainte de a Se ridica la cer, Isus i-a însărcinat pe ucenicii Săi să Îi fie martori printre oamenii din toate „neamurile” din lume (Matei 28:19). „Neamuri” în Matei 28:19 se referă nu la popoare sau state naționale, ci la „grupuri etnice”. Un grup etnic este format din indivizi care au în comun aceeași trăire istorică, aceeași limbă, aceleași convingeri și aceeași identitate. Nu există nicio societate omenească pământeană unde Evanghelia lui Isus nu ar trebui prezentată și unde nu ar trebui să se facă ucenici pentru El. Agențiile de misiune din prima linie, precum Misiunile Globale de Frontieră și Proiectul Iosua, estimează că există aproximativ 17.446 de grupuri etnice în întreaga lume, peste 7.400 dintre ele fiind considerate neatinse de Evanghelie. Cu alte cuvinte, 42% din grupurile etnice din lume nu au comunități indigene de creștini capabile să predice Evanghelia fără ajutor extern. Aproximativ 95% din grupurile etnice cel mai puțin abordate se găsesc în Fereastra 10/40, o zonă ocupată în cea mai mare parte de populații tribale, de hinduși, de musulmani, budiști și oameni nereligioși. Unele dintre aceste grupuri etnice au acces limitat la Evanghelie sau nu au deloc. Oameni la care nu a ajuns încă Evanghelia există și în națiunile occidentale, din cauza impactului tot mai mare al secularismului.

### II. Comentariu

**Pavel: un misionar care s-a adaptat**

Studiul din această săptămână ne prezintă mărturia pe care o avem de dat oamenilor care nu au nimic sau foarte puțin în comun cu creștinii, cu convingerile și valorile creștine. Oameni cu diferite origini etnice și cu diferite apartenențe religioase trăiesc împreună și iau parte la viața publică. Datorită setului lor unic de perspective asupra lumii, acești oameni au nevoi spirituale și aspirații diferite. În această lume multireligioasă suntem chemați să ne împărtășim credința și să facem ucenici pentru Hristos. La prima vedere, această sarcină este intimidantă. Este nevoie să ieșim din zona noastră religioasă de confort, cu jargoanele și codurile noastre, și să ne reevaluăm atitudinile (stereotipurile și prejudecățile) față de oamenii cu perspective diferite de ale noastre, după care să învățăm noi abordări de evanghelizare. Și de parcă nu ar fi fost suficiente toate acestea, mulți necreștini nu privesc creștinismul cu ochi buni. Din fericire, avem în Biblie precedente de eforturi misionare prin care li s-a dus Vestea Bună unor astfel de oameni.

După convertirea lui la creștinism, Pavel a demonstrat un angajament neobosit pentru răspândirea Evangheliei tuturor popoarelor. Dar Pavel și-a abordat ascultătorii în moduri diferite, ținând cont dacă aceștia erau evrei sau neevrei. Comparând ceea ce le-a spus evreilor într-o sinagogă din Antiohia (Faptele 13:13-43) cu prezentarea Evangheliei unui public alcătuit din neevrei la Areopagul din Atena (Faptele 17:16-33), vedem că Pavel a demonstrat o mare receptivitate la situația în care se afla, precum și la publicul pe care îl avea. În Antiohia, Pavel citează Scriptura pentru a demonstra că profețiile din Vechiul Testament își găsesc împlinirea în Isus. În Atena, Pavel începe nu cu o serie de pasaje biblice, ci cu ceea ce publicul lui alcătuit din neamuri cunoștea cel mai bine: altarul închinat dumnezeului necunoscut și cuvintele propriilor poeți. Pavel folosește lucrurile cunoscute de ascultătorii Lui pentru a vorbi despre „Domnul cerului și al pământului” care a creat totul. Fără să încurajeze credințele atenienilor, Pavel îi laudă că sunt religioși. S-ar putea ca prin această declarație pozitivă despre publicul lui să fi căutat să îi capteze interesul pentru restul prezentării sale. Deși era profund tulburat de multitudinea idolilor lor, Pavel era reținut în comportament. Orice manifestare a mâniei sau acuzațiile aduse acestor oameni care nu cunoșteau sub nicio formă revelația specială a lui Dumnezeu i-ar fi răpit șansa specială de a le prezenta Evanghelia. Este important să observăm că receptivitatea lui Pavel la situațiile de viață ale atenienilor nu l-a împiedicat să îi cheme la pocăință.

Ideea de mai sus este cel mai bine ilustrată de rezultatele cercetării lui Mark Allan Powell, publicate în 2004, cu privire la impactul realităților din viața zilnică asupra citirii și interpretării Scripturii (vezi Allan Powell, „The Forgotten Famine: Personal Responsibility in Luke’s Parable of the «Prodigal Son»”, în Literary Encounters with the Reign of God, 2004). În prima fază a acestei cercetări, Powell a observat două grupe de studenți la seminar, unul din Statele Unite și celălalt din Sankt Petersburg, Rusia. Experimentul consta în a le cere studenților să citească istoria fiului risipitor din Luca 15:11-32, să își închidă Bibliile și apoi să o relateze din memorie, cu cât mai multă acuratețe. Powell a descoperit două diferențe majore în relatarea orală a acestei parabole. Pe de o parte, numai 6% dintre studenții americani și-au amintit de foametea menționată în versetul 14, în timp ce 84% dintre studenții din St. Petersburg au menționat-o. Pe de altă parte, 100% din studenții americani au accentuat risipirea averii de către fiul risipitor, în vreme ce numai 34% dintre studenții ruși și-au amintit acest detaliu. Pentru studenții americani, foametea pare să fie un detaliu suplimentar care nu adaugă nimic fundamental la poveste. Pentru că nu aveau nicio amintire recentă cu vreo foamete, toți au accentuat risipirea averii drept un comportament iresponsabil. Dar, pentru studenții ruși, care au conviețuit și interacționat cu un număr de supraviețuitori ai asediului de 900 de zile al armatei naziste asupra orașului St. Petersburg, în 1941, ce a atras o foamete ce a ucis până la 670.000 de oameni, foametea a fost un detaliu semnificativ, care a contribuit la desfășurarea acțiunii. Acest experiment este o bună ilustrare a nevoii de a ne adapta mesajul la publicul pe care îl avem, atât ca stil, cât și conținut, la fel cum a făcut Pavel cu atenienii.

**Nevoia de inovație în practica misionară**

Pe lângă contemporanii săi, Pavel era neconvențional în abordarea misiunii, mai ales în Atena. Ar putea fi descris chiar ca avangardist în privința maleabilității și adaptabilității în lucrare. În zilele noastre este nevoie disperată de calitățile lui misionare. Areopagul modern există în diferite părți și forme, în multe centre urbane. Ar putea fi piața unui oraș, un parc, un colț de stradă, un centru comercial, amfiteatrul unei universități sau o cafenea. Biserica are nevoie de membri cu daruri, talente, personalitate și creativitate corespunzătoare, care să fie înzestrați și trimiși în misiune în astfel de centre. Atât membrilor care sunt pregătiți să intre în sfere netradiționale, cât și necreștinilor interesați, ar trebui să li se încredințeze libertatea de a explora moduri noi de împărtășire a Evangheliei, chiar dacă aceste moduri par a fi la început ne-ortodoxe, adică neregulamentare.

Cerința adresată de Dumnezeu lui Avraam de a-l jertfi pe Isaac, fiul prin care Dumnezeu a promis să îl facă tatăl multor popoare, era neconvențională (Geneza 22). Răspunsul lui Elisei, „Du-te în pace!”, adresat lui Naaman, după ce acesta îi adresase două cerințe ciudate (2 Imparati 5), era un lucru cel puțin tulburător (vezi studiul de săptămâna anterioară). Că Dumnezeu i-a spus lui Isaia să umble dezbrăcat pe străzile cetății, vreme de trei ani, proclamând un mesaj cu privire la soarta aliaților lui Iuda, este iarăși un lucru foarte bizar (Isaia 20:2-4). Gândește-te la stânjeneala pe care trebuie să o fi simțit Mica atunci când Dumnezeu i-a cerut nu numai să umble dezbrăcat, ci să urle ca șacalul și să geamă ca struțul (Mica 1:8)! În lumina acestor precedente biblice, „atunci când este citită în contextul ei, Biblia oferă multe declarații și exemple care arată că Dumnezeu aprobă metodele de misiune care sunt opuse practicilor cu care ne simțim în largul nostru. Lecturarea amplă și textele clare ale Bibliei […] sugerează că Dumnezeu este mai deschis și mai creativ decât suntem noi. Dacă așa stau lucrurile, nu ar trebui să ne grăbim să condamnăm ceea ce este dificil sau incomod” (Jon Paulien, The Unpredictable God: Creative Mission and the Biblical Testimony”, în A Man of Passionate Reflection, Bruce L. Bauer (ed.), 2011, p. 85).

În loc să continuăm să arăm câmpurile misionare prin metode tradiționale, trebuie să fim flexibili, inventivi și deschiși la minte cu privire la abordări noi și chiar nefamiliare care vizează misiunea lui Dumnezeu. Misiunea se trage de la Dumnezeu și rămâne a Lui. Prin urmare, trebuie să fim dependenți de El. Cum a făcut regele Iosafat, să ne întoarcem întotdeauna la Dumnezeu, spunând: „Nu știm ce să facem, dar ochii noștri sunt îndreptați spre Tine” (2 Cronici 20:12). Dacă suntem sinceri, Dumnezeu ne va descoperi voia Sa. Poate calea Lui nu ni se va părea una convențională, la fel cum Iosafat a fost instruit să își trimită armata la război cu cântece. Dar un lucru este sigur: faptul de a face misiune și lucrare în modul lui Dumnezeu și cu puterea Lui va duce la împlinirea scopurilor Lui salvatoare de a evangheliza toate segmentele societății.

### III. Aplicație

Toți oamenii sunt influențați și limitați de supozițiile culturii lor și de perspectivele lor asupra lumii. Acest fapt important ar trebui luat în considerare atunci când prezentăm Evanghelia. Lucrarea lui Pavel ne oferă un bun exemplu de abordare a celor care nu sunt creștini. Mai jos sunt câteva principii de bază importante pentru lucrarea noastră în beneficiul celor care nu au fost expuși la Evanghelie:  

• Cultura oamenilor, cu ipotezele ei adânc înrădăcinate în perspectiva lor asupra lumii, este singurul cadru de referință pe care îl au. Nu putem confrunta oamenii cu lucruri care sunt în afara cadrului lor de referință și să ne aștepțăm să răspundă pozitiv. Prin urmare, este esențial să ținem întotdeauna cont de realitățile zilnice ale oamenilor
în fața cărora dăm mărturie.

• Trebuie să acționăm cu reținere și cu respect în atitudinea noastră față de necreștini. Putem dobândi perspective importante despre necreștini dacă le studiem sistemele de convingeri și vorbim cu ei pentru a găsi idei comune ce pot fi folosite ca puncte de legătură pentru prezentarea Evangheliei.

• Ar trebui să ne concentrăm în același timp și pe nevoile și aspirațiile publicului nostru și să arătăm cum răspunde Hristos la acestea. Nu ar trebui să ne lăsăm propriile perspective culturale să stea în calea modului în care Dumnezeu vrea să Se prezinte necreștinilor prin noi. Este important ca, în prezentarea Evangheliei, să nu presupunem că publicul nostru știe ceea ce știm noi despre Dumnezeu, că pune preț pe valori pe care punem noi preț, că înțelege conceptul de păcat la fel ca noi și că se consideră niște oameni vinovați care au nevoie de iertarea lui Dumnezeu.

• În cele din urmă, trebuie să avem grijă să nu ne diluăm mesajul în procesul de a-l adapta publicului nostru. Evanghelia este menită să conteste aspecte ale tuturor perspectivelor asupra lumii care nu sunt în acord cu Scriptura.