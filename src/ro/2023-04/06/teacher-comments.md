---
title:  Material Pentru Instructori
date:  10/11/2023
---

### I. Privire generală

În timp ce motivația este dorința sau rațiunea pentru care cineva face ceva pentru altcineva, pregătirea implică acțiunea de a aranja totul pentru a duce lucrurile la îndeplinire. Motivația vizează ceea ce ne face, ceea ce ne stimulează să acționăm. Pregătirea transformă planurile în realitate. Deși Isus și ceea ce a făcut El pentru noi ne oferă motivația pentru lucrare (Romani 5:8), El ni L-a încredințat și pe Duhul Său, făcândune astfel capabili să Îi îndeplinim voia și însărcinarea misionară (Matei 28:18-20; Ioan 14:15-31; 20:21,22).

Formularea: „Noi Îl iubim pentru că El ne-a iubit întâi” (1 Ioan 4:19) denotă o cauză și un efect, elementul care ne motivează să răspundem, să reacționăm. Când răspundem iubirii lui Dumnezeu, răspundem prin inițiativa de a proclama și a pune în practică, prin cuvinte și fapte, vestea bună că Isus este Mântuitorul și Domnul nostru. Când răspândim adevărul, așa cum apare în Cuvântul Lui, acesta va ajunge la urechi receptive și va aduce mult rod prin lucrarea Duhului. În același timp, trebuie să fim pregătiți pentru respingerea Cuvântului de către mulți, ceea ce îi va face și pe alții să își piardă speranța.

### II. Comentariu

**Dumnezeul misionar**

„Istoria misiunii lui Dumnezeu pentru o omenire pierdută este cea mai impresionantă istorie spusă vreodată. Aceasta începe [în Vechiul Testament] imediat după căderea lui Adam și a Evei și continuă de-a lungul perioadei patriarhale și a istoriei lui Israel. Evangheliile consemnează evenimentul central al misiunii lui Dumnezeu – nașterea, lucrarea, moartea ispășitoare, învierea și înălțarea lui Hristos. Istoria biblică continuă, în cartea Faptele apostolilor și în epistole, cu debutul bisericii creștine și se încheie, în Apocalipsa, cu punctul culminant apocaliptic al misiunii lui Dumnezeu. Misiunea lui Dumnezeu este narațiunea centrală a întregului canon biblic, de la Geneza la Apocalipsa” (Gorden R. Doss, Introduction to Adventist Mission, 2018, p. 1).

„Marea metanarațiune a Bibliei […] Îl arată pe Dumnezeu lucrând la un proiect complex de a readuce pământul și întregul Său cosmos la starea lor inițială, perfectă. Narațiunile din Biblie, de la Geneza la Apocalipsa, descriu aspectele proiectului misionar cosmic al lui Dumnezeu. Tema generală este aceea că Dumnezeul trinitar, suveran, îndurător și iubitor Și-a demarat misiunea și tot El o va duce la bun sfârșit” (Ibidem, p. 22). 

Astfel, istoria răscumpărării ne motivează atât să ne pregătim pentru lucrarea lui Dumnezeu, cât și să ne implicăm în ea, în istoria Lui. Ca Dumnezeu misionar, Tatălui nostru Îi pasă de alții și vrea să îi binecuvânteze prin noi; prin urmare, ne-a poruncit să mergem la toate popoarele, la toate limbile, la toate triburile și națiunile.

Așadar, de ce ne poruncește Hristos să mergem și să predicăm Evanghelia? De ce are nevoie Dumnezeu ca tu să fii motivat și pregătit să I te alături în misiune? Unele dintre aceste motive se pot găsi în cartea Passport to Mission („Pașaport pentru misiune”, 2009, p. 28-36). Iată un rezumat adaptat:

**Domnul Isus este unica sursă de viață și de salvare, iar oamenii trebuie să afle despre El**

„Cine crede în Fiul are viața veșnică, dar cine nu crede în Fiul nu va vedea viața” (Ioan 3:36).

„În nimeni altul nu este mântuire, căci nu este sub cer niciun alt Nume dat oamenilor în care trebuie să fim mântuiți” (Faptele 4:12).

„Cine are pe Fiul are viața; cine n-are pe Fiul lui Dumnezeu n-are viața” (1 Ioan 5:12).

**Domnul Isus este Fiul divin al lui Dumnezeu**

Isus nu pretinde că este doar un bun învățător (ca ceilalți lideri religioși) sau un mare conducător (ca Moise sau ca David) ori vreun fel de semizeu sau dumnezeu mai mic (așa cum găsim în alte religii). Nicio altă religie majoră nu pretinde divinitatea fondatorului ei.

Isus pretinde divinitate totală – adică, egalitate cu Dumnezeu (Ioan 8:58,59; 10:30-33).

Ucenicii lui Isus au proclamat la rândul lor fără teamă divinitatea Lui (Matei 16:14-16). Dovada pe care au oferit-o pentru afirmațiile lor era învierea (1 Corinteni 15:14-20). Dacă Dumnezeu L-a înviat pe Isus, atunci ceea ce a spus El trebuie să fie adevărat.

**Domnul Isus oferă o salvare unică – mântuirea prin har și prin credință**

„Căci prin har ați fost mântuiți, prin credință. Și aceasta nu vine de la voi, ci este darul lui Dumnezeu. Nu prin fapte, ca să nu se laude nimeni” (Efeseni 2:8,9).

Nicio altă religie din lume nu promovează o asemenea mântuire. Alte religii într-adevăr stabilesc standarde înalte, promovează un comportament moral, trâmbițează legi ale sănătății, preamăresc filozofii mărețe sau produc oameni buni. Dar aceste religii susțin și că oamenii se pot salva singuri prin ceea ce fac. Baza acestor religii necreștine este că salvarea vine prin fapte.

**Domnul Isus oferă o salvare universală – atotcuprinzătoare și exclusivă**

„Fiindcă atât de mult a iubit Dumnezeu lumea, că a dat pe singurul Lui Fiu, pentru ca oricine crede în El să nu piară, ci să aibă viața veșnică” (Ioan 3:16). 

Oferta mântuirii îi include pe toți oamenii din întreaga lume. Adevărul este că Dumnezeu vrea ca toți oamenii să audă mesajul – Vestea Bună că El oferă o salvare fără plată pe baza acestui unic Isus. În Marea Însărcinare, Isus spune clar că putem lua parte la procesul de răspândire a acestei Vești Bune.

Dacă cineva te-ar întreba de ce ești adventist de ziua a șaptea și ce te motivează pentru misiune, ce i-ai spune? Cum ne motivează să lucrăm pentru lume caracterul unic și singular al mesajului adventist de ziua a șaptea?

Deși majoritatea convingerilor adventiștilor de ziua a șaptea sunt împărtășite de unii creștini, „pachetul” complet al convingerilor adventiste de ziua a șaptea este unic printre confesiunile creștine. Iată trei convingeri care orientează ceea ce credem, modul în care suntem motivați și pregătiți, precum și modul în care ne vedem misiunea.

**Convingerea #1: Isus Hristos vine a doua oară – această venire este vizibilă, propriu-zisă și iminentă (în curând).**

Înainte de începuturile adventismului, majoritatea creștinilor fie nu credeau într-o venire propriu-zisă, fie îi micșorau importanța. Mulți dintre acești creștini erau postmilenialiști. Postmilenialiștii credeau că avea să existe un mileniu, sau o mie de ani, de pace și prosperitate, iar apoi avea să vină Isus. Căutarea și eforturile oamenilor aveau în vedere acest mileniu, nu a doua venire. Adventiștii de ziua a șaptea cred, pe baza Bibliei, că adevărata speranță a lumii nu este un mileniu pământesc, ci „fericita noastră nădejde” (Tit 2:13) în a doua venire a Domnului Isus.

Iată un rezumat al convingerilor noastre cu privire la a doua venire:

• Adventiștii de ziua a șaptea acceptă și proclamă promisiunile privind cea de-a doua venire a Domnului Isus (Ioan 14:1-3; Apocalipsa
22:7,12,20).

• Această venire este una literală, propriu-zisă (Faptele 1:11).

• A doua venire este descrisă ca fiind vizibilă (Matei 24:30; Apocalipsa 1:7).

• Toate semnele indică o venire apropiată, în curând, iminentă. Hristos a folosit cuvântul „curând” în repetate rânduri (Apocalipsa 22:7,12,20; Matei 24:4-28; Luca 21:7-28).

• Poporul lui Dumnezeu Îl va vedea pe Isus (Ioan 14:3) și va fi cu El pentru totdeauna (1 Tesaloniceni 4:17).

• Cei morți vor fi înviați (1 Tesaloniceni 4:13-16), iar credincioșii vor primi nemurirea (1 Corinteni 15:53).

• Lacrimile, durerea și moartea vor fi eliminate (Apocalipsa 21:3,4).

Acest mesaj este important pentru misiunea noastră de astăzi, pentru că mulți trebuie să audă Vestea Bună a fericitei noastre speranțe. Cea mai mare dificultate cu care ne confruntăm însă este lumea necreștină. Milioane, dacă nu miliarde de musulmani, hinduși, budiști și adepți ai religiilor tradiționale nu au auzit niciodată de această speranță. Trebuie să le-o aducem la cunoștință. Domnul vrea ca ei să audă despre venirea Lui.

**Convingerea #2: Dumnezeu Își cheamă credincioșii la ascultare din iubire și la ucenicie serioasă.**

În lumina venirii Domnului Isus, trebuie să facem pregătiri serioase. Ucenicia în deplină credincioșie și ascultare este importantă. Adventiștii au crezut dintotdeauna că Isus este Mântuitorul nostru. Am accentuat întotdeauna că adevărata credință se manifestă prin faptul de a-L face pe Isus și Domn al nostru. Oamenii salvați de Isus ar trebui cu bucurie să Îl facă Domn și cu recunoștință să Îl urmeze. Noi credem că atât Evanghelia, cât și legea lui Dumnezeu sunt vitale și merg armonios mână în mână ca două vâsle ale unei bărci. Legea ne conduce la Hristos și ne slujește drept standard. Isus ne eliberează de condamnarea legii, iar Duhul Său scrie legea în inima noastră. De aceea, adventiștii:

• Sprijină toate Cele Zece Porunci, inclusiv neglijata poruncă a patra, despre Sabat, crezând că Domnul Isus a dat-o la creație (Geneza 2:2), a repetat-o în Cele Zece Porunci (Exodul 20:8-11) și tot El a întărit-o în timpul lucrării Sale (Marcu 2:27). 

• Cred că Sabatul este un simbol viu al puterii creatoare a lui Dumnezeu (Geneza 2:2; Exodul 20:8-11), al harului mântuitor (Exodul 20:2; Deuteronomul 5:12-15) și al odihnei finale în baza răscumpărării din cer (Evrei 4:1-11, în special versetul 9).

• Acceptă stăpânirea lui Hristos în toate domeniile vieții, inclusiv în căsătorie și familie, îmbrăcăminte, relaxare, alimentație etc. (Efeseni 5:21 – 6:4; Filipeni 4:8,9; 1 Corinteni 6:19,20; 1 Timotei 2:8-10).

Într-o lume marcată de nesocotirea oricăror standarde de moralitate și decență, creștinismul adventist ar trebui să promoveze o viață sfântă. Într-o lume în care graba și agitația duc la niveluri ridicate de stres, creștinii care se află sub stăpânirea lui Isus pot găsi bucurie și odihnă în Sabat. Aceștia ar trebui să demonstreze în viața lor atât puterea salvatoare, cât și domnia lui Hristos.

**Convingerea #3: Dumnezeu restaurează în credincioși plinătatea vieții în Hristos.**

Creștinii nu ajung în ceruri ca suflete lipsite de trup. A doua venire readuce totul la viață. Credincioșii ar trebui să se pregătească pentru a doua venire ca oameni întregi. Dumnezeu vrea să ne facă iarăși oameni întregi. Mântuirea vizează fiecare parte din viața și ființa noastră. Isus vrea să trăim vieți complete, depline. În Ioan 10:10, El spune: „Eu am venit ca oile să aibă viață, și s-o aibă din belșug.” Motivația și pregătirea noastră pentru lucrare sunt necesare mai mult ca oricând într-o lume care este bolnavă, stăpânită de dependențe și care trăiește în ignoranță, o lume care are nevoie disperată de mesajul Domnului Isus, Cel care este preocupat și acționează în toate domeniile vieții noastre. O lume pe moarte are nevoie de speranța unei vieți noi trăite la maximum prin harul și puterea lui Dumnezeu.

### III. Aplicație

Credinciosul așteaptă a doua venire a lui Isus studiind Cuvântul lui Dumnezeu și intonând imnuri de laudă în părtășie cu trupul lui Hristos (biserica), în timp ce se pregătește să slujească omenirea. Nu ar trebui să existe nicio clipă de inactivitate, niciun moment de pierdut, fiecare moment fiind folosit pentru pregătirea și implicarea în misiunea lui Dumnezeu. Noi mergem înainte încrezători în făgăduințele Lui. „Să nu obosim în facerea binelui, căci, la vremea potrivită, vom secera, dacă nu vom cădea de oboseală” (Galateni 6:9).

Cum ar arăta viața noastră dacă am pune în practică gândurile din paragraful de mai sus? Putem fi motivați și pregătiți prin ascultarea Cuvântului lui Dumnezeu? Explică. Angajarea în slujirea lui Dumnezeu ne pregătește pentru misiune? Discutați.

Crezi cu adevărat că Isus este singurul Fiu al lui Dumnezeu, Cel care ne oferă binecuvântarea minunatei mântuiri, care este un dar? Dacă da, de ce? Te-a motivat acest mesaj și a produs o schimbare decisivă în viața ta? Dacă da, cum? Cum a afectat acest mesaj misiunea primilor ucenici? Cum a afectat și cum ar trebui să afecteze misiunea ta?

Ne-am prezentat noi întotdeauna, ca biserică, mesajul nostru unic referitor la Isus într-un mod care să ne motiveze să facem misiune? Explică. Ce mai putem face pentru a ne pregăti și îmbunătăți în acest domeniu?

