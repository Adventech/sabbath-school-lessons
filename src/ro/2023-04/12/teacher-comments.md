---
title:  Material Pentru Instructori
date:  22/12/2023
---

### I. Privire generală

Cartea Estera este unică, din mai multe motive. Unul dintre acestea este lipsa referirii explicite la Dumnezeu. Nicăieri în parcursul narativ nu este menționat Dumnezeu – nici de către personajele iudaice, eroii povestirii, nici de către cei care nu sunt iudei. Totuși, în ciuda acestei ciudățenii, cartea constituie o valoroasă sursă de înțelepciune pentru cei care Îl urmează pe Isus și doresc să le împărtășească altora experiențele lor cu Dumnezeu, într-o lume în care nu mulți sunt deschiși la exprimări explicite ale credinței.

Adeseori când se gândesc la misiune sau discută despre aceasta, oamenii din biserică se gândesc la acțiuni religioase în mod explicit, fie că este vorba de întâlniri de evanghelizare, de distribuirea de cărți religioase, de organizarea de studii biblice sau de alte modalități de evanghelizare. Aceste lucruri necesită un oarecare nivel de libertate și de legătură cu comunitatea pentru a genera o transformare semnificativă. Cum rămâne însă cu locurile în care statul nu permite activități religioase? Cum rămâne cu zonele în care oamenii sunt complet dezinteresați de astfel de activități? Adeseori, biserica ignoră acest gen de medii. Dar locurile care intră în această categorie găzduiesc o mare parte din populația lumii. În această săptămână, din perspectiva Esterei și a lui Mardoheu, vom vedea că Dumnezeu dorește să fim creativi în mărturia noastră, chiar și în locuri și spații care se opun lucrării misionare deschise.

### II. Comentariu

Istoria de viață a Esterei și a lui Mardoheu, foarte asemănătoare cu cea a lui Daniel și a lui Iosif, le aduce aminte urmașilor lui Dumnezeu că nu trebuie să fie pastori sau lideri religioși pentru a sluji misiunii lui Dumnezeu. Aceste relatări sunt în Scriptură pentru a demonstra că, prin intermediul serviciului public, al oficialilor guvernamentali și al altor agenții de stat, poporul lui Dumnezeu poate sluji și avea un impact asupra societății astfel încât să îi atragă pe oameni la iubirea lui Dumnezeu.

În cazul Esterei și al lui Mardoheu, ei au putut să salveze viața a mii de oameni, fiind fideli valorilor și înțelepciunii transmise de strămoșii lor evrei. Adeseori când citim povestiri biblice, trecem peste detalii, nerecunoscând întotdeauna tensiunea care caracterizează unele situații, cum ar fi cazul Esterei și al lui Mardoheu. Ei se confruntau cu o situație extraordinar de stresantă și de precară. În contextul lor, predicarea sau implicarea în activități misionare directe nu ar fi slujit misiunii generale a lui Dumnezeu, care era aceea de a atrage oamenii în relații caracterizate de iubire. Ei nu aveau nevoie decât de curajul de a lua poziție de partea vieții în fața morții. S-au situat de această parte într-un context în care erau membrii unui grup minoritar, subapreciat în imperiu. Cu toate acestea, prin influența lui Dumnezeu și dispoziția Esterei și a lui Mardoheu de a lua decizii înțelepte în raport cu planul general al lui Dumnezeu pentru omenire, împărăteasa și tatăl ei adoptiv au putut lua parte la un moment istoric recunoscut și azi prin paginile Bibliei și prin tradiția sărbătorii evreiești Purim (Estera 9:18-32).

Mulți dintre cei care citesc acest ghid de studii biblice trăiesc în locuri unde se bucură de o mare libertate religioasă și unde nu trebuie să își facă griji că viața le-ar fi amenințată dacă și-ar face cunoscută credința. Alții, de pretutindeni din lume, nu se bucură de acest lux. Mulți urmași ai lui Isus trăiesc în prezent în situații unde o credință deschisă față de Dumnezeu i-ar face să ajungă în închisoare sau ar pune în pericol viața lor și a familiilor lor. În ciuda acestui pericol, unii dintre acești oameni lucrează în mod activ în locuri unde au o oarecare influență. Dumnezeu îi cheamă să își trăiască credința în moduri care multora dintre noi nu ni s-ar părea activități misionare. Este posibil ca cea mai bună cale prin care acești oameni Îi pot sluji lui Dumnezeu să fie evitarea exprimării deschise a credinței lor. În schimb, lucrarea lor tăcută, din umbră, influențează modul în care oamenii sunt tratați, ajutându-i să se dezvolte. Această misiune nu este mai puțin importantă decât prezentările explicite ale Evangheliei pe care alții le fac în situații în care au mai multă libertate. Curajul necesar pentru a dovedi credință în situații în care nu o poți dovedi în mod deschis este adeseori remarcabil. Numai pe noul pământ vom cunoaște impactul pe care astfel de oameni l-au avut asupra a nenumărate vieți din întreaga lume.

Mai există o altă lecție misionară de însușit din istoria Esterei și a lui Mardoheu. Estera și Mardoheu nu erau teologi sau pastori titrați. Erau oameni de rând care ajunseseră în poziții importante în imperiul din acea perioadă (Estera 2:7). Nu aveau nici cea mai vagă idee cu privire la importanța rolurilor lor. Din text reiese clar că atât Estera, cât și Mardoheu acționau și trăiau cu integritate (Estera 2:19-23; 4:15-16). În ciuda provocărilor pe care viața li le-a scos în cale, au rămas lucrători dedicați ai lui Dumnezeu și și-au creat o reputație prin sârguința și onestitatea lor (Estera 6). Drept rezultat, când activitățile oamenilor din jurul lor (în mod special ale lui Haman și ale slujitorilor săi) s-au concretizat într-o conspirație la adresa lor, reputația lor a devenit crucială pentru supraviețuire.

Dacă Estera sau Mardoheu nu ar fi fost în mod constant oameni responsabili care să le slujească celor din jurul lor cu integritate, acest fragment de istorie ar fi fost foarte diferit. Integritatea lor le-a oferit postura din care să poată cere favoruri și să vorbească deschis într-o chestiune de viață și de moarte (Estera 5:8; 7:3,4). Și la momentul acela nu au fost doar auziți, ci și ascultați (Estera 8).

În aceasta constă lecția pentru noi astăzi. Majoritatea urmașilor lui Isus Hristos nu sunt angajații Bisericii Adventiste de Ziua a Șaptea. Chiar și mai puțini ocupă posturi precum cel de pastor, de profesor sau de capelan. Cu toate acestea, potrivit istoriei Esterei și a lui Mardoheu, adeseori nu lucrătorii oficiali sunt cei care au cea mai mare influență într-o comunitate. De obicei, un membru obișnuit al bisericii, care poate lucra în companii seculare sau în administrația publică, are cel mai mare potențial misionar. Nu trebuie să subestimăm niciodată rolul pe care relațiile noastre cu oamenii îl pot avea pe termen lung. Istoria misiunii lui Dumnezeu este plină de episoade, multe nespuse, care amintesc de situația Esterei și a lui Mardoheu. Deși s-ar putea să nu se afle în posturi cu atât de multă influență ca acela al Esterei și al lui Mardoheu, majoritatea urmașilor lui Isus se află în continuare în spații în care pastori și alți angajați ai bisericii nu au acces.

În acele locuri, reputația de a dovedi un nivel înalt de integritate și minuțiozitate în îndeplinirea sarcinilor îi va atrage pe oameni în relații marcate de respect, care creează multe oportunități de influență. Uneori nu este nevoie de referiri explicite la Dumnezeu pentru a-i atrage pe oameni la viața pe care El o dorește pentru întreaga omenire. Este esențial să ne amintim de această realitate și să le amintim de ea și celor din jurul nostru.

Dacă s-ar aduna toate pasajele din Biblie despre urmașii credincioși ai lui Dumnezeu, s-ar descoperi cât de multe dintre acele povești de viață sunt despre oameni obișnuiți care își trăiesc viața în condiții normale. Biblia demonstrează că misiunea lui Dumnezeu este pentru toți oamenii și că fiecare poate lua parte la această misiune. Nu este neapărată nevoie ca cineva să își lase în urmă cariera într-un domeniu care nu este lucrare bisericească. De fapt, în majoritatea cazurilor, este nevoie ca oamenii să își perceapă locul de muncă drept câmpul lor misionar. Această perspectivă nu necesită întotdeauna evanghelizarea explicită a colegilor de serviciu. Adeseori înseamnă ca angajații credincioși să lucreze cinstit, să fie integri, lăsând ca relațiile care se formează dintr-o astfel de abordare să se dezvolte natural. Există marea posibilitate ca aceia care implementează o astfel de abordare să se găsească periodic în situații care necesită curaj și decizii cu un impact nu doar asupra lor înșiși. Viața trăită într-o relație cu Dumnezeu îi va pregăti pentru astfel de situații.

### III. Aplicație

Biserica trebuie să se roage în mod regulat pentru cei care trăiesc în locuri unde o aderare deschisă la credință este periculoasă. Biserica ar trebui să se roage ca Dumnezeu să le ofere celor aflați în astfel de locuri curajul de a-și trăi credința prin exprimări corespunzătoare cadrului în care se află. Biserica ar trebui să mijlocească în mod regulat la tronul harului pentru cei care sunt lipsiți de libertate, rugându-se ca, oarecum prin influența lor, cei din jur să aibă parte de un crâmpei din iubirea lui Dumnezeu și viața pe care El o dorește pentru întreaga omenire. De mare folos ar fi punerea deoparte în biserică a unei săptămâni din fiecare lună pentru rugăciune care să fie mai clar dedicată acestor scopuri.

Împreună trebuie să îi încurajăm în mod inovativ pe toți urmașii lui Dumnezeu care nu sunt angajați oficiali ai bisericii. Trebuie să le recunoaștem slujirea prin diferitele căi de influență pe care le au. Biserica ar trebui să investească și în pregătire care să se concentreze pe ajutarea membrilor bisericii să vadă cum lucrarea lor poate fi misionară fără a necesita neapărat mărturie explicită. Conferința Generală are resurse și angajați care concep și apoi implementează abordarea de tipul „facerii de corturi”, putând asigura instruire în această direcție. Căutarea de moduri elaborate în care membrii, la locul lor de muncă de zi cu zi, pot fi orientați spre misiune ar schimba drastic modul de răspândire a Evangheliei în jurul lumii.