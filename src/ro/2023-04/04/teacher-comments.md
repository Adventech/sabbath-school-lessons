---
title:  Material Pentru Instructori
date:  27/10/2023
---

### I. Privire generală

Săptămâna trecută, studiul s-a concentrat asupra chemării lui Dumnezeu adresate ființelor umane de a se uni cu El pentru a împărtăși lumii iubirea Sa. Această misiune și-a avut obârșia la creație și a fost repetată de-a lungul Scripturii. Studiul din această săptămână pune accentul pe participarea la misiunea lui Dumnezeu. Începe cu o chemare, dar nu se încheie aici; fără acțiunea de participare, chemarea nu ar avea mare sens.

În 1 Ioan 4:8 este descrisă dragostea lui Dumnezeu. Aceeași epistolă a lui Ioan declară că aceia care au fost martori la iubirea lui Dumnezeu vor împărtăși acea iubire cu restul lumii. Dacă ceea ce oamenii împărtășesc nu este o demonstrație de iubire, atunci nu este parte din misiunea lui Dumnezeu și nu ar trebui împărtășit deloc. Mai jos sunt câteva exemple de răspândire a iubirii lui Dumnezeu care ne pot demonstra ce înseamnă să împărțim astăzi iubirea lui Dumnezeu cu cei din jurul nostru care nu au avut încă parte pe deplin de iubirea Lui.

### II. Comentariu

Cel mai bun loc de a începe studiul despre împărtășirea dragostei lui Dumnezeu sunt evangheliile. Când Dumnezeu S-a întrupat pe pământ sub forma persoanei lui Isus din Nazaret, întruparea Lui a fost un exemplu profund de iubire. Deși, evident, niciunul dintre noi nu poate imita întruparea, suntem chemați să urmăm exemplul stabilit de Isus, în special modul în care S-a raportat la oameni și Și-a demonstrat iubirea. Chiar și la o citire fugitivă a evangheliilor ies repede în evidență teme repetate care Îl descriu pe Isus. Aceste teme ne ajută să evaluăm modul în care împărtășim iubirea lui Dumnezeu.

Domnul Isus manifesta compasiune atât față de indivizi în nevoie, cât și față de mulțimi întregi de oameni. Uneori această compasiune L-a făcut să atingă o persoană pentru a o vindeca (Luca 5:12,13), alteori L-a făcut să hrănească o mulțime într-un mod inovator (Ioan 6:1-14), iar alteori a luat forma unui cuvânt sau a unei povestiri pline de bunătate (Matei 19:14). În misiunea lui Dumnezeu, compasiunea și acțiunea de împărtășire sunt inseparabile. Dacă, după ce medităm la acest aspect, nu găsim multe momente de compasiune în viața noastră sau în activitățile bisericii noastre, trebuie să reevaluăm cum – sau chiar dacă – luăm parte la misiunea lui Dumnezeu.

Isus i-a căutat pe oamenii care erau deschiși la primirea unei binecuvântări. Când luăm parte la misiunea lui Dumnezeu, ar trebui să urmăm exemplul Lui. Este privilegiul nostru să Îi căutăm pe cei din comunitatea noastră care sunt neglijați și să le împărtășim într-un mod inovator dragostea lui Dumnezeu pentru ei. Acest tip de slujire înseamnă să călcăm pe urmele Domnului Isus și să dăm curs dorinței Sale așa cum se arată în Matei 25:31-46. Isus a căutat întotdeauna să repare relațiile afectate și Și-a petrecut majoritatea timpului de pe pământ refăcând legături distruse. Deși cu toții suntem păcătoși, cei care au avut parte de iubirea și iertarea Lui au față de restul lumii datoria de a demonstra această iubire și iertare. Această demonstrare face parte din misiunea lui Dumnezeu. Cercetătorii au dezbătut adeseori dacă principala preocupare a lui Isus a fost lucrarea printre evrei sau pentru întreaga lume. Unii argumentează că, întrucât Isus Și-a petrecut cea mai mare parte a timpului cu evreii și le-a spus ucenicilor Săi să facă la fel, cel puțin atâta vreme cât a fost cu ei evreii au fost principala Lui preocupare (Matei 15:24). Există un oarecare adevăr în această idee, însă există numeroase ocazii în care Dumnezeu a demonstrat că iubirea Lui nu era doar pentru evrei. De câteva ori a citat fragmente din Vechiul Testament care evidențiau credința unor oameni care nu erau iudei, precum văduva din Sarepta, Naaman și împărăteasa din Seba (Luca 4:24-27; Matei 12:42). Isus a petrecut timp în afara Iudeei cu oameni care nu erau iudei, inclusiv câteva nopți într-un oraș samaritean (Ioan 4:40) și o vizită în regiunea Tirului și a Sidonului (Marcu 7:24), pe lângă cea din regiunea Decapolis, unde locuiau neevrei (Marcu 7:31-36).

Isus a transpus în fapte o misiune și o iubire care au pus la încercare gândirea îngustă a multora din poporul Său din vremea aceea. Prin acest tip de iubire și de misiune, El a pregătit scena pentru ceea ce avea să urmeze după moartea, învierea și înălțarea Sa. Isus Se aștepta ca aceia care Îl urmaseră cât timp a fost El pe pământ să aibă parte de iubirea Sa într-un mod care să îi facă să o transmită restului lumii. În acest context al trăirii iubirii a adresat Domnul bine cunoscuta chemare din Matei 28:18-20, însărcinându-i pe ucenicii Săi să se ducă în lume. Această însărcinare nu a fost o simplă chemare la misiune, ci o chemare la a-i învăța pe alții, a face ucenici și a împărtăși iubirea lui Dumnezeu de care fiecare ucenic avusese parte în mod personal. Nu suntem chemați să participăm la misiunea lui Dumnezeu înainte să fi avut șansa să Îl cunoaștem pe Dumnezeu și să experimentăm personal iubirea Sa. Numai atunci avem ceva demn de împărtășit.

O altă parte importantă din Scriptură utilă în ce privește împărtășirea Dumnezeului iubirii este cartea Faptele apostolilor. Deși în cele mai multe traduceri regăsim această carte cu titlul „Faptele apostolilor”, ar fi mai corect să o numim Faptele Duhului Sfânt. Această carte redă din plin parteneriatul dintre Duhul Sfânt și agenții umani. La fel ca în evanghelii, găsim oameni care au avut o experiență minunată cu Isus și care nu doresc să țină acea experiență doar pentru ei înșiși, așa că primesc putere de la Duhul Sfânt să răspândească această iubire cât mai mult și cât mai departe.

După cum am menționat într-un studiu anterior, misiunea este întotdeauna un drum cu două sensuri, unde cei implicați pot învăța câte ceva unii de la alții. Cartea Faptele ne amintește că noi ca oameni nu ținem locul lui Dumnezeu. Dumnezeu, prin Duhul, merge pretutindeni înaintea noastră. Acest adevăr biblic are câteva implicații la care ar fi înțelept să luăm aminte.

**În primul rând**, dacă Duhul merge înaintea noastră, ar trebui să ne așteptăm să vedem o oarecare manifestare a Duhului când ajungem la destinație. Petru a avut parte de această realitate la întâlnirea lui cu Corneliu (Faptele 10; 11:1-18). Ca urmare, Petru și-a dat seama nu doar că Dumnezeu era deja acolo la sosirea lui, dar și că el avea câte ceva de învățat de la Corneliu despre iubirea lui Dumnezeu. În multe privințe, episodul cu Petru și Corneliu este în aceeași măsură despre progresul continuu al lui Petru în înțelegerea lui Dumnezeu, cât este despre Corneliu și familia lui. Când ieșim să luăm parte la misiunea lui Dumnezeu, nu ar trebui să mergem cu îngâmfare, de parcă nu am avea nimic de învățat de la cei care vin la noi în căutarea luminii. Mai degrabă, să ieșim așteptându-ne să Îl vedem pe Duhul deja la lucru în moduri la care putem lua și noi parte!

**În al doilea rând**, avem ceva de împărtășit. Deși este acolo înaintea noastră, Duhul lucrează împreună cu noi. Fiecare dintre noi are o istorie sau o mărturie unică despre parcursul lui cu Isus Hristos. Istoriile noastre trebuie împărtășite. În acest mod, prin experiențele personale relatate, s-ar putea să trezim în inima cuiva o nouă înțelegere cu privire la Dumnezeu sau o nouă dorință de a-L urma pe Mântuitorul. Aceste noi dorințe și noi înțelegeri din inima oamenilor sunt generate de faptul că noi, prin vorbe și prin fapte, am demonstrat iubirea lui Dumnezeu. Pentru că relațiile sănătoase sunt esența a ceea ce dorește Dumnezeu pentru noi, deseori El Își amână sau Își limitează descoperirea, până când un urmaș al Său va fi prezent pentru a împărtăși vestea bună. Prin urmare, este de datoria noastră să recunoaștem acest privilegiu, să ne rugăm și să ne armonizăm cu cei cu care Dumnezeu lucrează deja, căutând să le vorbim altora despre Dumnezeu cu fiecare ocazie.

### III. Aplicație

Deși liderii bisericii încearcă deseori să îi motiveze pe oameni pentru misiune, este esențial să recunoaștem că există câteva lucruri simple pe care fiecare dintre noi le poate face pentru a se evalua pe sine și biserica sa locală în ce privește capacitatea de implicare în lucrarea lui Dumnezeu. Aceste lucruri simple, realizate în mod conștient, ne pot transforma radical în direcția adoptării unei atitudini umile și a unor schimbări în biserică ce ne vor face să ne concentrăm mai mult pe nevoile lumii.

La nivel individual, trebuie să ne facem timp periodic pentru meditație personală. Acest act necesită o mare sinceritate față de noi înșine, lucru cu care toți ne luptăm în mod regulat. Fiecare dintre noi trebuie să se întrebe: „Am simțit la nivel personal iubirea lui Dumnezeu în ultima vreme? Dacă nu am simțit-o, de ce nu?” Dacă ai simțit-o, pune-ți următoarea întrebare: „Împărtășesc lumii iubirea pe care o trăiesc?” Aceste întrebări simple, formulate cu sinceritate, pot dezvălui multe.

La nivel de comunitate, biserica își poate pune aceleași întrebări. „Este biserica un loc în care comunitatea Îl experimentează pe Dumnezeu? Și, dacă Dumnezeu este experimentat în comunitate, împărtășește biserica acea realitate cu societatea mai largă din jurul ei?” Odată făcut un bilanț al situației, biserica poate face planuri pentru a înainta fie spre experimentarea lui Dumnezeu în moduri noi, fie spre împărtășirea activă a ceea ce a experimentat, cu comunitatea mai largă.

Este esențial să ni se aducă aminte în mod periodic (prin predici, povestiri pentru copii, cărți și articole) care sunt nevoile lumii. Mare parte din ce a făcut Domnul Isus cu ucenicii Săi Dumnezeu face cu noi în ziua de azi. El dorește ca noi să fim cetățeni globali care gândesc dincolo de propriile nevoi. Ar trebui să ne dorim ca Dumnezeul iubirii să fie împărtășit cu întreaga omenire și ar trebui să căutăm în mod activ modalități de a face posibil lucrul acesta. În unele cazuri, acest adevăr înseamnă redirecționarea unora dintre resursele financiare pentru o lucrare anume. În alte cazuri, acest adevăr înseamnă a răspunde unei chemări din partea lui Dumnezeu care implică poate mutarea într-un loc nou, fie în aceeași țară, fie în jurul globului. De ce? Pentru că Dumnezeu ne-a cerut fiecăruia să ne împărtășim experiența proprie și talanții cu oameni care au nevoie disperată să vadă o demonstrație a iubirii lui Dumnezeu. Indiferent ce te cheamă Dumnezeu să faci, nu uita că ar trebui să rămâi deschis în fața posibilității de a primi tu însuți binecuvântări în timp ce Îl împărtășești pe Dumnezeu altora și că El este deja prezent înaintea ta.
