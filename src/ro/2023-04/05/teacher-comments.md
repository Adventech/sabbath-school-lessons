---
title:  Material Pentru Instructori
date:  03/11/2023
---

### I. Privire generală

Studiile din săptămânile anterioare au evidențiat faptul că misiunea provine din inițiativa lui Dumnezeu și că Dumnezeu ne cheamă în lucrare. În această săptămână accentul cade pe realitatea faptului că unii care au avut o experiență cu Dumnezeu evită chemarea la misiune și privilegiul de a-și prezenta experiența plină de iubire pe care au avut-o.

La un moment dat, toți oamenii care au avut o experiență cu Dumnezeu se vor confrunta cu ispita de a evita să o împărtășească altora. Cel mai bine este să recunoaștem cu umilință această realitate, în loc să presupunem că numai alții se confruntă cu această tentație. După ce am recunoscut că ne confruntăm cu această ispită, este mai ușor să facem pași conștienți pentru a ieși din această zonă de evitare și a intra într-un spațiu mai sănătos de împărtășire a iubirii lui Dumnezeu cu alții.

În definitiv, scuzele de evitare a misiunii sunt ispite ale diavolului, care dorește ca nimeni să nu audă sau să aibă parte de bunătatea lui Dumnezeu. Prin urmare, evitarea misiunii nu este doar o evitare a datoriei, ci o oportunitate ratată de a-i atrage pe alții la o umblare cu Dumnezeu mai profundă și mai împlinitoare sufletește și la o viață mai bogată. Secțiunea următoare descrie două moduri posibile în care scuzele sunt folosite pentru evitarea misiunii. Aceste scuze nu sunt singurele, dar sunt două dintre cele mai importante. Primul exemplu este oferit de ucenici în grădina Ghetsimani. Al doilea exemplu este istoria lui Iona.

### II. Comentariu

**Ghetsimani**

Când Se apropia de ultimele Sale ore pe pământ, înainte de arestarea, procesul și moartea Sa, Domnul Isus i-a dus pe ucenici în grădina Ghetsimani să se roage. El le-a cerut celor trei ucenici care Îi erau cei mai apropiați să se roage cu El și să stea treji câtă vreme El avea să Se roage, pentru că povara a ceea ce I se întâmpla era grea. Isus avea nevoie disperată de mângâierea prietenilor în acele împrejurări (Matei 26:36-45).

Din nefericire, ucenicii, care Îl iubeau sincer pe Domnul și Îl considerau un Prieten drag, nu au putut să Îi îndeplinească cerința și au adormit. Această neglijență s-a întâmplat de două ori; ucenicii au lăsat garda jos și au lăsat somnolența să stea în calea împărtășirii poverilor Domnului lor. Înainte ca ei să aibă șansa de a îndrepta situația, Isus a fost arestat și luat din mijlocul lor (Matei 25:47-56). Astfel, aceasta a devenit o șansă ratată de ucenici de a-I sluji Celui pe care Îl iubeau atât de mult.

Problema în această situație nu era că ucenicii nu se bucuraseră niciodată de iubirea lui Isus. Până la momentul acela avuseseră nenumărate dovezi ale iubirii Lui pentru ei. Nu era vorba nici despre faptul că se îndepărtaseră de El. La urma urmei, erau acolo, cu El, în grădină. Cu toate acestea, se instalase între ei delăsarea. Ucenicii nu puteau înțelege că era crucial să stea treji și să se roage pentru Hristos în acel moment critic. Ei au ratat șansa de a împărtăși dragostea Tatălui cu Cel care îi învățase atât de multe despre dragoste.

Din păcate, și noi ne facem adeseori vinovați de aceeași delăsare și neglijență. Avem experiențe frumoase cu Isus. Și suntem urmași declarați ai Lui. Dar în realitate, dacă ne uităm cu mai multă atenție, mulți dintre noi am ajuns delăsători în credința noastră. Această delăsare ne cuprinde adesea în mod subtil. Când medităm la propria viață s-ar putea să ne dăm seama că nu îi iubim pe ceilalți în moduri tangibile. La fel ca ucenicii, știm că Domnul Isus este bun și vrem să fim cu El, dar cădem într-o stare de somnolență spirituală și pierdem oportunități de a împărtăși iubirea lui Dumnezeu unei lumi disperate. Trebuie să ne reamintim unii altora, cu respect, să stăm treji și să fim întotdeauna gata să răspândim într-o lume aflată în suferință iubirea de care am avut parte.

**Iona**

A doua scuză pe care o găsim pentru a evita misiunea ia forma șanselor ratate, după cum se poate observa în istoria lui Iona. Acest tip de scuză diferă de neglijența și delăsarea manifestate de ucenici în Ghetsimani. Dar predomină în aceeași măsură. Episodul cu Iona exemplifică această scuză. Deși relatarea este una complexă, cartea Iona este, din multe puncte de vedere și în esență, o istorie a oportunităților ratate.

Iona Îl cunoștea pe Dumnezeu și prorocea în numele Lui în Israel înainte de a primi chemarea de a merge la Ninive (2 Imparati 14:25). Dar misiunea lui profetică anterioară fusese întotdeauna printre israeliți și implica lucruri încurajatoare pentru Israel. Lucrarea lui Iona nu implicase rostirea de profeții printre vrăjmașii lui Israel. Când citești cartea Iona, observi că acestuia îi era destul de greu să iubească oameni care nu proveneau dintr-un mediu evreiesc.

Găsim în cartea Iona două importante oportunități ratate. Prima s-a petrecut pe corabia pe care Iona a luat-o pentru a fugi de Dumnezeu. În timpul furtunii, Iona era înconjurat de corăbieri care se închinau altor zei. Cu toate acestea, în timpul furtunii aceștia l-au implorat pe Iona să se roage Dumnezeului său în speranța că mijlocirea lui avea să schimbe dramatic lucrurile (Iona 1:6). Iona nu s-a rugat. Soluția lui a fost aceea de a comite suicid asistat (Iona 1:12). În această etapă, Iona nu știa că un animal marin avea să îi salveze viața, așa că le-a cerut marinarilor să îl arunce peste bord ca să moară.

Corăbierii, care aveau inimi mai miloase decât Iona, au refuzat la început, până când au rămas fără opțiuni (Iona 1:13). (Adu-ți aminte din lecția precedentă de dispoziția de a beneficia de binecuvântări din partea celor pe care îi întâlnești.) Furtuna s-a oprit când Iona a fost aruncat de pe corabie. Drept rezultat, corăbierii au adoptat un nou dobândit respect față de Dumnezeul lui Iona. Problema era că Iona ratase șansa de a se ruga lui Dumnezeu în loc să propună o soluție omenească. Această șansă ar fi însemnat pentru marinari să înțeleagă mai bine cine este Dumnezeu.

A doua șansă ratată a venit după ce Iona a predicat în Ninive. Poporul a acceptat mesajul lui Iona și s-a pocăit. Dar Iona era de negăsit. El urcase pe un deal din apropiere, sperând să vadă distrugerea cetății Ninive (Iona 4:5). Când lucrul acesta nu s-a întâmplat, Iona s-a înfuriat pe Dumnezeu (Iona 4:1). Iona exprimă apoi adevăratul motiv pentru care a evitat misiunea lui Dumnezeu: știa că Dumnezeu este o Ființă iubitoare și miloasă și cel mai probabil avea să îi ierte pe niniveni (Iona 4:2). Cunoscând acest adevăr biblic, Iona nu a vrut să pornească în misiune la niște oameni pe care nu îi plăcea, pentru că nu voia ca ei să aibă parte de bunătatea lui Dumnezeu.

Cartea Iona este singura carte din Biblie care se încheie cu o întrebare (Iona 4:11). Întrebarea este una directă. Dumnezeu îl întreabă pe Iona: „De ce nu poți să îi iubești pe oameni așa cum îi iubesc Eu?” Pentru că a refuzat să își iubească vrăjmașii, Iona se afla în afara cetății când ar fi trebuit să fie înăuntru, ajutându-i pe locuitorii din Ninive să facă următorii pași în relația lor cu Dumnezeu. Refuzul lui Iona s-a transformat într-o șansă ratată.

Scuzele lui Iona proveneau din ceea ce astăzi numim **etnocentrism, prejudecată și rasism** (etnocentrismul este tendința de a considera că propriul popor și valorile lui sunt superioare celor ale altor popoare – n.red.). Iona avusese parte de iubirea lui Dumnezeu în viața lui și știa că Dumnezeu era milos, dar nu putea să treacă peste sentimentele lui de mândrie națională. Întrucât se credea mai bun decât alții, nu era dispus să plece în misiune așa cum dorea Domnul. Ce istorie tristă! Cu toate acestea, putem continua să învățăm din ea astăzi.

Întrebarea de la sfârșitul cărții Iona este una de adresat nouă înșine și bisericii noastre. Demonstrăm noi iubire pentru comunitățile din jurul nostru, mai ales pentru cei care arată diferit de noi sau care vin din alte părți ale lumii? Mult prea des am auzit conversații în biserică sau la Școala de Sabat care scot la iveală prejudecăți și atitudini etnocentrice dăunătoare. Aceste atitudini sunt adeseori însoțite de scuze în legătură cu motivul pentru care anumite categorii de oameni nu intră în raza noastră de misiune. O asemenea gândire nu este diferită de cea a lui Iona.

Iona nu și-a dat seama că manifestarea lui Dumnezeu de iubire și compasiune față de alții ar trebui să ne aducă aminte că El a făcut și face același lucru și pentru noi. Când te duci în misiune și împărtășești cu alții iubirea lui Dumnezeu, văzând cum le transformă viața, ajungi ca și umblarea ta cu Dumnezeu să progreseze. În plus, această experiență te poate atrage în relații noi cu oameni care pot fi foarte diferiți de tine, dar care au o relație cu Isus. Iona și-ar fi putut face pe corabie prieteni noi cu care să își împărtășească credința. Același lucru l-ar fi putut face în Ninive. Din nefericire, acele șanse au fost ratate pentru că Iona a optat pentru scuze înrădăcinate în mândria lui egoistă și în etnocentrism.

### III. Aplicație

Toți ar trebui să fim recunoscători pentru experiențele frumoase pe care le avem cu Domnul Isus. În timp însă, ajungem adesea în parcursul nostru cu Dumnezeu să ne complăcem într-o stare de mulțumire. Această complacere, delăsare chiar, este deseori însoțită de o tendință de a găsi scuze pentru a nu împărtăși altora iubirea lui Dumnezeu. Delăsarea se poate instala subtil și, înainte să ne dăm seama, adormim când ar trebui să stăm treji. Atât la nivel individual, cât și ca biserică, trebuie să ne analizăm atent viața de zi cu zi și să ne luăm la întrebări, să ne tragem la răspundere. Dacă nu căutăm activ să stabilim relații cu oameni care suferă sau care au nevoie de ajutor în purtarea poverilor lor, am ajuns să ne complăcem într-o stare de delăsare. Ca să ne tragem unii pe alții la răspundere trebuie să formăm grupe mici de prieteni de încredere din biserica noastră locală și cu toții să fim dispuși să ne recunoaștem delăsarea și automulțumirea. Să fim gata să ne ajutăm unii pe alții să găsim moduri de reînsuflețire a experiențelor cu Dumnezeu, împărtășindu-L în moduri inovative cu lumea din jurul nostru.

Pentru alții realitatea este mai tristă. Aceștia și-au conceput scuze pentru a evita lucrarea în beneficiul anumitor categorii de oameni, precum musulmanii sau catolicii, pentru că îi consideră nedemni de iubirea lui Dumnezeu. Astfel de scuze evidențiază că sunt mânați de o atitudine de superioritate și etnocentrism, caz în care este nevoie să Îi ceară lui Dumnezeu să îi ajute să îi iubească pe toți oamenii. Putem atinge acest obiectiv întrebându-ne ce credem despre anumiți oameni. Dacă ne este teamă de anumite categorii sau credem că nu merită să fie salvate, atunci acesta este un semn că ceva nu este bine cu noi, nu cu categoria de oameni în discuție. O evaluare onestă necesită un nivel de autoanaliză și sinceritate greu de atins, însă o biserică dispusă să lupte cu aceste realități este o biserică pe care Duhul Sfânt o poate influența. 
