---
title:  Material Pentru Instructori
date:  24/11/2023
---

### I. Privire generală

Nu putem nega că Vechiul Testament accentuează responsabilitatea poporului lui Dumnezeu de a-i ajuta pe cei în nevoie. De fapt, Biblia Ebraică are sute de texte (și norme sau legi) care garantează și protejează drepturile văduvelor, orfanilor, străinilor, săracilor etc. 

În Deuteronomul 15:4 se spune: „Totuşi la tine să nu fie niciun sărac, căci Domnul te va binecuvânta în ţara pe care ţi-o va da de moştenire Domnul Dumnezeul tău.” Dar după câteva versete se afirmă: „Totdeauna vor fi săraci în ţară, de aceea îţi dau porunca aceasta: «Să-ţi deschizi mâna faţă de fratele tău, faţă de sărac şi faţă de cel lipsit din ţara ta»” (Deuteronomul 15:11).

Cum împăcăm aceste două versete din Deuteronomul (15:4 și 15:11)? Care este problema aici? Cum putem soluționa aparenta contradicție? În esență, Biblia ne spune că, pentru că poate să Se îngrijească de nevoile oamenilor, Dumnezeu dorește să ne folosească pentru a-i ajuta pe cei în nevoie, așa cum a făcut Isus. Tradiția biblică, în ansamblu, nu consideră sărăcia o parte „normală” a vieții, ci o excepție negativă de la planul divin. „Normală” trebuie să fie grija care îi îndeamnă pe oameni să le arate bunătate celor în nevoie. „Dumnezeu revarsă binecuvântarea asupra noastră ca să o putem împărți cu alții. Când Îi cerem pâinea noastră cea de toate zilele, El privește în inima noastră să vadă dacă o vom împărți și noi la rândul nostru cu cei mai în nevoie decât noi” (Ellen G. White, Mărturii pentru biserică, vol. 6, p. 283).

### II. Comentariu

**„Dumnezeu a cercetat pe poporul Său [nevoiaș]” (Luca 7:16)**

În Luca 7, citim despre o mare mulțime care recunoaște ceea ce tocmai făcuse Isus. Mulțimea nu doar că L-a recunoscut pe Isus ca Profet, și încă Unul mare, ci plină de uimire și laudă la adresa lui Dumnezeu a declarat că Isus a venit să îi ajute pe oameni. Isus era Profetul binefacerii și al compasiunii, Cel care venise să proclame Vestea Bună a lui Dumnezeu. Isus a venit, de asemenea, să proclame eliberarea robilor și să anunțe că împărăția lui Dumnezeu era aproape (Marcu 1:14,15; vezi și Luca 4:18,19). În timpul lucrării Sale pământești, Isus Și-a investit cea mai mare parte a timpului și energiei pentru cei mai sărmani și mai neglijați. Inima Lui a fost impresionată constant de durerea celor mai sărace, amărâte și lipsite ființe umane.

Printre cei săraci și lipsiți se numărau multe femei, și pentru ele Domnul avea o deosebită apreciere. Femeile care erau marginalizate de societate erau primite cu bunăvoință de Salvatorul care Se preocupa de ele. Astfel erau eliberate de durerile și bolile lor. Compasiunea și faptele pline de milă ale lui Hristos au fost demonstrate constant față de aceste femei.

Întâlnirea lui Isus cu femeia samariteană la fântâna lui Iacov constituie un exemplu pentru toți cei care lucrează pentru femei, indiferent unde se află acestea și oricare ar fi condiția lor, fie ele mame, văduve, sărace, proscrise, păcătoase sau asuprite în vreun fel de diavol. Oferindu-i femeii samaritene apa vieții, Isus a eliberat-o de împovărarea și vina ei, făcând-o capabilă să trăiască o viață mai bună, precum și să devină unul dintre martorii Săi (Ioan 4:1-26). Femeia samariteană era însetată, săracă, trebuia să își care singură apa, era obosită și neajutorată, iar Isus a venit în întâmpinarea nevoilor ei fizice, sociale și spirituale.

Modul în care Isus a rezolvat situația femeii prinse în adulter și situațiile multor altor femei indică interesul Lui pentru eliberarea și redarea demnității lor și demonstrează că iubirea Lui nu înclină spre o anumită clasă de persoane. Isus a depășit barierele culturale și chiar a mers împotriva unor puternice tradiții religioase pentru a vindeca, salva și dezvolta darurile și viața femeilor din împărăția Sa. Iubirea lui Isus nu are limite și nici condiții și se revarsă asupra tuturor femeilor care au nevoie de ajutor. Să ne uităm la următoarele exemple de femei care au primit dragostea Mântuitorului: femeia canaanită sau siro-feniciană (Matei 15:21-28; Marcu 7:24-30); propria mamă (Ioan 19:25-27); Marta și Maria, pe care Isus le-a încurajat (Ioan 11:17-37), și văduva din Nain, pe al cărei fiu Isus l-a înviat (Luca 7:11-17). Isus a fost uns de o femeie păcătoasă și i-a iertat păcatele (Ioan 12:1-11; Matei 26:6-13; Marcu 14:3-9; Luca 7:36-50); Isus a vindecat o femeie bolnavă și a vorbit cu ea (Luca 8:43-48; Matei 9:20-22; Marcu 5:25-34); câteva femei au fost vindecate de duhuri rele și de boli de către Isus (Luca 8:1-3); Domnul a vindecat o femeie infirmă (Luca 13:10-13); El a observat-o pe văduva care și-a adus darul (Marcu 12:41-44; Luca 21:1-4) și apoi i S-a arătat Mariei Magdalena (Ioan 20:10-18).

Conform evangheliilor, lucrarea de vindecare a Domnului Isus pentru cei care aveau nevoie de ajutorul Lui, alinându-le suferințele și eliberându-i de bolile care îi stăpâneau, indică faptul că „niciunul dintre cei care au venit la El nu a plecat fără să fie ajutat. De la El se revărsa un șuvoi de putere vindecătoare și oamenii erau întregiți fizic, mintal și spiritual” (Ellen G. White, Divina vindecare, p. 17). Îl găsim pe Isus vindecând-o pe soacra lui Simon (Petru) de febră mare (Matei 8:14,15; Marcu 1:29,30; Luca 4:38,39); El a vindecat un om bolnav de lepră, spunându- i: „Fii curățit!” (Matei 8:2-4; Marcu 1:40-44; Luca 5:12,13); El a vindecat (a iertat) un paralizat, spunând: „Omule, păcatele îți sunt iertate” (Luca 5:10) și adăugând: „Scoală-te, ridică-ți patul și du-te acasă” (Luca 5:24, vezi și Matei 9:2-8; Marcu 2:3-12).

Domnul Isus a găsit o mare credință la un centurion al cărui slujitor era bolnav și muribund și i-a răsplătit credința vindecându-i slujitorul (Luca 7:1-10; Matei 8:5-13). Tot printr-o mare credință o femeie care de 12 ani suferea de hemoragie L-a atins pe Isus și a fost vindecată imediat de puterea Lui. Isus a confirmat credința ei, spunând: „Fiică, credința ta te-a mântuit. Du-te în pace” (Luca 8:48, vezi și Matei 9:20-22; Marcu 5:25-34).

Isus nu doar i-a vindecat pe cei care au venit sau au fost aduși la El, ci adeseori Și-a demonstrat iubirea când a văzut o persoană neajutorată. De exemplu, Isus îi învăța pe oameni în sinagogă într-o zi de Sabat când s-a întâmplat ca acolo să fie o femeie beteagă care era încovoiată și nu își putea îndrepta deloc spatele. Isus i-a spus: „Femeie, ești dezlegată de neputința ta” (Luca 13:12). Ce ușurare să fii eliberat după ce ai fost schilodit de un duh rău vreme de 18 ani! Biblia spune că Isus Și-a pus mâinile peste ea și ea s-a îndreptat de îndată și a început să Îl slăvească pe Dumnezeu pentru nou dobândita ei libertate.

Lucrarea lui Isus de vindecare a depășit cu mult ceea ce ne spune Biblia, dar este de ajuns să menționăm aici ceea ce scriitorii inspirați ai evangheliilor au consemnat pentru noi. Mulți alți oameni bolnavi au fost vindecați de Marele Medic. Un funcționar din Capernaum avea un fiu bolnav și i-a cerut lui Isus să îl vindece. În bunătatea Lui, Domnul a dat curs cererii funcționarului, spunând: „Du-te […] fiul tău trăiește” (Ioan 4:50).

Apostolul Pavel a scris: „El [Isus], măcar că era bogat, S-a făcut sărac pentru voi, pentru ca, prin sărăcia Lui, voi să vă îmbogăţiţi” (2 Corinteni 8:9). Apostolul afirmă clar că Isus Se identifica cu săracii. Isus era bogat, dar a renunțat la ceea ce avea și a devenit sărac pentru ca omenirea săracă să moștenească atât bogățiile salvării temporare, cât și pe cele ale salvării veșnice.

`Adevărata părtășie în biserica apostolică`

Comunitatea creștină timpurie era caracterizată de adevărata părtășie. Această părtășie era marca apostolilor și a noilor credincioși. Ei deciseseră să locuiască în unitate cu Hristos și unii cu alții, având totul la comun (Faptele 2:42-44) și fiind una în simțire și în gândire. Dorința fiecăruia dintre ei era de a avea toate bunurile la comun pentru a le putea împărți cu cei în nevoie. Datorită acestei practici „nu era niciunul printre ei care să ducă lipsă” (Faptele 4:34), astfel că actul de împărțire a bunurilor îi ajuta pe noii credincioși să vină în întâmpinarea nevoilor celor care treceau prin greutăți (Faptele 4:32-47).

Iacov a accentuat pe bună dreptate asocierea dintre auzirea Cuvântului și punerea lui în practică, pe de o parte, și iubirea care se manifestă atât în cuvinte, cât și în fapte, pe de altă parte. Care este așadar adevărata religie? „Religia curată și neîntinată înaintea lui Dumnezeu, Tatăl nostru, este să cercetăm pe orfani și pe văduve în necazurile lor și să ne păzim neîntinați de lume” (Iacov 1:27). Iacov pare să evoce oarecum următoarele cuvinte: „Căci am fost flămând şi Mi-aţi dat de mâncat; Mi-a fost sete şi Mi-aţi dat de băut; am fost străin şi M-aţi primit; am fost gol şi M-aţi îmbrăcat; am fost bolnav şi aţi venit să Mă vedeţi; am fost în temniţă şi aţi venit pe la Mine” (Matei 25:35,36). Bieții orfani și săracele văduve trec prin suferințe care ating inima Tatălui, așa că acela care trăiește o religie autentică „[va face] dreptate orfanului, [va apăra] pe văduvă” (Isaia 1:17).

Adepții lui Isus au fost numiți pentru prima dată „creștini” în Antiohia (Faptele 11:26). Textul notează: „Ucenicii au hotărât să trimită, fiecare după puterea lui, un ajutor fraţilor care locuiau în Iudeea, ceea ce au şi făcut, şi au trimis acest ajutor la prezbiteri prin mâna lui Barnaba şi a lui Saul” (Faptele 11:29,30). A trimite ajutor (eis diakonian) în acest context poate însemna a oferi resurse (bani, daruri) care să fie folosite pentru oamenii lipsiți care trăiesc în suferință.

### III. Aplicație

Cei săraci și lipsiți au un loc special în lucrarea Domnului Isus, pentru că lor le este predicată Evanghelia (Vestea Bună, împărăția lui Dumnezeu) (Matei 11:5; Luca 4:18). Alte pasaje biblice confirmă că săracii nu sunt doar săraci în sens spiritual, ci și în sens material (Matei 5:3; Luca 6:20). Pasajul cu darul văduvei sărace ilustrează bine această idee.

Ridicându-Și privirea, Isus i-a văzut pe cei bogați punându-și darurile în vistieria templului. El a văzut și o văduvă săracă ce a pus doi bănuți de aramă și a zis: „Adevărat vă spun că această văduvă săracă a aruncat mai mult decât toți ceilalți, căci toți aceștia au aruncat la daruri din prisosul lor, dar ea a aruncat din sărăcia ei, tot ce avea ca să trăiască” (Luca 21:3,4; vezi și Marcu 12:41-44 și 2 Corinteni 8:9,12).

Relatarea nu precizează dacă femeia avea rude care să se îngrijească de ea, în schimb, menționează că era o văduvă săracă și a dat tot ce avea. Este interesant că Isus face referire la această văduvă sărmană pentru că, din nou, atenția Lui se concentrează pe cel mai sărac dintre cei săraci, nu doar în sens spiritual, ci chiar în sens material: „Ea, din sărăcia ei, a pus tot ce avea, tot ce-i mai rămăsese ca să trăiască.”

Când oamenii neajutorați, precum văduva săracă, privesc la tine și la biserica ta, cum văd ei întruchiparea lui Isus Hristos și vindecarea completă, precum și ajutorul pe care le oferă prin biserica Sa?