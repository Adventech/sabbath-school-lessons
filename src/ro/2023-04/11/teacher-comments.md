---
title:  Material Pentru Instructori
date:  15/12/2023
---

### I. Privire generală

Deși Evanghelia după Matei a fost scrisă în mod special pentru un public evreiesc, prezența neamurilor – a neevreilor – în apropierea lui Isus este o temă constantă în această narațiune, uneori pusă în contrast cu devoțiunea evreilor. De exemplu, în timp ce magii (astrologii persani) au făcut cale lungă pentru a-L onora pe adevăratul Rege al lui Israel, preoții cei mai de seamă și scribii (înțelepții lui Irod) nu au făcut niciun efort în acest sens. Credința unui centurion este lăudată de Isus drept mai mare decât cea a israeliților (Matei 8:10). Plutonul de execuție a lui Isus, alcătuit din neevrei, este primul care mărturisește, după crucificarea Lui, faptul că Isus este Fiul lui Dumnezeu (Matei 27:54). În acest mod deosebit, Matei evidențiază trei lucruri: **(1)** planul de răscumpărare al lui Dumnezeu a inclus dintotdeauna toate națiunile de pe pământ; **(2)** neamurile nu sunt nepăsătoare față de lucrarea Duhului Sfânt și **(3)** a lăsa deoparte prejudecățile etnice, culturale și religioase pentru a-i iubi și a le sluji altora, așa cum a făcut Isus, este o condiție necesară pentru o misiune interculturală eficientă. Prin urmare, pe lângă faptul că este o chemare la misiune globală, Evanghelia după Matei este și un mesaj de împăcare etnică în Hristos.

Ceilalți scriitori ai evangheliilor evidențiază, la rândul lor, interacțiuni notabile între Isus și neamuri: El Și-a extins misiunea în regiunea neevreiască Gadara (Marcu 5:1), a vindecat robul unui centurion roman (Luca 7:1-10) și a acordat atenție unei cetăți samaritene (Ioan 4). Interacțiunile lui Isus cu străinii au transmis ideea că împărăția lui Dumnezeu este pentru toate popoarele, iudei și neamuri deopotrivă. Isus a demonstrat în moduri practice că Dumnezeu a căutat dintotdeauna să Își extindă iubirea și iertarea asupra tuturor popoarelor.

### II. Comentariu

**Preocuparea misionară a lui Dumnezeu pentru neevrei, în Vechiul Testament**

Dumnezeu a dorit dintotdeauna o relație de legământ cu toate societățile umane. El a urmărit nu numai salvarea israeliților, ci, prin Avraam, Dumnezeu a vrut ca harul Lui răscumpărător să ajungă la fiecare popor (Geneza 12:1-3). Chemarea lui Avraam de a fi o binecuvânare pentru toate familiile pământului indică în mod clar că includerea acestora în planul lui Dumnezeu de salvare nu a fost un gând ulterior. Cu alte cuvinte, dorința lui Dumnezeu ca toate grupurile etnice să aibă parte de mântuirea Lui nu a fost planul B. Secole mai târziu după chemarea lui Avraam, urmașii biologici ai lui Avraam (Israel) au primit de la Dumnezeu aceeași chemare de a fi un popor de preoți pentru toate popoarele (Exodul 19:6). De multe ori Dumnezeu i-a amintit poporului Israel că a fost ales nu pentru că era cel mai măreț dintre popoare (de exemplu, în Deuteronomul 7), ci pentru că Dumnezeu l-a iubit. Israel a fost ales să fie mijlocul prin care celelalte națiuni aveau să Îl cunoască pe Dumnezeu și să I se închine. Israel trebuia să fie o lumină pentru restul popoarelor. În Ieremia 2:3, se face referire la Israel ca la cele dintâi roade ale secerișului lui Dumnezeu, însemnând că era un seceriș mai mare în afara lui Israel. Încă de când l-a chemat pe Avraam să fie purtătorul stindardului Său, planul lui Dumnezeu a fost să ducă mântuirea atât evreilor, cât și neevreilor. Prin urmare, Israel ca națiune a fost ales nu în direcția excluderii oricărei alte națiuni. Vechiul Testament este plin de relatări despre oameni dintre neamuri care L-au primit pe Dumnezeul lui Israel ca Dumnezeu personal. Printre aceștia se numără: Rahav, Rut, hititul Urie și împărăteasa din Seba.

Deși l-a ales pe Israel ca popor pentru a fi reprezentantul Lui, Dumnezeu nu a lăsat doar în seama lui Israel intermedierea planului Său de răscumpărare. În multe alte moduri, Dumnezeu S-a descoperit fără încetare oamenilor din alte popoare. Ellen G. White face următoarea observație importantă: „În afara națiunii iudaice au existat oameni care au prevestit ivirea unui învățător dumnezeiesc. Oamenii aceștia cercetau adevărul și lor le-a fost împărtășit Duhul Inspirației. Unul după altul, ca stelele pe cerul întunecat, se ridicaseră învățători de acest fel. Cuvintele lor profetice aprinseseră speranța în inima miilor de oameni dintre neamuri” (Hristos, Lumina lumii/Viața lui Iisus, p. 33).

Melhisedec, un rege-preot canaanit, este un astfel de neisraelit căruia Dumnezeu i S-a descoperit fără a Se folosi de alți oameni. Melhisedec era preot al Celui Preaînalt (El Elyon). Relatarea întâlnirii lui Melhisedec cu Avraam, din Geneza 14:14-24, este încărcată de lecții. În trei moduri Îl identifică Avraam pe Dumnezeul Său, pe Iahve, cu El Elyon. **În primul rând**, el unește cele două nume divine – Iahve și El Elyon – într-un gest care sugerează că fac trimitere la același Dumnezeu (Geneza 14:22). **În al doilea rând**, Avraam folosește în dreptul lui Iahve descrierea făcută de Melhisedec lui El Elyon: „Ziditorul cerului și al pământului” (Geneza 14:22). **În al treilea rând**, faptul că Avraam a acceptat binecuvântările de la Melhisedec și că i-a dat zecime acestui preot canaanit denotă că Avraam a legitimizat preoția lui Melhisedec (Geneza 14:19,20). Dumnezeu îl alesese pe Melhisedec „să fie reprezentantul Lui printre popoarele din vremea aceea, deși acesta făcea parte din comunitatea canaanită” (Jacques B. Doukhan, Genesis, 2016, p. 214).

Este important de notat că demersurile misionare neobosite ale lui Dumnezeu, făcute în diferite moduri pentru făpturile Sale, nu fac ca implicarea credincioșilor în misiune să fie irelevantă. Matei 28:18-20 și 1 Petru 2:9 indică faptul că facerea de ucenici pentru Hristos este rațiunea fundamentală a existenței noastre atât ca biserică, cât și ca indivizi credincioși. Este un privilegiu să fim colaboratori cu Dumnezeu la ceea ce El ar putea realiza foarte bine fără participarea noastră. De asemenea, faptul că știm că Dumnezeu merge înaintea noastră, pregătind terenul pentru plantarea seminței Evangheliei, este un alt stimulent pentru a accepta privilegiul de a face parte din echipa Sa, pe care ni-l oferă în bunătatea Sa.

**Preocuparea misionară a lui Dumnezeu pentru neevrei, în Noul Testament**

După cum am notat anterior, deși cea mai mare parte din lucrarea publică a lui Isus s-a desfășurat pe teritoriul iudaic, este remarcabil numărul întâlnirilor Lui personale cu cei dintre neamuri. Isus merge până într-acolo încât declară că are alte oi în afara comunității iudaice (Ioan 10:16). Din viața și lucrarea lui Isus și din sarcina dată ucenicilor Săi de a face ucenici din toate neamurile (Matei 28:18-20; Faptele 1:8), primii creștini au înțeles treptat că promisiunea legământului lui Dumnezeu – aceea de a-i primi ca moștenitori ai Săi nu numai pe urmașii lui Avraam, ci pe oamenii din toate celelalte națiuni – avea să fie pusă în aplicare prin mărturia bisericii. Odată cu convertirea lui Corneliu și a familiei lui (Faptele 10), ceva nou a intrat în viața comunității creștine aflate în curs de formare. Acest eveniment și îndelungata deliberare care a urmat cu privire la semnificația acestui lucru nou pe care îl făcea Dumnezeu (Faptele 15) au convins biserica primară că primirea neevreilor în comunitatea de credincioși, ca beneficiari deplini ai lucrării răscumpărătoare a lui Dumnezeu în Hristos, era rânduită de Dumnezeu. Prin urmare, primii creștini nu puteau face nimic pentru a invalida această hotărâre divină. În schimb, acum era responsabilitatea lor să nu treacă pe nimeni cu vederea când răspândeau Evanghelia.

În calitate de comunitate incluzivă a lui Dumnezeu, chemată dintre toate popoarele să constituie o singură entitate spirituală (1 Petru 2:9), biserica a fost formată, înzestrată de Duhul Sfânt și însărcinată să îndeplinească îndatorirea misionară de a fi lumină pentru întreaga lume, lucru pe care Israel ca popor nu reușise să îl facă. Prin urmare, 1 Petru 2:9 arată clar că întreaga comunitate creștină este moștenirea specială a lui Dumnezeu din toate popoarele de pe pământ. Acest verset combină afirmarea identității credincioșilor ca popor ales și sfânt al legământului cu responsabilitatea lor de a proclama faptele minunate ale lui Dumnezeu tuturor celor care nu și-au predat încă viața stăpânirii lui Isus Hristos.

Convins de misiunea sa de apostol pentru neamuri (Romani 11:13; 15:16; Galateni 2:7) și încurajat de acțiunile Conciliului de la Ierusalim (Faptele 15), Pavel le-a dedicat neevreilor cea mai mare parte a lucrării sale. Devotamentul lui total pentru această misiune a propulsat Evanghelia în afara granițelor naționale. Scopul lui Dumnezeu cu trimiterea lui Pavel la neamurile neevanghelizate a fost acela de a arăta că oferta Lui de salvare era pentru toți oamenii.

### III. Aplicație

Conștienți de intenția lui Dumnezeu ca fiecare grup etnic să aibă parte de mântuirea Lui, suntem chemați să acceptăm misiunea Lui. La fel cum Israel, ca popor, a fost însărcinat să fie o lumină pentru neamuri, noi, în calitate de creștini – sau Israel spiritual – suntem de asemenea instruiți să fim ambasadori ai lui Dumnezeu pentru oamenii care nu L-au acceptat încă pe Isus ca Domn și Mântuitor (Matei 28:18-20; 2 Corinteni 5:20). În mod clar, ucenicii lui Isus au o obligație față de cei neevanghelizați. Vestea bună este că nu trebuie să mergem neapărat la marginile pământului pentru a-i găsi pe cei neabordați încă. În fiecare context al vieții găsim oameni care nu au răspuns încă chemării Evangheliei. S-ar putea ca aceștia să fie vecinii, colegii, clienții, pacienții sau elevii noștri. S-ar putea să îi întâlnim ca imigranți, ca refugiați, ca studenți internaționali, ca diplomați sau ca oameni de afaceri în multinaționale. Oricare ar fi proveniența socială, culturală și religioasă a oamenilor neevanghelizați pe care îi întâlnim și cărora le slujim, trebuie să recunoaștem că nu putem sluji eficient niciunei categorii de oameni fără a ne debarasa mai întâi de stereotipuri, de prejudecăți și de discriminare în ceea ce îi privește. Prin urmare, trebuie să ne rugăm ca Dumnezeu să ne elibereze de oricare astfel de prejudecăți.