---
title:  Material Pentru Instructori
date:  06/10/2023
---

### I. Privire generală

Dumnezeul Bibliei este un Dumnezeu misionar. Natura Lui misionară și caracterul Lui misionar au fost inițial înrădăcinate în inițiativa Sa de a crea omenirea după chipul Său și în dorința Lui de a fi într-o relație cu omenirea creată. Relația lui Dumnezeu cu Adam și cu Eva înainte de cădere era caracterizată de părtășie zilnică în grădina Edenului (Geneza 3:8). Ellen G. White notează: „Atâta timp cât ei rămâneau loiali Legii divine, capacitatea de a cunoaște, de a se bucura și de a iubi avea să le crească permanent. Ei aveau să dobândească mereu noi comori de cunoștințe, descoperind noi izvoare de fericire și ajungând să înțeleagă din ce în ce mai clar iubirea nemăsurată și de nesecat a lui Dumnezeu” (Patriarhi și profeți, p. 51). Din nefericire, păcatul a întrerupt această interacțiune față către față.

Căderea nu a pus capăt misiunii lui Dumnezeu pentru omenire. Căderea doar a transpus misiunea într-o nouă dimensiune. După cădere, misiunea lui Dumnezeu a ajuns să fie înrădăcinată în inițiativa Lui de răscumpărare a omenirii căzute. Datorită făgăduinței Sale de răscumpărare din Geneza 3:15, Scriptura, ca întreg, se constituie într-o narațiune a diferitelor eforturi misionare întreprinse de Dumnezeu pentru salvarea omenirii și pentru readucerea ei la starea inițială intenționată de El. Pentru că misiunea este un atribut al lui Dumnezeu (adică misiunea este înrădăcinată în natura și în caracterul Lui), Dumnezeu nu vrea să renunțe la noi.  

### II. Comentariu

**Misiunea ca atribut al lui Dumnezeu**

De la Geneza la Apocalipsa, Biblia are un mesaj unitar: Dumnezeu este hotărât să elimine consecințele căderii în păcat. Dacă Scriptura ca întreg vorbește despre neîncetata lucrare a lui Dumnezeu pentru omenire, textul din Geneza 3:9 ar putea constitui întrebarea care generează această lucrare. Geneza 3 prezintă încercarea tragică a lui Adam și a Evei – într-o atitudine de autoafirmare și autodeterminare – de a fi independenți față de Dumnezeu. Acest capitol este în același timp o reamintire a realității păcatului și a consecințelor acestuia. Urmările alegerii făcute de Adam și de Eva i-au făcut să se ascundă de Dumnezeu. Reacția inițială a lui Dumnezeu la situația dificilă a omenirii a venit sub forma întrebării adresate lui Adam: „Unde ești?” Înțelegerea scopului acestei întrebări este esențială pentru înțelegerea scopului întregii Scripturi.

Mai întâi de toate, „Unde ești?” nu este o întrebare teologică. Este o întrebare misiologică. Această întrebare transmite ideea că, în ciuda alegerii lor greșite, Dumnezeu nu i-a părăsit pe Adam și pe Eva. Răzvrătirea umană nu scade cu nimic dorința lui Dumnezeu de a avea o legătură profundă cu oamenii. Dumnezeu încă Își iubește și Își caută copiii rătăcitori.

Întrebarea „Unde ești?”, prima din Biblie atribuită lui Dumnezeu, vizează mai mult o stare decât un spațiu. Prin urmare, întrebarea nu urmărea aflarea locului exact unde se ascundeau Adam și Eva de Dumnezeu. Dumnezeu nu pune niciodată întrebări cu scopul de a aduna informații. Omnisciența Lui este o sursă de cunoaștere fără margini, o cunoaștere chiar și a ceea ce nu există încă. Fiind atotcunoscător, Dumnezeu știa exact unde se ascundeau Adam și Eva, ce făcuseră și care era starea în care se aflau.

Absența lui Adam din locul lui obișnuit de întâlnire cu Dumnezeu era o dovadă clară că ceva nu era cum trebuie. Prin urmare, întrebarea pe care Dumnezeu i-o adresează lui Adam în Geneza 3:9 nu este „Unde ești?” cu referire la localizarea geografică a lui Adam. Întrebarea „Unde ești?” trimitea la relație: „Unde ești din punctul de vedere al relației noastre?” Date fiind primele consecințe ale păcatului, exprimate în versetele anterioare, întrebarea lui Dumnezeu căuta în primul rând să îi facă pe Adam și pe Eva să se gândească la relația lor cu Dumnezeu. Întrebarea căuta să îi facă să se gândească la consecințele neascultării lor de Dumnezeu. Lui Adam și Evei li se dăduse oportunitatea să se cerceteze și să își recunoască vinovăția. Întrebarea lui Dumnezeu este echivalentul următoarei serii de întrebări: „De ce nu vă aflați la locul nostru obișnuit de întâlnire? Ce s-a schimbat în relația noastră, de încercați să stați departe de Mine? Ce înseamnă aceste frunze de smochin cu care v-ați acoperit?” Promisiunea falsă făcută de Satana lui Adam și Evei era că, prin neascultare, aveau să devină ca Dumnezeu. Soluția găsită de ei la noua lor stare a fost să coasă frunze de smochin pentru a-și ascunde goliciunea. Dacă această soluție le-ar fi rezolvat situația, nu ar fi căutat să se ascundă de prezența lui Dumnezeu. În schimb, L-ar fi tras pe Dumnezeu la răspundere că nu le dorea bunăstarea supremă.

Mai mult, „Unde ești?” era strigătul arzător al unui Dumnezeu misionar, a cărui întrebare plină de durere trăda conștientizarea divină a prăpastiei care se crease între El și oameni. Întrebarea era, de asemenea, invitația adresată copiilor Săi pierduți de a se întoarce la o relație de iubire și încredere în El. În lumina promisiunii din Geneza 3:15, întrebarea lui Dumnezeu poartă perspectiva speranței. Deși în relatarea neascultării lui Adam și a Evei păcatul își aruncă umbra asupra planului divin pentru omenire, păcatul avea să fie înfrânt. În mijlocul judecății, se promite un Răscumpărător.

Geneza 3 nu este doar o narațiune despre realitatea păcatului și a consecințelor sale. În miezul ei se află și un instantaneu al misiunii lui Dumnezeu de salvare. Existau cel puțin trei opțiuni pe care Dumnezeu le avea la dispoziție când Adam și Eva L-au nesocotit de bunăvoie. În primul rând, ar fi putut pur și simplu să renunțe la ei; adică, Dumnezeu i-ar fi putut lăsa să moară în urma păcatului lor și apoi ar fi putut să creeze noi ființe umane. În al doilea rând, Dumnezeu i-ar fi putut lăsa pe Adam și pe Eva să sufere continuu consecințele alegerii greșite pe care o făcuseră. A treia variantă, cea pe care Dumnezeu a și ales-o, a fost cea a răscumpărării: prin jertfa Lui avea să creeze o punte peste prăpastia relațională creată de neascultarea voită a lui Adam și a Evei. Deși aveau să sufere consecințele păcatului lor, nu aveau să trăiască pentru totdeauna în starea lor căzută. Salvarea omenirii nu a fost promisă doar prin cuvinte; s-a văzut, de asemenea, în fapte: „Domnul Dumnezeu a făcut lui Adam și nevestei lui haine de piele și i-a îmbrăcat cu ele” (Geneza 3:21). Această îmbrăcare este o exprimare atât a dreptății, cât și a harului lui Dumnezeu. Deși păcatul, sub orice formă, este o ofensă la adresa lui Dumnezeu, El Se oferă, în bunătatea Lui, să ne spele de toate mizeriile cărnii și să ne acopere goliciunea cu neprihănirea Sa.

**Întruparea ca misiune**

Întruparea Domnului Isus a fost vitală pentru îndeplinirea misiunii lui Dumnezeu. În timp ce în Geneza 3:21 venirea Răscumpărătorului promis a fost întruchipată de Adam și Eva îmbrăcați în haine făcute din pielea animalelor jertfite, în Noul Testament promisiunea s-a materializat prin nașterea lui Isus. Prin întrupare, Dumnezeul Creator transcendent a devenit imanent pentru a Se revela în modul cel mai clar cu putință în termeni omenești.

În persoana lui Isus Hristos, Dumnezeu S-a identificat pe deplin cu omenirea, cu scopul expres de a dezvălui nu numai iubirea lui Dumnezeu, ci și intenția Lui de a salva omenirea. Dumnezeu nu a păstrat distanța față de omenire în eforturile Sale de a o salva. În schimb, a făcut un pod peste prăpastie, luând natura umană și trecând prin suferințele și ispitele omenești. Prin diferitele aspecte ale lucrării Sale, Hristos nu doar a anunțat, cu urgență profetică, domnia lui Dumnezeu, ci a și întruchipat-o, conferind misiunii divine răscumpărătoare chip, glas și brațe. Prin vindecarea bolnavilor, curățirea leproșilor, redarea vederii orbilor și învierea celor morți, Domnul Hristos demonstra puterea lui Dumnezeu de a anula pe deplin blestemul căderii. Procedând așa, Hristos a reformulat conceptul iubirii lui Dumnezeu astfel încât oamenii să îl poată înțelege, să îl poată simți în propria experiență și să fie atrași la Dumnezeu. Moartea înlocuitoare a lui Hristos a fost modul suprem al lui Dumnezeu de a împăca omenirea îndepărtată cu Sine (Ioan 3:16). Lucrarea lui Hristos și jertfa lui Hristos sunt misiune prin excelență.

**A doua venire: misiunea lui Dumnezeu îndeplinită**

Ultimele cuvinte ale lui Isus în Biblie sunt: „Da, Eu vin curând” (Apocalipsa 22:20). A doua venire a lui Isus va pune capăt misiunii lui Dumnezeu post-cădere și va deschide faza noului pământ în cadrul misiunii lui Dumnezeu. Venirea lui Isus pentru a revendica pământul drept împărăția Sa este concretizarea promisiunii Mântuitorului din Geneza 3:15.

Faza noului pământ din cadrul misiunii lui Dumnezeu marchează anularea totală a consecințelor căderii: Dumnezeu va fi din nou în mijlocul poporului Său, suferința și moartea nu vor mai fi (Apocalipsa 21:3,4), iar ființele umane vor avea acces la pomul vieții (Apocalipsa 22:2).

### III. Aplicație

Întrebarea primordială a lui Dumnezeu, „Unde ești?”, ne este adresată și fiecăruia dintre noi astăzi. Biblia spune: „Toți au păcătuit și sunt lipsiți de slava lui Dumnezeu” (Romani 3:23). În loc să încercăm să fugim de Dumnezeu din cauza vinii păcatului nostru, așa cum au făcut, fără succes, Adam și Eva, trebuie să examinăm obiectiv punctul în care ne aflăm în relația noastră cu El și să Îi mărturisim păcatele pe care le-am făcut, oricare ar fi acestea. Avem asigurarea că, „dacă ne mărturisim păcatele, El este credincios și drept ca să ne ierte păcatele și să ne curățească de orice nelegiuire” (1 Ioan 1:9). Fără această asigurare, nu am putea niciodată să ne schimbăm cursul vieții spirituale. Fiecare încercare de a ne acoperi goliciunea înaintea lui Dumnezeu este la fel de neînțeleaptă ca încercarea lui Adam și a Evei de a-și acoperi goliciunea cu frunze de smochin. Fiecare soluție omenească la problema păcatului este insuficientă și complet lipsită de valoare. Frunzele de smochin ale faptelor noastre bune, ale reputației și slujbelor noastre din biserică nu sunt suficiente pentru a ne îmbrăca spiritual. Numai Dumnezeu ne poate oferi haina spirituală potrivită. Singura soluție de durată este haina pe care El ne-o oferă prin Isus Hristos. Dumnezeu nu ne acoperă păcatul și vina. El le îndepărtează mai întâi, apoi ne acoperă cu neprihănirea lui Hristos.

La fel cum a ieșit să îi caute pe Adam și pe Eva, Dumnezeu a ieșit să ne caute și pe noi, nu ca să ne pedepsească, ci ca să ne ofere împăcarea, pentru a ne scuti de judecata pe care o merită păcatele noastre.