---
title:  Misiunea lui Dumnezeu în zilele finale
date:   24/12/2023
---

Primele versete din Apocalipsa îi arată cititorului că această carte se concentrează asupra misiunii lui Dumnezeu.

`1 Citește Apocalipsa 1:1-7. Ce dovezi găsești că Apocalipsa se concentrează pe misiunea lui Dumnezeu din zilele finale?`

După ce dezvăluie în primele versete că Domnul Isus stă la originea și în centrul Apocalipsei, versetele 4 și 5 din Apocalipsa 1 sugerează că toți cei trei membri ai Dumnezeirii colaborează în vederea salvării ființelor umane. Tatăl este Cel veșnic, Cel care a fost și Cel care va veni. Duhul Sfânt, care lucrează cu putere printre bisericile primului secol, este menționat pe nume. Apoi Ioan amintește statutul lui Isus Hristos – „Martorul credincios”, „Cel Întâi Născut din morți” (Apocalipsa 1:5) care are stăpânirea legală asupra acestei planete. Încercarea lui Satana de a folosi acest pământ pentru a-și întemeia împărăția este spulberată. Pe lângă dobândirea victoriei lui Dumnezeu asupra lui Satana, sângele vărsat al Creatorului nostru ne șterge vina și rușinea.

`2 Citește Apocalipsa 1:6 și 1 Petru 2:9. Ce înseamnă titlurile primite de cei răscumpărați?`

Obiectivul principal al misiunii lui Dumnezeu nu este doar acela de a-i duce la un loc sigur pe oamenii care pier. Salvarea realizată de Dumnezeu ne oferă un statut nou și onorabil, întrucât chipul lui Dumnezeu este refăcut în noi. Cei răscumpărați devin membri ai familiei regale (regi) pentru că avem legături de sânge cu Regele universului prin sângele vărsat al lui Isus. Acum, ca membri ai familiei regale, ne alăturăm misiunii familiei regale de salvare a altor ființe umane. Acest fapt ne face preoți!

Hristos a făcut din biserica Sa o „împărăție” și din membrii acesteia „preoți”. A fi cetățean al împărăției înseamnă a fi preot.

În Apocalipsa 1:7, descoperim caracterul urgent al misiunii: Domnul Isus vine, iar popoarele vor boci, pentru că sunt pierdute. Lui Dumnezeu Îi e dor de cei care sunt departe de El. Cartea Apocalipsa se deschide, așadar, cu misiunea lui Dumnezeu pentru ființele umane.

`Nu doar că am fost creați de Dumnezeu, dar am fost și răscumpărați de El și cu un cost incredibil. De ce ar trebui ca acest adevăr să ne ofere multă speranță, indiferent de situația noastră prezentă?`