---
title:  Succes în misiune
date:   27/12/2023
---

În ce constă succesul în misiune, sau în lucrare? S-ar putea să fim ispitiți să credem că înseamnă multe botezuri, biserici mari și rate rapide de creștere. S-ar putea să avem impresia că succesul constă în pătrunderea adevărului până la fiecare populație și categorie de oameni de pe pământ și că putem grăbi acest proces prin folosirea radioului, a internetului și a televiziunii. Deși toate acestea pot fi lucruri bune, trebuie să ne amintim ce i-a scris Pavel comunității de credință din Corint: „Eu am sădit, Apolo a udat, dar Dumnezeu a făcut să crească” (1 Corinteni 3:6). Cu alte cuvinte, noi ar trebui să ne concentrăm pe proces, iar Dumnezeu Se va ocupa de creștere.

Am văzut deja că obiectul misiunii lui Dumnezeu este salvarea celor pierduți din fiecare categorie de oameni de pe pământ prin faptul de a-i face ucenici loiali ai lui Isus, implicați în misiunea Lui.

`6 Ce ne spun următoarele texte despre caracterul celor care devin urmași ai Domnului Isus? 2 Corinteni 11:2`
`Isaia 30:21; Ioan 10:27; 16:12,13`
`2 Tesaloniceni 2:9-11; Evrei 3:12,13; 1 Ioan 1:8`
`1 Ioan 1:9; Apocalipsa 7:14; 19:8 `

Ucenicii lui Isus sunt neprihăniți, puri, rămânându-I loiali la fel cum o mireasă se păstrează pură pentru logodnicul ei. Ucenicii lui Isus Îl urmează în timp ce El îi conduce prin vocea șoptită a Duhului Sfânt. În acest fel ne conduce în lucrarea misionară pentru alții. Nu este nicio urmă de înșelăciune la acești ucenici. Nu sunt conduși în rătăcire de îndoieli istovitoare, de învățături false sau de imoralitate. Și ei nici nu se simt superiori altora din punct de vedere moral. Recunosc că sunt imperfecți, cerând harul curățitor al lui Dumnezeu și mila Lui. Pentru că înțeleg lucrul acesta, ei sunt în același timp deschiși la disciplinare și instruire din partea altor credincioși. Succesul în misiune înseamnă a face acest gen de ucenici.

`Ce înseamnă să fii „o fecioară curată” pentru Hristos (2 Corinteni 11:2)? Cum putem noi, ca păcătoși, să fim astfel înaintea lui Dumnezeu și să îi îndrumăm și pe alții să fie fecioare curate pentru Hristos?`