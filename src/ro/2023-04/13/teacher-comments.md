---
title:  Material Pentru Instructori
date:  29/12/2023
---

### I. Privire generală

A doua venire a Domnului Isus, care duce la crearea din nou a acestui pământ, este punctul culminant al istoriei biblice. Capitolele 21 și 22 din Apocalipsa ar putea fi descrise ca supremul final „fericit”. Într-un oarecare sens, chiar este un final fericit. Din această perspectivă, a doua venire și noul pământ sunt încheierea misiunii lui Dumnezeu. Sfârșitul este o viață veșnică de fericire și bucurie cu Dumnezeu. În alt sens, acest sfârșit nu este „sfârșitul”, ci începutul sau continuarea a ceea ce Dumnezeu a avut în minte pentru omenire și pentru pământ, un început în care cei răscumpărați aprofundează înțelegerea lui Dumnezeu și a caracterului Său de-a lungul veșniciei.

Ar putea fi util să ne gândim la revelația lui Dumnezeu cu privire la Sine în trei etape, fiecare etapă necesitând definiții diferite ale „misiunii”. (1) Prima etapă cuprinde crearea lumii și interacțiunea lui Dumnezeu cu ființele Sale create în Eden. Chiar și în Eden, misiunea lui Dumnezeu era aceea de a dezvălui, prin intermediul relațiilor de iubire, cine era El. Dar păcatul a schimbat această realitate, ducând la lumea în care trăim, o lume plină de chin, durere și moarte. (2) Această mare schimbare a făcut ca misiunea lui Dumnezeu să adopte noi elemente, mai precis, nevoia întrupării, care a dus la viața, moartea și învierea Domnului Isus. Întruparea face posibilă realitatea viitoare a noului pământ. (3) Faza finală a misiunii lui Dumnezeu atinge punctul culminant la a doua venire.

Dar a doua venire nu este finalul istoriei omenirii sau al istoriei lui Dumnezeu. Viața veșnică nu ar avea niciun sens dacă a doua venire ar fi vestit doar finalul istoriei acestui pământ. În schimb, veșnicia este un nou început de posibilități infinite.

### II. Comentariu

Ca adventiști de ziua a șaptea, în bisericile și evanghelizările noastre punem accentul pe a doua venire. Lumea are nevoie disperată de mesajul plin de speranță pe care îl oferă a doua venire. La fel de importantă este descrierea biblică a noului pământ, care nu este vreun tărâm ceresc în nori, ci un pământ creat din nou, care se aseamănă în multe privințe cu lumea noastră prezentă. Diferența semnificativă dintre noul pământ și acest pământ este că nu mai există probleme din cauza păcatului și a morții.

Din momentul în care Adam și Eva au ales să urmeze o cale contrară căii iubitoare arătate de Dumnezeu, omenirea și pământul ca întreg s-au confruntat cu suferința și moartea. Dumnezeu nu intenționase o astfel de soartă pentru omenire, însă aceasta era o posibilitate într-o lume a voinței libere, care este necesară pentru existența iubirii. În prezent, noi ne găsim în această fază a misiunii lui Dumnezeu. Misiunea lui Dumnezeu a inclus faptul că El S-a descoperit în diferite moduri oamenilor de pe pământ de-a lungul istoriei, după cum declară Biblia. Manifestarea supremă s-a produs prin întruparea lui Isus, Fiul lui Dumnezeu, pe pământ (Ioan 1:1-14). O parte crucială a misiunii lui Dumnezeu a fost îndeplinită în timpul întrupării, și anume, viața, moartea și învierea Domnului Isus, care fac ca viața veșnică să fie posibilă pentru omenire.

În ciuda actului minunat de iubire și răscumpărare din urmă cu aproximativ 2.000 de ani, tot ne găsim împotmoliți în coșmarul acestei lumi. Misiunea lui Dumnezeu de a ne conduce la viața veșnică într-o lume creată din nou este în continuare undeva în viitor. Ceea ce a făcut Dumnezeu prin întrupare se va împlini la modul suprem când cei credincioși vor învia și vor fi transformați – metamorfozați – împreună cu cei care vor fi în viață și într-o relație cu Dumnezeu la revenirea lui Isus (1 Corinteni 15:12-34). Dar nici acest rezultat nu este împlinirea finală a răscumpărării lui Dumnezeu. Aceasta va avea loc când pământul va fi creat din nou așa cum este descris în Apocalipsa 21 și 22.

Misiunea lui Dumnezeu are în centru relațiile, iar în Apocalipsa 21 și 22 noi ca cititori vedem un crâmpei din dorința lui Dumnezeu de a fi cu noi într-o formă mai tangibilă, pentru totdeauna. Capitolele 21 și 22 din Apocalipsa vorbesc despre Dumnezeu care locuiește în mod direct, față în față cu oamenii pe pământ (Apocalipsa 21:3; 22:4). Această coabitare a divinului cu umanul este scopul final al misiunii prezente a lui Dumnezeu în raport cu noi. Să simțim și să înțelegem cum va fi să locuim față în față cu Dumnezeu ne depășește imaginația, dar, din descrierea biblică, va fi ceva frumos care ar trebui să îi inspire pe cei care o citesc să dorească o relație cu Dumnezeu acum.

Din această perspectivă, s-ar putea argumenta că misiunea lui Dumnezeu se încheie pe noul pământ. Într-adevăr, planul de răscumpărare a devenit deja realitate în această etapă. Totuși, la un anumit nivel, misiunea lui Dumnezeu pare să continue dincolo de ceea ce noi ca oameni ne putem imagina. Este noul pământ sfârșitul sau începutul? Pe scurt, este ambele.

Ca oameni, trebuie să avem întotdeauna în minte faptul că suntem ființe create. Prin urmare, nu putem pretinde niciodată că suntem atotștiutori, așa cum este Dumnezeu. Această conștientizare înseamnă că oamenii vor învăța permanent, la infinit, progresând constant în înțelegerea a cine este Dumnezeu și cine suntem noi în relație cu Dumnezeu, unul cu altul și cu pământul. Prin urmare, dacă definim misiunea lui Dumnezeu ca dorința Lui de a-Și manifesta iubirea pentru omenire și a vedea acea iubire multiplicată în mod creativ, atunci misiunea lui Dumnezeu nu are sfârșit, ci este mai degrabă o realitate continuă, veșnică.

Această perspectivă se potrivește mai bine descrierii biblice decât ideea că noul pământ ar fi sfârșitul misiunii Sale. În schimb, noul pământ este un nou început care, pornind de la ceea ce a fost înainte, se schimbă veșnic spre o iubire mai profundă și mai împlinitoare manifestată în cadrul relațiilor. În acest sens, misiunea lui Dumnezeu este o activitate veșnică la care avem privilegiul să luăm parte. Prin urmare, la a doua venire are loc sfârșitul unei etape a misiunii lui Dumnezeu. Dar acest sfârșit duce la noua etapă a misiunii lui Dumnezeu. Așadar, noul pământ nu este doar o împlinire, ci o continuare. 

Faza noului pământ în cadrul misiunii lui Dumnezeu este, de asemenea, o perioadă de belșug și de bucurie, împlinind ceea ce Ioan 10:10 susține că este scopul lui Dumnezeu pentru omenire. Descrierea acestui nou pământ este marcată de diversitate, locuitorii lui fiind oameni din diverse medii culturale (Apocalipsa 21:24). Sub inspirație divină, vizionarul Ioan îi descrie pe cei răscumpărați mâncând și bând împreună cu bucurie, gustând din fructele pomului vieții și din apa vie care curge din tronul lui Dumnezeu (Apocalipsa 21:6; 22:2). Noul pământ este un loc care lasă impresia creativității care depășește cea mai bogată imaginație. Dumnezeu va fi acolo printre oameni, interacționând cu noi, creând noi idei și arătându-ne iubirea în moduri inovatoare alături de noi. Nu este de mirare atunci că reacția lui Ioan a fost o implorare ca Dumnezeu să vină curând (Apocalipsa 22:20). Aceeași dorință ne inspiră astăzi să le împărtășim altora vestea bună a planului lui Dumnezeu pentru cei răscumpărați în veșnicie.

### III. Aplicație

Adventiștii de ziua a șaptea se mândresc cu faptul că mesajul despre a doua venire stă în fruntea și în centrul identității lor. Acest mesaj este un lucru pentru care ar trebui să fim recunoscători și pe care ar trebui să îl împărtășim cu lumea din jurul nostru. Fără îndoială acest mesaj este unul pe care lumea are nevoie disperată să îl audă.

Dar adevărul despre a doua venire trece dincolo de promovarea mesajului. Oamenii trebuie să și vadă ce înseamnă să trăiești în prezent cu speranța privind a doua venire și noul pământ. Când este crezută, descrierea biblică a noului pământ trebuie să ducă la ceva mai mult decât predici de evanghelizare; trebuie să ducă la un mod radical diferit de a trăi în prezent. Cei care citesc capitolele 21 și 22 din Apocalipsa și înțeleg frumusețea relațiilor descrise acolo ar trebui atrași la acest stil de viață în prezent. Există limite din cauza impactului păcatului și al morții, însă aceste constrângeri nu împiedică posibilitatea de a împărtăși frânturi din noul pământ. Pentru cei care au simțit personal iubirea lui Dumnezeu și care cred în făgăduința Scripturii, viața veșnică începe acum.

Când speranța privind a doua venire și realitatea noului pământ devin parte din modul nostru de viață, noi, în calitate de credincioși, ne vom trăi viața de zi cu zi dintr-o perspectivă a speranței în mijlocul unei lumi care pare fără speranță. Această perspectivă îl poate ajuta pe credincios să trăiască personal și să împărtășească altora bucuria și pacea, care se vor manifesta în bunătate, răbdare și blândețe față de alții. O astfel de perspectivă poate inspira de asemenea oamenii să își folosească talanții și darurile pentru a trăi într-un mod creativ iubirea lui Dumnezeu, așa cum El a plănuit pentru omenire de la bun început. Trăirea unei astfel de vieți de iubire acum demonstrează că urmașul credincios al lui Dumnezeu este convins că această cale este calea spre o viață abundentă. Mai mult, această alegere indică faptul că urmașii lui Dumnezeu se vor bucura la superlativ de experiența noului pământ.