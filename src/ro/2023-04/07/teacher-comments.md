---
title:  Material Pentru Instructori
date:  17/11/2023
---

### I. Privire generală

Citește parabola samariteanului milos (Luca 10:25-37) și meditează la următoarele întrebări:

Luca 10:29 – „Și cine este aproapele meu?” Formularea acestei întrebări sau răspunsul la ea din perspectivă personală mută cumva accentul de pe omul în nevoie pe omul care oferă ajutorul? O astfel de mutare a accentului riscă și o schimbare a mesajului și a principiului pe care Domnul dorește să le învățăm și să le punem în practică?

Luca 10:36 – „Care dintre aceștia trei ți se pare că a dat dovadă că este aproapele celui ce căzuse între tâlhari?” Întrebarea lui Isus se concentrează asupra omului care a fost jefuit, asupra rănilor și nevoilor lui. Hristos Își concentrează atenția asupra persoanei care a fost jefuită și nedreptățită și care a primit ajutor. La polul opus, Isus îi prezintă pe cei considerați aproapele samariteanului care au avut șansa de a ajuta, dar nu au ajutat.

Luca 10:37 – „«Cel ce și-a făcut milă cu el», a răspuns învățătorul Legii. «Du-te de fă și tu la fel», i-a zis Isus.” După cum arată Domnul, răspunsul corect la întrebare nu este suficient. În îndrumările Sale adresate învățătorului legii, Isus accentuează importanța acțiunii, a punerii Evangheliei în practică. Adică, trebuie să fim mâinile și picioarele trupului lui Hristos.

### II. Comentariu

**„Să iubești pe aproapele tău ca pe tine însuți”**

Devenind parte din comunitatea lui Dumnezeu, vom vedea problemele membrilor ei și vom înțelege ce înseamnă să trăim și să suferim împreună cu ei. Putem spera că, suferind împreună cu ei, ne vom și îngriji de nevoile lor. Trebuie să fim aproapele celor în nevoie. Mulți din comunitatea noastră suferă și au nevoie de ajutor. Ne putem da seama ușor cine va avea nevoie de ajutorul nostru? Alină biserica noastră suferința celor în nevoie? Sau contribuie la suferință, fie intenționat, fie din neștiință?

Este de remarcat faptul că vorbele rostite de Isus în Matei 23 erau aspre, încărcate de adevăr – în legătură cu situația în sine – și de detalii – în legătură cu religiozitatea lui Israel. Cuvintele Lui urmăreau în același timp restaurarea poporului Său, pentru ca acesta să manifeste compasiune față de semeni. Isus dorea ca poporul Său să ajungă să înțeleagă legea Lui într-un mod nou. El dorea ca poporul Israel să se concentreze deopotrivă pe Dumnezeu și pe semeni. Intenția era ca poporul Israel să iubească „pe Domnul Dumnezeul [s]ău cu toată inima […], cu tot sufletul […] și cu tot cugetul […]” (Matei 22:37). Acest principiu este prima și cea mai mare poruncă. Dar a doua poruncă este o extensie a primeia: „Să iubești pe aproapele tău ca pe tine însuți” (Matei 22:39). Corectitudinea și dreptatea, iubirea și grija nu pot fi dovedite practic doar de indivizi, ci trebuie implementate și de către biserică, trupul lui Hristos.

**Profeții Vechiului Testament și apărătorii oamenilor**

Profeții Vechiului Testament erau destul de clari cu privire la legile și regulile de raportare la semeni sau la cei care aveau nevoie de vindecare și salvare. Astfel de legi și norme, transmise prin profeți, erau modul lui Dumnezeu de a-Și face cunoscută dorința ca Israel să dea mărturie în fața popoarelor vecine lui, să fie o lumină printre națiuni. Profeții trebuiau să slujească drept vestitori ai Evangheliei și să vorbească împotriva tuturor nedreptăților și răului.

Profeții au îndemnat poporul și pe liderii acestuia spunând: „Căutați dreptatea, ocrotiți pe cel asuprit, faceți dreptate orfanului, apărați pe văduvă” (Isaia 1:17) și au interzis asuprirea văduvei, orfanului, străinului sau săracului (Zaharia 7:10). Profeții erau vehemenți când condamnau orice nedreptate. Ilie l-a mustrat pe regele Ahab pentru că l-a ucis pe Nabot și i-a furat via. Amos a tunat împotriva conducătorilor lui Israel pentru că, în schimbul mitei, îi călcau în picioare pe cei sărmani, îi zdrobeau pe cei nevoiași și nu făceau dreptate celor asupriți, în loc să lase „dreptatea să se reverse ca o apă curgătoare şi neprihănirea, ca un pârâu care nu seacă niciodată” (John R. W. Scott. Decisive Issues Facing Christians Today, 1990, p. 236).

Structura socială a poporului Israel „promova munca, condamna lenevia, aștepta de la părinți să își învețe copiii abilități practice, favoriza solidaritatea umană și dreptatea, demonstra o preocupare activă pentru semeni” și în mod special respecta „demnitatea atât a bărbaților, cât și a femeilor, ambii purtători ai chipului divin” (Arthur F. Glasser, Announcing the Kingdom: The Story of God’s Mission in the Bible, 2003, p. 88). Mai mult, închinarea și ascultarea de Dumnezeu sunt direct legate de dreptate și filantropie. Acestea merg mână în mână, la fel cum dreptatea și mila față de aproapele sunt legate de umblarea umilă înaintea lui Dumnezeu. Toate instrucțiunile și regulile pentru bunăstarea și tratarea corectă a săracilor, străinilor, orfanilor, văduvelor și a celor vulnerabili provin de la Dumnezeu, Acela care are grijă de copiii Săi și manifestă compasiune și milă față de oricine are nevoie de El. Evocând mesajul biblic, William Robert Domeris rezumă astfel directiva Evangheliei de a avea grijă de cei săraci: „A vorbi despre sărăcie înseamnă a atinge inima lui Dumnezeu” (Touching the Heart of God…, 2007, p. 8).

Adeseori se ridică întrebarea: Cum poate fi ajutat aproapele meu – care adesea este sărac, fără adăpost și fără loc de muncă – să primească binecuvântările providenței lui Dumnezeu și să trăiască viața pe care Hristos Isus a dorit-o pentru oameni? Iată o declarație a lui Ellen G. White care face lumină asupra subiectului: „Dacă ar da mai multă atenție învățăturii din Cuvântul lui Dumnezeu, oamenii ar găsi o soluție la aceste probleme care îi pun în încurcătură. Se poate învăța mult din Vechiul Testament în legătură cu problema muncii și cu eliberarea de sub povară a celor săraci. În planul lui Dumnezeu pentru Israel, fiecare familie avea o locuință în teritoriu, cu pământ arabil suficient. În felul acesta erau asigurate atât mijloacele, cât și stimulentul pentru o viață folositoare, activă și independentă din punct de vedere material. Și nicio invenție omenească nu a reușit să îmbunătățească acest plan. Îndepărtarea lumii de acest plan a dus, într-o mare măsură, la sărăcia și la nenorocirea care există astăzi” (Ellen G. White, Divina vindecare, p. 183, 184).

Lecțiile și îndrumările din Biblie ne ajută să înțelegem intenția lui Dumnezeu în ce îi privește pe semenii în nevoie. Dumnezeu dorește să fim legați de Cuvântul Său, pentru a putea fi instrumente ale harului și ale iubirii Sale în beneficiul celor care suferă și au nevoie de speranță. Mai mult, „scopul lui Dumnezeu este ca atât cei bogați, cât și cei săraci să fie strâns uniți prin legăturile empatiei și ajutorării” (Ibidem, p. 193). Această unitate se va dovedi o binecuvântare pentru ambele categorii. Îi va ajuta atât pe săraci, cât și pe bogați să înțeleagă planul de mântuire al lui Dumnezeu și va arăta că o viață de facere de bine va scoate la iveală adevăruri spirituale care pot fi înțelese numai în chin și suferință. 

Numai prin iubirea și slujirea dovedite față de aproapele aflat în nevoie putem demonstra autenticitatea iubirii noastre pentru Hristos. Adevărata slujire misionară provine din iubirea noastră pentru Mântuitorul nostru, un sentiment care întărește ideea că a fi este adeseori mai important decât a da sau decât doar a face fapte bune pentru cei sărmani sau nevoiași. „Mesajul Vechiului Testament este o chemare la un stil de viață moral modelat de ceea ce a făcut Dumnezeu pentru noi în Hristos. Are legătură cu respectarea principiilor lui Dumnezeu prin trăirea unei vieți de mărturie pentru aproapele, de ajutorare și de iubire a lui și a celor în nevoie ca pe propria persoană” (Jiřί Moskala, „The Mission of God’s People…”, în Journal of the Adventist Theological Society, 2008, p. 58).

**Viața și lucrarea Domnului Isus**

Faptele de milă din viața și lucrarea lui Isus au fost cel mai bun exemplu pentru ucenicii, apostolii, urmașii și noii credincioși din biserica apostolică timpurie. Isus (Emanuel) a locuit printre oameni pentru a reface și a salva, a vindeca și a ierta cu o iubire care era mai puternică și decât moartea. Atenția Lui specială față de aproapele, față de semeni – inclusiv față de sărmani, săraci, bolnavi, posedați de demoni, străini și mulți alții – L-a făcut pe Fiul lui Dumnezeu să-Și dedice o mare parte din timp și energie vindecării și îngrijirii lor în timpul lucrării Sale pământene.

Învățăturile Domnului au fost întotdeauna confirmate de acțiunile Sale, iar lucrarea Lui de vindecare (salvare) a confirmat ceea ce predica. Misiunea Lui era o misiune de vindecare, care întregea ființele umane în trup, spirit și minte. Isus a venit să dezvăluie omenirii căzute care este caracterul lui Dumnezeu și, făcând lucrul acesta, a făcut posibilă refacerea chipului lui Dumnezeu în făpturile Sale.

Când sunt împlinite nevoile atât ale membrilor bisericii, cât și ale celorlalți, când devenim aproapele celor sărmani și ne preocupăm de nevoile lor, când îi vedem pe cei flămânzi și însetați și îi săturăm, când îi îmbrăcăm pe cei goi și îi vizităm pe cei aflați în închisoare, atunci, ca membri ai trupului lui Hristos, avem adevărata părtășie cu Dumnezeu și unii cu alții. Această părtășie demonstrează că nu mai suntem egoiști, ci putem trăi și dovedi o viață care este mărturia unei religii și vieți adevărate, viața lui Hristos.

Apostolul Pavel a încurajat misiunea în beneficiul semenilor, îndemnându- i pe membrii bisericii să facă bine tuturor oamenilor, în special celor care fac parte din familia de credincioși (Galateni 6:10). Dar Pavel a avut și o viziune mai largă asupra acestei misiuni de manifestare a compasiunii, care îi includea și pe vrăjmașii noștri: „Dacă îi este foame vrăjmașului tău, dă-i să mănânce; dacă-i este sete, dă-i să bea” (Romani 12:20).

### III. Aplicație

Cum poate Evanghelia lui Isus Hristos în totalitatea ei – o Evanghelie care poate să vindece și să mântuiască, să protejeze și să refacă – să îi transforme pe semenii noștri în moștenitori ai împărăției lui Dumnezeu? Noi credem că această transformare este misiunea care trebuie îndeplinită prin puterea Duhului lui Dumnezeu, pentru ca mulți să primească harul Evangheliei lui Hristos și să fie transformați după chipul Său pentru binele familiei, comunității și poporului lor, spre slava lui Dumnezeu. Ce transformare notabilă s-ar produce, dacă am fi cu toții dedicați întru totul acestei misiuni!

Cel mai important lucru: Cine este pentru noi astăzi Isus Hristos? Ce înseamnă această întrebare în termeni practici?

„Adevărata binefacere îi ajută pe oameni să se ajute singuri. Dacă ar veni cineva la ușa noastră să ne ceară de mâncare, n-ar trebui să-l lăsăm să plece flămând; sărăcia lui poate fi rezultatul unei nenorociri. Dar adevărata binefacere înseamnă mai mult decât niște simple daruri. Înseamnă interesul real pentru bunăstarea altora. Ar trebui să căutăm să înțelegem nevoile celor săraci și deznădăjduiți și să le dăm ajutorul care le va folosi cel mai mult. A investi timp, preocupare și efort personal înseamnă mult mai mult decât a da doar bani. Dar aceasta este binefacerea adevărată” (Ellen G. White, Divina vindecare, p. 195).