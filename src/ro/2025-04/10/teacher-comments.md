---
title:  Material Pentru Instructori
date:  05/12/2025
---

### Privire generală

Unul dintre principalele moduri în care autorii Noului Testament folosesc Vechiul Testament este prin intermediul simbolurilor și a tipurilor. Acestea provin din istorie și teologie. În Vechiul Testament, tipurile sunt ca niște previziuni istorice care anticipează realitățile împlinite de Domnul Isus. În acest sens, tipologia este o formă de profeție, prin evenimente, nu prin cuvinte. Tipologia se bazează și pe teologie, deoarece Dumnezeu conduce evenimentele, selectează anumite persoane și stabilește instituții care prefigurează profetic realitățile răscumpărătoare inițiate de Domnul Isus. Ca și profeția, tipologia evidențiază suveranitatea lui Dumnezeu asupra istoriei. 

În ciuda importanței interpretării tipologice a Scripturii, mulți creștini nu sunt familiarizați cu acest subiect. Studierea cărții Iosua oferă o excelentă oportunitate de a învăța despre tipologia biblică și de a analiza criteriile de identificare a tipurilor din Vechiul Testament, împlinirea lor în Noul Testament și relevanța practică a tipologiei pentru parcursul adventist actual. 

Prin intermediul tipologiei, care evidențiază tiparele lui Dumnezeu în întreaga Scriptură, oamenii pot înțelege suveranitatea Lui asupra istoriei și îndurarea Lui răbdătoare față de omenire, în ciuda păcătoșeniei constante a copiilor Săi. Istoria este scena pe care Dumnezeu Își dezvăluie dragostea pentru omenire. Această revelație se desfășoară pe etape, strâns legate de expresiile unice ale legământului veșnic dintre Dumnezeu și creația Sa. Aceste expresii constituie temelia tipologiei. Tiparele din tipologia lui Iosua evidențiază dorința lui Dumnezeu de a-Și salva poporul, astfel încât acesta să se poată bucura de prezența Sa și să se odihnească, fără teamă, în iubirea Sa minunată. 

### Comentariu 

**Definiție** 

Nu este o exagerare să afirmăm că, „din punct de vedere istoric, adventismul de ziua a șaptea nu este doar o mișcare profetică, este și o mișcare tipologică”. Încă de la începutul adventismului, „tipologia a fost o metodă folosită pentru a evalua, a experimenta și a înțelege identitatea, rolul și mesajul adventismului în istoria mântuirii” (Erick Mendieta, „Typology and Adventist Eschatological Identity: Friend or Foe?”, în Andrews University Seminary Student Journal, vol. 1. nr. 1, primăvară 2015, p. 45, 46). Există două feluri de tipologie: verticală și orizontală. Tipologia verticală vizează relația dintre sanctuarul ceresc și cel pământesc. Este cea mai cunoscută și studiată în cadrul adventismului. Tipologia orizontală implică relația dintre Vechiul Testament și Noul Testament și este unul dintre principalele moduri de a-L discerne pe Isus în scrierile lui Moise și ale tuturor prorocilor (Luca 24:27). Această tipologie constituie punctul central al studiului nostru din această săptămână. 

Sensul tradițional al tipologiei poate fi rezumat prin următoarea definiție: „Studiul asupra persoanelor, evenimentelor sau instituțiilor (tipurile) pe care Dumnezeu le-a rânduit în mod divin pentru a prefigura împlinirea lor din vremea sfârșitului (antitipurile) în Hristos și în realitățile Evangheliei împlinite de El” (Richard M. Davidson, In the Footsteps of Joshua, 1995, p. 26). O astfel de definiție nu îi este impusă arbitrar Scripturii, ci rezultă din analiza pasajelor în care termenul grecesc typos (tip) apare în Noul Testament (1 Corinteni 10:1-13; Romani 5:12-21; 1 Petru 3:18-22; Evrei 8; 9), după cum se arată în lucrarea fundamentală a lui Richard M. Davidson, Typology in Scripture: A Study of Hermeneutical Typos Structures, 1981). 

**Identificarea tipologiei lui Iosua** 

Conform definiției lui Davidson, există patru criterii de identificare a tipurilor și antitipurilor: istoricitatea, corespondența, prefigurarea și amplificarea. În primul rând, tipurile sunt realități istorice consemnate în Vechiul Testament. Atunci când se întoarce la Vechiul Testament pentru a identifica tipuri, autorul Noului Testament caută evenimente, persoane sau instituții ancorate în istorie. De exemplu, nu există niciun sens tipologic în parabole (compară cu Iosua 9:7-15; 2 Samuel 12:1-4). În tipologie, Dumnezeu acționează în istorie, creând tipare cu sens profetic care să fie recunoscute ulterior de poporul Său și de profeți. Din perspectiva Noului Testament, nu există nicio îndoială că Iosua este un personaj istoric. În cuvântarea sa finală, Ștefan amintește rolul lui Iosua ca lider al poporului Israel în timpul cuceririi, perioadă în care cortul mărturiei a fost adus în Canaan (vezi Faptele apostolilor 7:44,45). De asemenea, Iosua este menționat în Evrei 4:7,8 ca acela care a adus odihnă temporară poporului Israel. 

Un alt pas fundamental în identificarea relațiilor tipologice dintre Vechiul și Noul Testament este prezența corespondențelor legitime. Aceste corespondențe trebuie să fie valide din punct de vedere istoric, autentice, nu doar simple coincidențe sau închipuiri. Pe lângă corespondențele menționate în studiul de miercuri, Iosua și Isus împărtășesc același nume, deși diferențiat în ebraică și greacă, precum și în limba română. Acest lucru nu pare să fie întâmplător, din două motive. În primul rând, acest apelativ este primul din canonul biblic ce conține un element teoforic, mai precis, o particulă care face referire la numele lui Dumnezeu. Numele Iosua este combinația verbului ebraic yș’ (a salva) și a particulei yo (jo), care este o abreviere a lui Iahve (tradus de obicei prin „Domnul”). În al doilea rând, Iosua nu este numele lui original. Moise, probabil sub influență divină, i-a schimbat numele din Hosea (mântuire) în Iosua (Iahve este mântuire) (vezi Numeri 13:16). 

Al treilea element care trebuie avut în vedere este prefigurarea. Dumnezeu conturează profetic tipuri legitime care ar putea fi recunoscute chiar înainte de împlinirea lor, cel puțin prin elementele lor de bază. Acest detaliu întărește ideea că autorii Noului Testament nu inventează legături între Testamente folosindu-se de imaginație. Elementul profetic al tipului din Vechiul Testament este deja inscripționat în textul biblic. Din acest motiv, publicul inițial putea înțelege acest sens anticipativ prin indiciile lăsate de autorii inspirați. Odată descoperite majoritatea indiciilor, pe măsură ce cititorii comparau o revelație anterioară cu una mai recentă, era firesc ca tipurile să devină mai evidente odată cu dezvoltarea canonului. 

Aici trebuie subliniate din nou două aspecte importante. În primul rând, numai evenimentul hristic putea dezvălui pe deplin sensul mesianic al Vechiului Testament. În al doilea rând, în istoria interpretării, unele tipuri au fost recunoscute doar în retrospectivă. Totuși, aceste fapte nu exclud existența sensului profetic în contextul original și posibilitatea recunoașterii acestui sens de către publicul original. Identificarea acestor fundamente textuale constituie o modalitate de control interpretativ, împiedicând cititorul să impună textului ceva ce nu există. Fără astfel de elemente de control, tipologia degenerează ușor în alegorie. Alegoria a fost metoda predominantă de interpretare biblică în timpul Evului Mediu. Spre deosebire de tipologie, alegoria găsește în Vechiul Testament semnificații spirituale care sunt străine de intenția autorului și de contextul original. 

Aici poate fi menționat un alt argument textual care validează tipologia lui Iosua din Vechiul Testament: caracterul unic al legăturii lui Iosua cu misiunea Îngerului Domnului, Hristosul preexistent din Pentateuh. 

Davidson sugerează că „descrierile misiunii lui Iosua și ale misiunii Îngerului Domnului conțin numeroase expresii paralele, folosind exact aceleași cuvinte ebraice. Atât Iosua, cât și Îngerul Domnului trebuiau să «me[argă] înaintea» și „să iasă înaintea” poporului Israel, să-i «duc[ă] [...] în țar[ă]» pe israeliți și să îi «pun[ă] în stăpânirea țării» (cf. Exodul 23:23; Numeri 27:17,21; Deuteronomul 3:28;31:3,23)”. Davidson subliniază, de asemenea, legătura directă dintre Iosua (preotul postexilic) și Mesia din Zaharia 6:12, unde „profetul echivalează numele lui Iosua cu Mesia”: „Şi să-i spui [lui Iosua]: «Aşa vorbeşte Domnul oştirilor: ‘Iată că un om al cărui nume este Odrasla va odrăsli din locul Lui şi va zidi Templul Domnului. [...]’»” (In the Footsteps of Joshua, p. 29, 30). 

Ultimul criteriu de identificare a tipologiei aici este amplificarea. Acesta este bine ilustrat de metafora umbrei, utilizată de autorul Epistolei către evrei pentru a explica relația dintre sistemul levitic de daruri și jertfe, inclusiv de sărbători și ritualuri, care arătau spre lucrarea Domnului Isus. Amplificarea implică o evoluție sau o intensificare de la tip la antitip: un crescendo de la local la universal, de la provizoriu la definitiv, de la temporar la etern și de la sfera umană la cea divină. Această progresie este evidentă în tipologia lui Iosua. Așa cum Iosua a condus cucerirea Canaanului și a oferit odihnă temporară poporului Israel, noul Iosua conduce armata cerească în lupta cosmică „împotriva căpeteniilor, împotriva domniilor, împotriva stăpânitorilor întunericului acestui veac, împotriva duhurilor răutăţii care sunt în locurile cereşti” (Efeseni 6:12). Victoria Lui este definitivă și oferă odihnă veșnică poporului lui Dumnezeu. 

Tipologia biblică este un domeniu fascinant al studiilor biblice și nu ar trebui să fie rezervată cercetătorilor. În dialogul Său pe drumul spre Emaus, Isus i-a mustrat cu blândețe pe cei doi bărbați pentru că nu au înțeles Scripturile tipologic: „«O, nepricepuţilor şi zăbavnici cu inima, când este vorba să credeţi tot ce au spus prorocii! Nu trebuia să sufere Hristosul aceste lucruri şi să intre în slava Sa?» Şi a început de la Moise şi de la toţi prorocii şi le-a tâlcuit, în toate Scripturile, ce era cu privire la El” (Luca 24:25-27). Fie ca adventiștii de ziua a șaptea să evite să facă aceeași greșeală astăzi! 

### Aplicație 

**Credincioșia lui Dumnezeu în prezent** 

Tipurile biblice au ca bază modele istorice care au fost influențate de intervenții divine ca urmare a promisiunilor lui Dumnezeu. Ele demonstrează credincioșia lui Dumnezeu în interacțiunile Sale cu omenirea și autoritatea Sa supremă asupra istoriei. Tipologia nu este doar o metodă de interpretare a Vechiului Testament în raport cu Domnul Isus, este și o modalitate de a interpreta istoria. 

Cum crezi că te pot ajuta credincioșia și controlul lui Dumnezeu asupra istoriei să faci față incertitudinilor din existența umană?

**Tipurile în prezent** 

Pe de o parte, studiul tipologiei ne ajută să înțelegem cine este Domnul Isus și ce face Dumnezeu prin El. Ne arată cum persoane precum Moise, Aaron și David prefigurează rolurile lui Mesia de preot, de profet și de rege. În mod asemănător, tipurile instituționale, cum ar fi jertfele și sărbătorile religioase precum Paștele, dezvăluie natura substitutivă a misiunii Sale. Evenimentele tipologice indică, de asemenea, lucrurile pe care Isus le va realiza în favoarea poporului Său. Pe de altă parte, tipologia dezvăluie așteptările lui Dumnezeu de la copiii Săi. 

Ținând cont de aceste două aspecte ale tipologiei, ce dezvăluie despre Domnul Isus următoarele tipuri și cum poți folosi exemplele acestea pentru a-ți modela viața în conformitate cu voia lui Dumnezeu? 

1. Isaac întins pe altar, dând dovadă de supunere (Geneza 22, compară cu Evrei 11:17-19); 

2. Iosif ca salvator al familiei sale în interacțiunea cu frații lui (Geneza 44; 45); 

3. Moise ca eliberator și mijlocitor pentru poporul Israel (Exodul 32:30-34); 

4. David ca rege ales (mesia) în interacțiunea lui cu Saul (2 Samuel 24; 26).