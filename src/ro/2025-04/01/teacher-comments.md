---
title:  Material Pentru Instructori
date:  03/10/2025
---

### Privire generală 

Chiar dacă Moise a murit, influența conducerii sale încă se resimte în zorii acestei noi ere. În deschiderea cărții care îi poartă numele, Iosua este încurajat de Dumnezeu să aibă încredere în El. Dumnezeu îl îndeamnă pe noul conducător să calce pe urmele lui Moise. Vremurile sunt noi, dar poruncile și promisiunile rămân aceleași: treci, ia, împarte și slujește! Condiția este aceeași: ascultarea ca răspuns la îndurările și izbăvirile lui Dumnezeu din trecut, pe baza unei relații de încredere în El. Singura diferență constă în persoanele implicate: a apărut o altă generație. Într-un anumit sens, cartea Iosua oferă o nouă șansă poporului lui Dumnezeu de astăzi, care se află la intrarea în țara promisă. 

La începutul cărții, principala întrebare este: Va profita poporul Israel de această nouă șansă? Vor urma israeliții rețeta succesului pe care înaintașii lor au ratat-o? 

Istoria se repetă astăzi. Biserica, sub conducerea lui Hristos, noul Iosua, este chemată să înainteze spre împlinirea promisiunilor lui Dumnezeu. Modelul legământului rămâne neschimbat: Dumnezeu ne dă ceea ce nu putem obține singuri și așteaptă ascultarea noastră, care exprimă încrederea noastră în dragostea, înțelepciunea și puterea Sa. Întrebarea rămâne: Va avea generația noastră încredere în capacitatea Divinității de a-Și isprăvi planul „până în ziua lui Isus Hristos” (Filipeni 1:6)? În vreme ce generația actuală se află la granița Canaanului ceresc, apelul divin încă răsună puternic: „Întărește-te numai și îmbărbăteazăte” (Iosua 1:7).

### Comentariu

**Conducere spirituală**

Numirea lui Iosua înlocuitor al lui Moise are loc imediat după amintirea dureroasă a greșelii lui Moise din pustiul Sin, care l-a împiedicat pe marele conducător să intre în Canaan (Numeri 20:9-12). În contextul mai larg, acest eveniment este strâns legat de cererea fiicelor lui Țelofhad (Numeri 27:1-12). Deoarece făcea parte din prima generație, Țelofhad a fost condamnat să moară în pustiu din cauza necredinței și a răzvrătirii. Cum Aaron murise deja și Moise se apropia de sfârșit, bătrânul conducător se roagă pentru un succesor. Rugăciunea sa și răspunsul lui Dumnezeu definesc viitorul rol de lider pe care îl va avea Iosua. Rolul lui avea să fie preponderent militar, așa cum reiese din expresia „va merge în fruntea noastră” (1 Samuel 8:20). Într-adevăr, priceperea sa militară este deja evidentă în Exodul 17:9-14, unde îi conduce pe israeliți împotriva forțelor amalecite. Această campanie demonstrează modul în care Iosua a fost pregătit de Domnul cu mult înainte de împuternicirea sa oficială.

În răspunsul dat de Dumnezeu lui Moise, Iosua este descris ca un om plin de Duhul Domnului (ruah, Numeri 27:18). O astfel de evaluare din partea Celui care cunoaște inimile este importantă. În Vechiul Testament, cuvântul ebraic ruah poate desemna un vânt impersonal, respirația umană, firea și mintea omului, printre altele. De asemenea, poate face referire la Agentul divin care a fost implicat activ în viața lumii încă de la creație (Geneza 1:2). Prezența Duhului Sfânt este exprimată în Pentateuh prin trei manifestări: înțelepciune, profeție și conducere. Iosif este prima persoană despre care se spune că avea Duhul lui Dumnezeu (Geneza 41:38). Toate cele trei aspecte sunt evidente în viața sa: ca profet, primește vise; ca om înțelept, interpretează visul faraonului; ca lider, concepe un plan pentru a-și salva nu numai poporul, ci și alte națiuni afectate de foamete.

Și în slujirea lui Iosua se vor împleti înțelepciunea, profeția și conducerea. El este plin de „duhul înțelepciunii” (ruah hokhmah) (Deuteronomul 34:9). Mai mult, el se numără printre cei 70 de bărbați cu experiență care primesc Duhul pentru a profeți (Numeri 11:16-30). În cele din urmă, în Numeri 27:18, Dumnezeu spune despre el că este un conducător în care locuiește Duhul Lui.

În ciuda abilităților remarcabile pe care Iosua le-a dezvoltat de-a lungul anilor în slujba lui Moise, conducerea lui este definită în termeni spirituali. Doar conducerea spirituală are sens în contextul unui război spiritual. În definitiv, bătăliile pe care Iosua a fost chemat să le ducă erau ale lui Dumnezeu, nu ale lui sau ale lui Israel.

**Tiparul legământului: binecuvântare, promisiune și ascultare**

Încă de la primul dialog dintre Dumnezeu și omenire, tiparul legământului este evident: Dumnezeu binecuvântează înainte de a da porunci (Geneza 1:28). În diferite legăminte ulterioare, binecuvântarea divină se manifestă prin promisiunile lui Dumnezeu de a elibera, de a oferi urmași și de a da o țară. De exemplu, atunci când Dumnezeu l-a chemat pe Noe să construiască arca, acest lucru a demonstrat angajamentul Lui de a oferi omenirii un mijloc de salvare. Noe a primit porunci mai precise abia după marea eliberare a celor din arcă. În mod similar, Avraam a ascultat de cerința lui Dumnezeu de a-și părăsi țara natală numai după ce a auzit binecuvântările promise de Dumnezeu (Geneza 12:1-3). Legământul mozaic urmează un model similar, deoarece Dumnezeu le-a reamintit oamenilor ce făcuse pentru poporul Israel înainte de a le da Cele Zece Porunci, în Exodul 20. În cele din urmă, când David și-a exprimat dorința de a construi o casă pentru Domnul în Ierusalim, Dumnezeu a promis să îi construiască El, în schimb, o casă lui David (2 Samuel 7:27). În noul legământ, Dumnezeu pune legea Sa în inima poporului Său, astfel încât acesta să poată asculta de El de bunăvoie (Ieremia 31:33).

Astfel, orice perspectivă legalistă asupra legii lui Dumnezeu nu este în concordanță cu viziunea biblică asupra ascultării. Ascultarea este întotdeauna un răspuns uman la inițiativa divină de a binecuvânta poporul lui Dumnezeu. Salvarea nu s-a bazat niciodată și nu se bazează pe realizările umane. Nici nu se va baza vreodată pe acestea. O astfel de viziune legalistă asupra legii Vechiului Testament îi denaturează adevăratul scop. Roy Gane afirmă în mod pertinent: „Dacă ne depășim propria neglijență față de legile biblice, nu ajungem în cele din urmă la legalism? Nu, dacă înțelegem scopul legii lui Dumnezeu. Ea este un standard de comportament și gândire în armonie cu caracterul iubitor al lui Dumnezeu. Ea nu este, nu poate fi și nu a fost niciodată menită să fie un mijloc de mântuire. Faptul că facem binele nu ne poate răscumpăra niciodată din starea noastră de muritori sau din păcatele din trecut. Numai harul lui Dumnezeu prin jertfa lui Hristos, primită prin credință, poate face lucrul acesta. Poruncile lui Dumnezeu sunt pentru oamenii care sunt deja salvați” (Roy Gane, Leviticus, Numbers: The NIV Application Commentary, 2004, p. 310).

**Legea și înțelepciunea**

Textele sapiențiale („sapiență” înseamnă înțelepciune, învățătură, știință) din Vechiul Testament, așa cum sunt cărțile Iov, Proverbele și Eclesiastul, precum și unii psalmi, explorează două teme importante: creația și legea. Aceste cărți demonstrează modul în care lumea creată și legea ar trebui să influențeze maniera în care credincioșii se raportează la Dumnezeu și unii la alții. De fapt, există o relație strânsă între lege și înțelepciune. Această relație este deja evidentă în Deuteronomul 4:6 – „Să le păziţi şi să le împliniţi, căci aceasta va fi înţelepciunea şi priceperea voastră înaintea popoarelor, care vor auzi vorbindu-se de toate aceste legi şi vor zice: «Acest neam mare este un popor cu totul înţelept şi priceput!»” Măreția lui Israel nu avea să se găsească în bogăție și putere militară, ci în înțelepciunea rezultată din respectarea fidelă a poruncilor lui Dumnezeu. În mod firesc aveau să urmeze succesul și prosperitatea. Acestea pot fi văzute în rezultatele cererii lui Solomon de a primi înțelepciune (1 Imparati 3:13).

Înțelepciunea – care este cunoaștere călăuzită de Dumnezeu – ne oferă capacitatea de a trăi bine în contextul fricii de Iahve, prin ascultarea de voia Sa și prin trăirea în armonie cu semenii și cu natura. Nebunul, în revolta lui împotriva ordinii create de Dumnezeu, Îl nesocotește, în timp ce înțeleptul respinge haosul și acceptă voia lui Dumnezeu, dovedind o viață de ascultare. Rezultatele acestei alegeri sunt prezentate în literatura sapiențială biblică, ce abordează și excepțiile și absurditățile care marchează frecvent existența noastră sub soare (vezi Iov și Eclesiastul).

Același principiu se găsește în Iosua 1, capitol în care conducătorul, care întruchipează întreaga națiune, este chemat să respecte cu strictețe întreaga lege. Poporul Israel poate alege calea înțelepciunii și poate avea parte de beneficiile acesteia. Totuși, pentru a face acest lucru, Iosua și israeliții trebuie să se întărească și să se îmbărbăteze (Iosua 1:7). Aceeași pereche de imperative fusese deja folosită de către Moise pentru a-i încuraja atât pe israeliți, cât și pe succesorul său (Deuteronomul 31:6,7). Ulterior, Iosua avea să adreseze poporului aceleași cuvinte (Iosua 10:25). Dar de ce? Ascultarea necesită încredere, iar în contextul naturii noastre umane încrederea necesită adesea tărie și curaj. Din nou, ascultarea nu este o tranzacție în care câștigăm sau pierdem, în funcție de ceea ce oferim. Ascultarea este o expresie a încrederii umane în calea lui Dumnezeu. Ea își are fundamentul într-o relație cu Dumnezeul cel viu. Implică negarea de sine, luarea crucii și urmarea pașilor Domnului Isus, care duc la jertfire (Luca 9:23). Acest angajament nu este pentru cei slabi de inimă.

### Aplicație

**Conducere**

1 Există mai multe modele de conducere, cum ar fi modelul carismatic, modelul transformațional și modelul liderului-slujitor, printre altele. Toate aceste stiluri de conducere pot fi găsite în Biblie. Cu toate acestea, marca distinctă a liderilor de succes din perspectivă biblică este competența lor spirituală. Discutați calitățile unui lider spiritual, privind la viața următoarelor persoane:

A. Iosua B. Avraam C. Debora D. David E. Estera F. Petru G. Pavel

2 Cum ai caracteriza un lider spiritual în zilele noastre?

3 Liderii menționați mai sus au exercitat responsabilități și în afara domeniului religios. Este posibil să fii un lider spiritual în calitatea ta de administrator „secular”? De ce da sau de ce nu? Dacă da, cum? Odihnă pe baza promisiunilor lui Dumnezeu Biserica Adventistă de Ziua a Șaptea a apărut ca o mișcare bazată pe perspectiva celei de-a doua veniri a lui Isus Hristos, după cum indică și numele ei. Odihna divină promisă lui Israel în cartea Iosua a fost obținută abia în timpul lui Solomon, la secole după cucerirea inițială. Cu toate acestea, chiar și această odihnă a fost temporară. În Evrei 11:13 citim că eroii credinței nu au primit ceea ce a fost promis. În ciuda dilemelor cu privire la aparenta întârziere a Domnului Isus, experiența poporului lui Dumnezeu de-a lungul istoriei a fost una de marș continuu către împlinirea promisiunilor.

**Subiect de gândire:** Cum te pot încuraja modelele de credință din Evrei 11 în marșul tău spre împlinirea binecuvântatei speranțe?

Chemați să fim tari și curajoși Discutați în cadrul grupei cum, în calitate de adventiști de ziua a șaptea, ni se cere să fim tari și curajoși în diferitele medii în care suntem chemați să ne trăim credința astăzi:

A. Familie B. Cartier C. Școală D. Serviciu
