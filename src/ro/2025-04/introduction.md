### Cartea Iosua – noi șanse

Cartea Iosua marchează trecerea de la conducerea lui Moise la cea a lui Iosua. Începe cu relatarea intrării poporului Israel în țara promisă și se încheie cu poporul stabilit deja în țară.

Iosua avea, fără îndoială, o sarcină dificilă de îndeplinit. Adică să continue misiunea de acolo de unde o lăsase Moise (exact, Moise!). Dar această provocare era doar începutul. Iosua trebuia să facă ceea ce Moise nu a făcut niciodată: după 40 de ani de pustiu, să-i ducă pe israeliți dincolo de Iordan, în Canaan, conform promisiunii pe care Dumnezeu o făcuse părinților lor cu mulți ani înainte.

„Robul Meu Moise a murit: acum, scoală-te, treci Iordanul acesta, tu şi tot poporul acesta, şi intraţi în ţara pe care o dau copiilor lui Israel” (Iosua 1:2). Aici se află cheia întregii narațiuni: în cuvintele pe care Domnul i le adresează lui Iosua – vor intra „în ţara pe care [Eu, Iahve] o dau copiilor lui Israel”.

Într-adevăr, Iosua nu va reuși singur, ci doar prin puterea și îndrumarea Domnului, care ar fi instalat poporul în țară cu o generație mai devreme, dacă acesta și-ar fi respectat partea din legământ. Din nefericire, nu și-a respectat-o, așa că a suportat consecințele faptelor lui.

Adevărul este că, în cei 40 de ani precedenți, poporul Israel se confruntase cu latura negativă a legământului. Din cauza răzvrătirii lor față de Dumnezeu, întreaga generație de adulți care fuseseră martori la semnele și minunile exodului, cu excepția lui Caleb și a lui Iosua, a pierit în pustiu. Patru dintre cele cinci cărți ale lui Moise descriu ce s-a întâmplat cu ei în timpul rătăcirii lor prin deșert în toată această perioadă. Acum, sub conducerea lui Iosua, a doua generație era pregătită să accepte provocările de a lua țara în stăpânire.

Moise a chemat pe Iosua şi i-a zis în faţa întregului Israel: „Întăreşte- te şi îmbărbătează-te. Căci tu vei intra cu poporul acesta în ţara pe care Domnul a jurat părinţilor lor că le-o va da şi tu îi vei pune în stăpânirea ei. Domnul Însuşi va merge înaintea ta, El Însuşi va fi cu tine, nu te va părăsi şi nu te va lăsa; nu te teme şi nu te înspăimânta!” (Deuteronomul 31:7,8)

Promisiunile făcute de Dumnezeu patriarhilor și lui Moise sunt pe cale să se împlinească. Atmosfera este una de anticipație și entuziasm, un nou început pentru popor, care fusese multă vreme lipsit de adăpost și de moștenire. Dumnezeu fusese credincios și îi eliberase pe israeliți din sclavie și cu siguranță puteau avea încredere că El Se va ține de cuvânt cu privire la țara promisă.

Scopul principal al cărții Iosua este să descrie intrarea poporului Israel în țara promisă, cucerirea țării și împărțirea acesteia între seminții. Acest scop stă la baza mesajului cărții, și anume, credincioșia lui Dumnezeu în împlinirea făgăduinței pe care i-a făcut- o lui Avraam cu privire la această țară. Cartea evidențiază fidelitatea divină în ce privește promisiunile legământului Său (Iosua 21:43-45). (Andrews Bible Commentary, Andrews University Press, 2020, p. 365)

Vom descoperi împreună că, deși cartea Iosua a fost scrisă acum mai bine de trei milenii, lumea în care trăim astăzi nu este atât de diferită de cea a lui Iosua în ceea ce privește provocările spirituale. S-ar putea să ne confruntăm cu dificultăți și de altă natură, dar există dificultăți, în special spirituale, care ne amenință siguranța, credința și împlinirea misiunii pe care Dumnezeu a încredințat-o poporului Său. Exemplul lui Iosua ne va inspira cu siguranță să cerem împlinirea promisiunilor lui Dumnezeu pentru vremurile noastre și să reușim prin puterea Sa, așa cum a reușit Iosua.

_Barna Magyarosi este în prezent secretar executiv al Diviziei Intereuropene și președinte al Comitetului de Cercetări Biblice din cadrul Diviziei. Și-a început slujirea ca pastor și director de departament în cadrul Conferinței Transilvania de Sud, România, și a continuat ca profesor de teologie și președinte al Universității Adventus, România._

Marchează în calendar perioada **5-7 iunie 2026** și vino la **Congresul Național de Misiune Adventistă**, organizat la Brașov!

Află detalii despre programul din ziua de Sabat și despre activitățile de voluntariat din ziua de duminică, întrebând pastorul sau directorii departamentelor bisericii!