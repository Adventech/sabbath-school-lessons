---
title:  Material Pentru Instructori
date:  17/10/2025
---

### Privire generală 

Odată cu întoarcerea iscoadelor, poporul Israel este gata să intre în țara promisă. Există însă o barieră de netrecut, cel puțin din punct de vedere uman: râul Iordan în timpul sezonului de inundații. Cu toate acestea, nimic nu Îl poate opri pe Dumnezeul viu al poporului Israel. Din nou, El este pe cale să Își arate suveranitatea ca Domn al întregului pământ (și al apelor). De când poporul Israel a părăsit Egiptul, problema nu a fost niciodată puterea lui Dumnezeu de a face minuni, ci pregătirea poporului Său, care va fi pusă la încercare încă o dată, atunci când este chemat să se sfințească. La fel ca strămoșii lor care se îndreptau spre țărmul Mării Roșii, israeliții își fac bagajele și părăsesc tabăra pentru ultima oară, înainte de a intra în sfârșit în Canaan. 

La mai bine de 400 de ani de la promisiunea inițială făcută lui Avraam, ei se îndreaptă din nou spre imposibil. De la traversarea Mării Roșii până la traversarea râului Iordan, Dumnezeu Și-a chemat poporul să înfrunte imposibilul pentru a dovedi că la El nimic nu este cu neputință. Chivotul legământului merge înainte pentru a arăta că trecerea pe uscat nu este o coincidență sau un plan conceput de oameni, ci un act al lui Dumnezeu. Trecerea râului Iordan marchează o zi unică în istorie. Evenimentul este marcat și geografic, prin cele două monumente a câte 12 pietre. Întrebarea este dacă acest eveniment va rămâne viu în memoria generațiilor viitoare sau nu. Din păcate, odată cu trecerea timpului, semnificația spirituală a acestor pietre va fi pierdută din vedere. Această uitare tragică a dus poporul Israel nu numai la idolatrie, ci și înapoi în Egipt. 

### Comentariu 

**Teologia apei** 

Există mai multe paralele între traversarea Mării Roșii și traversarea râului Iordan. Printre acestea se numără folosirea a trei termeni ebraici importanți: (a) verbul ebraic plʾ („a se minuna”), care desemnează ambele traversări miraculoase (Exodul 15:11; Iosua 3:5); (b) cuvântul ned, utilizat pentru a descrie ridicarea apei ca un „zid” (Exodul 15:8; Iosua 3:16, EDCR) și (c) termenul rar harabah, care înseamnă „uscat” sau „pământ uscat” (Exodul 15:12; Iosua 3:17). În plus, în Iosua 3:7, Dumnezeu Însuși stabilește o paralelă între Moise și Iosua, făcând o conexiune explicită între cele două evenimente. Psalmistul vede cele două episoade ca pe unul singur (de exemplu, în Psalmii 114:3,5). 

Dar care este semnificația teologică a trecerii Iordanului? Am fost conduși deja în această săptămână prin semnificația evenimentului în lumina Domnului Isus și a bisericii. Astfel, putem explora aici semnificația teologică a trecerii Iordanului pentru publicul ei original. 

Dacă vizitezi astăzi râul Iordan, este greu să îți imaginezi provocarea pe care a reprezentat-o traversarea acestuia pentru poporul Israel, cu milenii în urmă. În primul rând, utilizarea apei pentru irigații agricole și pentru consumul uman, de-a lungul celor 360 de kilometri ai albiei râului, a redus considerabil mărimea și debitul acestuia. În al doilea rând, sărbătorirea Paștelui imediat după traversare indică faptul că traversarea râului Iordan a avut loc primăvara, când râul putea avea o lățime de până la un kilometru și jumătate în unele zone, ca urmare a topirii zăpezii din zonele înalte. Aceste date arată că traversarea acestui flux de apă cu curenți puternici sau chiar cu reziduuri nu a fost o minune mai mică decât traversarea Mării Roșii. 

În mintea popoarelor din Orientul Apropiat antic, cum ar fi canaaniții, marea avea nuanțe mitologice. Era locul din care proveneau zeitățile lor, unde forțele haosului erau supuse de zei mai puternici. 

Potrivit mitologiei canaanite, Baal, care era zeul protector al pământului, a devenit zeul suprem al furtunii când l-a învins pe Yam (cuvântul ebraic pentru „mare”), zeul mării. Astfel, „în gândirea politeistă antică, popoarele câștigau bătălii pe pământ deoarece zeii lor protectori câștigau bătălii în cosmos. Dacă Iahve, Dumnezeul lui Israel, a putut învinge și supune atât de ușor scopurilor Sale puterea zeului-râu în plină inundație, ce avea să îi facă El lui Baal? Ce avea să-i facă atunci Canaanului poporul lui Iahve?” (Joseph Coleson, „Joshua”, în Cornerstone Biblical Commentary: Joshua, Judges, Ruth, 2012, p. 56). Ținând cont de acest context istoric, traversarea râului Iordan exprimă o întreită dimensiune teologică, ce nu este evidentă la prima vedere pentru cititorii moderni. 

În primul rând, statutul lui Dumnezeu de Domn al „întregului pământ” (Iosua 3:11,13) evidențiază o diferență esențială între zeii canaaniți și Iahve. Stăpânirea Sa nu este limitată la un anumit teritoriu. Tot pământul Îi aparține și se află sub jurisdicția Sa. El este adevăratul Proprietar și Domn al lumii și, în acest sens, Baal, care înseamnă și „stăpân” sau „domn”, este un impostor. Puterea lui Dumnezeu asupra apei servește drept dovadă a supremației Sale. 

În al doilea rând, Dumnezeu este victorios. Atât în mitologia babiloniană, cât și în cea canaanită, Marduk și Baal devin zei principali deoarece înfrâng forțe puternice acvatice. Atât în pasajele poetice, cât și în cele profetice, Iahve este lăudat pentru cucerirea dușmanilor cosmici, descriși ca un balaur de apă sau un șarpe, numit și Rahab sau leviatan (compară cu Iov 41:1-4; Psalmii 74:13; Isaia 30:7, NTR). Întrucât Iahve învinge forțele acvatice ale haosului, victoria Sa este supremă. Cu toate acestea, diferența crucială dintre Iahve și acești zei este că El este un Dumnezeu viu (Iosua 3:10), care acționează în timp real. Iahve nu este un zeu al mitologiei; El este Dumnezeul istoriei. 

În cele din urmă, Iahve este un Dumnezeu sfânt. Chivotul legământului apare de cel puțin 20 de ori în Iosua 3 și 4, subliniind semnificația sa în istorisire ca o reprezentare fizică a Celui care merge efectiv înaintea poporului (Iosua 3:11). Slava lui Iahve, care se odihnea deasupra chivotului în Locul Preasfânt din sanctuar, era o manifestare vizibilă a prezenței divine. Cu toate acestea, o astfel de manifestare a prezenței Sale era vizibilă numai pentru marele-preot, o dată pe an, și numai în condiții ritualice stricte. În timpul traversării Iordanului, chivotul mergea cu aproximativ un kilometru înaintea israeliților, rămânând în văzul acestora doar în timpul traversării propriu-zise prin mijlocul albiei râului. Spre deosebire de idolii din Canaan, care erau creați după chipul „făuritorilor” lor umani, Dumnezeu forma o nouă națiune după chipul Său, așa cum se exprimă în poruncă: „Fiţi sfinţi, căci Eu sunt sfânt” (1 Petru 1:16; vezi și Leviticul 19:2). 

Aceste trei aspecte teologice – stăpânirea, victoria și sfințenia lui Dumnezeu – ar fi trebuit să fie în mintea israeliților atunci când au intrat în ținutul idolatru al Canaanului. Amintirea acestei zile spectaculoase ar fi trebuit să servească drept antidot la idolatrie, un antidot pe care, din păcate, poporul Israel nu l-a luat. 

**Problema cu memoria** 

Conceptul de memorie din Biblie are o latură dinamică, deoarece cuprinde mai mult decât procesul cognitiv de reamintire a unor informații. Acest concept este demonstrat atunci când, în mai multe ocazii, Dumnezeu „Își aduce aminte” de poporul Său (de exemplu, Exodul 2:24). Atunci când Își aduce aminte, Dumnezeu acționează în favoarea poporului Său. Astfel, atunci când Îi adresează poporului Său chemarea de a-și aduce aminte, Dumnezeu îi cere, de asemenea, să acționeze. 

Amintirea ar trebui să fie transpusă în timp și în spațiu prin diverse mijloace, cum ar fi transmiterea tradiției de la părinți la copii, construirea de monumente precum cel din Iosua 4 și, cel mai important, prin ritualuri și celebrări în timpul marilor sărbători din calendarul religios. Este important faptul că aceste sărbători aveau un caracter triplu. În primul rând, ele comemorau faptele lui Dumnezeu în viața prezentă a poporului Israel, odată cu trecerea sezonului de semănat și de recoltat. În al doilea rând, aceste sărbători comemorau faptele lui Dumnezeu din trecut, în special pe cele legate de exod și de cucerire. Și, în cele din urmă, ele indicau simbolic faptele lui Dumnezeu din viitor, din era escatologică, inaugurată de Isus. Astfel, dinamica biblică a amintirii nu numai că îmbrățișează trecutul, dar ne și permite să trăim prezentul cu recunoștință și să privim spre viitor cu speranță. 

Din nefericire, poporul Israel nu a ținut cont de sfatul divin de a-și aduce aminte. Cartea Judecătorii începe cu o notă sumbră despre amnezia spirituală a generației de după moartea lui Iosua: aceasta „nu cunoștea pe Domnul, nici ce făcuse El pentru Israel” (Judecătorii 2:10). Mai târziu, naratorul afirmă explicit: „Copiii lui Israel nu şi-au adus aminte de Domnul Dumnezeul lor, care-i izbăvise din mâna tuturor vrăjmaşilor care-i înconjurau” (Judecătorii 8:34). 

Rezultatul a fost apostazia sub forma idolatriei, care a persistat de-a lungul întregii istorii a poporului Israel, de la Solomon până la Zedechia, ultimul rege iudeu înainte de captivitate. Idolatria este rezultatul natural al uitării spirituale. Acest rezultat se observă în istoria Gomerei, care, ca simbol al poporului Israel, a uitat că Dumnezeu, și nu Baal, i-a dat „grâul, mustul și untdelemnul și [a] închinat slujbei lui Baal argintul și aurul cel mult” (Osea 2:8). În acest sens, idolatria este lipsă de recunoștință, provenită dintr-o catastrofală amnezie spirituală. Uitarea radicală de care a dat dovadă poporul Israel a dus la o pierdere aproape completă a identității sale înainte de exilul babilonian, cu excepția unei rămășițe. Mulți dintre cei care au rămas în țară în timpul exilului au ales să se întoarcă în Egipt. Istoria regilor lui Israel și ai lui Iuda se încheie cu exodul în sens invers – toți cei care au rămas vii în Ierusalim s-au întors în Egipt (Ieremia 43:7). Acest exil este rezultatul îngrozitor al uitării spirituale. 

### Aplicație 

**Oportunități de evanghelizare** 

În contextul original al Vechiului Testament, minunile de la Marea Roșie și de la râul Iordan scot în evidență puterea lui Dumnezeu de a învinge forțele răului, precum și superioritatea Sa în raport cu toate celelalte zeități. Aceste manifestări publice urmăreau să fie nu doar demonstrații ale puterii divine în sine, ci și oportunități de evanghelizare, astfel încât alte națiuni să poată afla adevărul despre Dumnezeul lui Israel. 

Cum poți folosi fiecare experiență cu Dumnezeu din viața ta ca pe o oportunitate de a le arăta altora adevărata natură a Dumnezeului căruia I te închini? 

**Reamintirea trecutului** 

Unul dintre cele mai plăcute momente petrecute în familie este atunci când ne așezăm împreună și privim fotografii vechi. Aceste imagini reprezintă momente înghețate în timp pline de emoții. Într-un fel, atunci când ne aducem aminte este ca și cum am retrăi acele amintiri. 

Gândește-te la viața ta ca la un mare album de fotografii și încearcă să identifici acele momente în care poți vedea în viața ta prezența în forță a lui Dumnezeu. 

Într-o predică intitulată „Când Dumnezeu Își aduce aminte”, Hans K. LaRondelle a spus că amintirea „trecutului înseamnă să ne reînnoim speranța pentru viitor”. În aceeași ordine de idei, vorbind despre modul în care Dumnezeu a condus mișcarea adventistă de ziua a șaptea, Ellen G. White a scris cuvintele memorabile: „Nu avem să ne temem de nimic pentru viitor, decât ca nu cumva să uităm felul în care ne-a condus Domnul” (Ellen G. White, Schițe din viața mea, p. 196). 

Discutați în cadrul grupei cum ați fost încurajați în vremuri dificile de amintirea modului în care a lucrat Dumnezeu în viața voastră în trecut.
