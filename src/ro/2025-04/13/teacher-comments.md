---
title:  Material Pentru Instructori
date:  26/12/2025
---

### Privire generală

În stil mozaic, cartea Iosua se încheie cu un discurs în care Iosua îndeamnă poporul să ia atitudine. După o viață lungă și intensă, Iosua este pregătit să își ducă misiunea la bun sfârșit. În prima parte a discursului, cuvintele lui Iosua Îi aparțin lui Iahve, relatând ce a făcut Dumnezeu pentru poporul Israel de la chemarea lui Avraam (Iosua 24:1-13). Prin utilizarea a 19 verbe la persoana întâi, Dumnezeu reiterează rolul pasiv al poporului Israel în această lucrare, în contrast cu utilizarea repetată a persoanei a doua: „voi/vă/v-/vostru/voastră/voștri/voastre” pentru a descrie poporul.

A doua parte a discursului începe cu adverbul „acum” (atta), care introduce ultimul apel al lui Iosua la un răspuns imediat, un apel adresat poporului de a-și exercita libertatea de alegere. Urmează o ceremonie de reînnoire a legământului, în cadrul căreia sunt instituiți doi martori: poporul însuși și un alt memorial de piatră. Tot ca un ecou al sfârșitului cărții Deuteronomul, dialogul dintre Iosua și popor conturează o tensiune între două traiectorii: una către conformitate, stabilitate și unitate, iar cealaltă către lipsă de loialitate, incertitudine și dezintegrare. La această răscruce se află fiecare decizie personală. Iosua își face alegerea clară în centrul capitolului: „Cât despre mine, eu și casa mea vom sluji Domnului” (Iosua 24:15).

Cartea se încheie cu menționarea a trei morminte (Iosua 24:29-33). Nota cu privire la locul final de odihnă al rămășițelor lui Iosif încheie un ciclu care a început în Geneza. La fel ca moartea lui Aaron și a lui Moise din Deuteronomul, moartea lui Iosua și a lui Eleazar marchează sfârșitul unei epoci. În apele neexplorate ale acestei noi ere, poporul Israel se poate încrede în angajamentul nezdruncinat al lui Dumnezeu față de promisiunile Sale.

### Comentariu 

**La Sihem din nou**

În Biblie, geografia este de asemenea teologie. Aducerea poporului Israel la Sihem pentru această reînnoire a legământului nu este întâmplătoare. Cu secole înainte, Iacov se afla la Sihem când Dumnezeu i S-a arătat și i-a cerut să meargă la Betel (Geneza 35:1). În pregătirea călătoriei, Iacov și-a îndemnat familia: „Scoateți dumnezeii străini care sunt în mijlocul vostru, curăţiţi-vă şi schimbaţi-vă hainele” (Geneza 35:2). Oamenii s-au conformat, renunțând la dumnezeii lor străini și la podoabele lor, care au fost îngropate sub un stejar. Ca urmare, groaza lui Dumnezeu s-a abătut asupra locuitorilor din Canaan până când Iacov a ajuns la Betel pentru a construi un altar în cinstea lui Iahve (Geneza 35:3-7). La Betel, Dumnezeu Și-a reafirmat promisiunea față de Iacov în termeni care îi erau familiari: „Eu sunt Dumnezeul cel Atotputernic. Creşte şi înmulţeşte-te; un neam şi o mulţime de neamuri se vor naşte din tine şi chiar împăraţi vor ieşi din coapsele tale. Ţie îţi voi da ţara pe care am dat-o lui Avraam şi lui Isaac şi voi da ţara aceasta seminţei tale după tine” (Geneza 35:11,12).

Tot la fel, Iosua promovează o renaștere spirituală, reafirmând faptul că Dumnezeu este credincios promisiunilor Lui. Stând pe idolii îngropați, el reamintește poporului Israel de pericolul idolatriei și de importanța credincioșiei. În acest moment, copiii lui Israel se află la aceeași răscruce. Sihem este un loc al deciziei, un loc în care să privești spre viitor, fără să uiți trecutul. O astfel de alegere va determina nu numai destinul individual, ci și pe cel colectiv al poporului Israel. Îndepărtarea dumnezeilor străini petrecută la Sihem consolidează identitatea singulară a casei lui Iacov. Problema în vremea lui Iosua era dacă poporul Israel avea să rămână Israel sau nu.

**Eu sau noi?**

Una dintre diferențele de viziune asupra lumii dintre societatea occidentală modernă și societatea din lumea biblică este relația dintre personalitatea individuală și cea colectivă. În ceea ce privește timpul, alegerile individuale erau întotdeauna văzute în conexiune cu întreaga comunitate. Această noțiune este evidentă în Iosua 24:6, unde Dumnezeu spune: „Am scos pe părinţii voştri din Egipt şi aţi ajuns la mare” (subl. ad.), chiar dacă mulți dintre cei prezenți nu fuseseră încă născuți la momentul exodului.

Wheeler Robinson a fost primul cercetător care a aplicat la textul biblic conceptul de „personalitate colectivă”. Conceptul, care provine din sistemul juridic englez, se referă la „faptul că un grup sau un organism poate fi considerat din punct de vedere juridic o singură persoană, posedând drepturile și îndatoririle unei persoane” (J. W. Rogerson, „Corporate Personality”, The Anchor Bible Dictionary, 1992, p. 1156). Robinson folosește termenul în două sensuri: responsabilitate colectivă și reprezentare colectivă. Deși criticată pentru lipsa de precizie și utilizarea unor principii antropologice (acum) învechite, ideea lui Robinson nu ar trebui ignorată în întregime. În studiile biblice, conceptul său a fost actualizat în mod adecvat ca „solidaritate colectivă”, care se referă la „oscilația sau relația reciprocă dintre individ și comunitate care exista în gândirea semitică. Actul unei persoane nu este doar un act individual, deoarece afectează comunitatea și invers. Persoana este adesea reprezentantă a comunității și invers” (G. K. Beale, The Right Doctrine From the Wrong Texts? Essays on the Use of the Old Testament in the New, 1994, p. 37).

Solidaritatea colectivă nu este doar o realitate incontestabilă din spatele textului biblic – și încă vie în cadrul multor societăți care pun accentul pe interdependență, pe conformitate și pe identitate familială puternică în zilele noastre –, ci și o presupoziție de bază a tipologiei biblice. De fapt, ea se află în centrul Evangheliei. În ceea ce privește partea negativă, deși nu suntem responsabili pentru păcatul lui Adam, eșecul său a deschis ușa răului, a cărui influență nimeni, cu excepția lui Hristos, nu a fost capabil să o stăpânească pe deplin. După cum spune Pavel, „printr-un singur om a intrat păcatul în lume şi prin păcat a intrat moartea, şi astfel moartea a trecut asupra tuturor oamenilor, din pricină că toţi au păcătuit” (Romani 5:12). În ceea ce privește partea pozitivă, victoria lui Hristos ca noul Adam, reprezentantul noii omeniri, aduce pentru toți influența binelui și posibilitatea biruinței: „Unul singur a murit pentru toţi, toţi deci au murit” (2 Corinteni 5:14). Pavel completează această noțiune spunând: „Astfel dar, după cum printr-o singură greşeală a venit o osândă care a lovit pe toţi oamenii, tot aşa, printr-o singură hotărâre de iertare a venit pentru toţi oamenii o hotărâre de neprihănire care dă viaţa” (Romani 5:18).

**Libertate individuală**

În contextul binecuvântărilor și blestemelor temporare ale legământului, Dumnezeu nu a tratat niciodată cu poporul Său la nivel individual. Imaginea din Noul Testament a bisericii ca trup al lui Hristos își are baza în această abordare socială. În Vechiul Testament, suma deciziilor individuale afecta întotdeauna poporul ca întreg. Acest concept este evident în rugăciunea lui Daniel, în care acesta cere iertare pentru păcate pe care nu le-a săvârșit personal (Daniel 9).

Cu toate acestea, Scriptura afirmă în mod clar valoarea libertății individuale. Potrivit lui Ezechiel, „sufletul care păcătuieşte, acela va muri.

Fiul nu va purta nelegiuirea tatălui său şi tatăl nu va purta nelegiuirea fiului său! Neprihănirea celui neprihănit va fi peste el şi răutatea celui rău va fi peste el” (Ezechiel 18:20; compară cu Deuteronomul 24:16). Din perspectiva veșniciei, Dumnezeu ne va judeca pe fiecare în parte. Putem suporta consecințele păcatelor altora, dar nu vom purta vina pentru ele.

Discursul final al lui Iosua prezintă această tensiune între identitatea colectivă și cea individuală. În timp ce, în sens colectiv, el menționează actele de răscumpărare ale lui Dumnezeu din trecut și face aluzie la actele de judecată ale lui Dumnezeu din viitor, apelul său este individual. Această libertate individuală trebuie înțeleasă în limitele legământului. De fapt, libertatea fără formă este un vid. De exemplu, oamenii pot decide dacă să se căsătorească, dar, odată ce sunt de acord să se căsătorească, sunt legați în limitele legământului matrimonial. În termeni practici, libertatea necontrolată se transformă în robie.

În ce privește limbajul biblic, este important să reținem că eliberarea din sclavie este descrisă ca răscumpărare, nu libertate. Când poporul Israel a ieșit din Egipt, nu era vorba doar de a putea alege dacă să slujească sau nu, ci de a avea libertatea de a alege cui să slujească. De fapt, „provocarea lui Iosua întărește ideea că aceia care devin Israel sunt cei care sunt aleși și salvați de Iahve. Cei care rămân Israel sunt cei care Îl aleg și Îl slujesc pe Iahve” (Mark Ziese, Joshua, 2008, p. 383). În acest sens, „libertatea este starea care apare după ce Dumnezeu a acționat pentru a înlătura toate obstacolele – sociale, spirituale (păcatul și moartea), economice și instituționale – care blochează scopul pentru care am fost creați. Acest scop este să-L cunoaștem, să-L iubim, să ne închinăm și să ne bucurăm de Dumnezeu pentru totdeauna” (Esau McCaulley, „Freedom”, în Douglas Mangum, ed., The Lexham Theological Wordbook, 2014).

Libertatea este cel mai puternic dar pe care Dumnezeu îl oferă făpturilor Lui. Cu toate acestea, după cum arată istoria omenirii, este și cel mai periculos, deoarece poate fi folosit greșit, cu consecințe groaznice. Dumnezeu este, în esență, iubire și nu există iubire fără libertate. Prin urmare, problema nu este dacă avem libertate, ci cum vom folosi acest dar uimitor. Această întrebare este abordată la sfârșitul cărții Iosua.

### Aplicație

**Provocarea libertății**

Nu este ușor să fii liber. Această idee este demonstrată în istoria poporului Israel, pe care Dumnezeu l-a condus în pustiu pentru a învăța esența libertății. Deși această perioadă a fost prelungită, școala din deșert nu trebuia să dureze mai mult de un an și jumătate – aproximativ timpul dintre exod și sosirea la Cades-Barnea (Exodul 19:1; Numeri 10:11; Deuteronomul 1:2).

1 De ce trebuie să învățăm cum să folosim libertatea?

2 Dacă ești părinte, gândește-te cum îți poți învăța copiii să își folosească liberul-arbitru. Discutați ideile pe care le aveți.

3 Cum pot circumstanțele dificile să ne stimuleze învățarea?

**Idolatria în zilele noastre**

Gândește-te la următoarea definiție a unui idol, propusă de Martin Luther în comentariul său privind prima poruncă din Catehismul mare: „Încrederea și credința inimii sunt cele care Îl fac atât pe Dumnezeu să fie Dumnezeu, cât și pe un idol să fie idol. [...] Orice lucru de care inima ta se agață și în care își pune nădejdea, acela este cu adevărat Dumnezeul tău” (Martin Luther, Luther’s Large Catechism, John Nicholas Lenker [trad.], 1908, p. 44). Idolatria era o caracteristică de bază a culturii în timpurile biblice. Într-adevăr, a fost o amenințare continuă la adresa poporului lui Dumnezeu care, în cele din urmă, i-a dus pe Israel și Iuda în captivitate.

Deși, ca adventist de ziua a șaptea, nu te închini la statuile zeilor, cum poate idolatria să constituie totuși o amenințare pentru credința ta?

**Sfârșitul**

La fel ca Deuteronomul, cartea Iosua se încheie cu o referire la locurile de înmormântare. Pare ciudat să închei o carte care este în principal despre victorii cu acest tip de detalii.

1 De ce crezi că această carte se încheie în modul acesta?

2 Ce mesaj transmite Dumnezeu cu privire la natura conducerii și la controlul Său permanent asupra istoriei?

3 Cum ar putea acest mesaj să îți afecteze perspectiva asupra conducerii și a vegherii divine a bisericii?
