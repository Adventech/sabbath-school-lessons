---
title:  Cu sinceritate și fidelitate
date:   22/12/2025
---

`2 Ce i-a îndemnat Iosua pe israeliți să facă, în Iosua 24:14,15? Ce înseamnă să Îi slujim Domnului „cu scumpătate și credincioșie”?`

Apelul lui Iosua exprimă clar faptul că poporul Israel trebuie să aleagă fie să își păstreze unicitatea prin loialitatea față de Creator și să rămână în țară, fie să redevină un popor idolatru ca oricare altul, fără nicio identitate, scop și misiune clară. Apelul lui Iosua vizează două aspecte: poporul Israel ar trebui să se teamă de Domnul și să Îi slujească „cu integritate și cu credincioșie” (NTR). Să te temi de Domnul nu înseamnă să trăiești continuu în frică și nesiguranță emoțională, ci presupune respectul și venerația care decurg din recunoașterea, pe de o parte, a măreției, sfințeniei și infinității insondabile a lui Dumnezeu și, pe de altă parte, a micimii, păcătoșeniei și finitudinii tale. Să te temi de Dumnezeu înseamnă să fii mereu conștient de magnitudinea cerințelor Sale, să recunoști că El nu este doar Tatăl nostru ceresc, ci și Împăratul nostru divin. O astfel de conștientizare va duce la o viață de ascultare de Dumnezeu (Leviticul 19:14; 25:17; Deuteronomul 17:19; 2 Imparati 17:34). În timp ce „teama” descrie atitudinea interioară care trebuie să caracterizeze un israelit, rezultatul practic exterior al reverenței față de Dumnezeu este slujirea.

Slujirea cerută din partea lui Israel este redată prin doi termeni ebraici: primul este tamim, folosit mai ales ca adjectiv pentru a descrie desăvârșirea animalului de jertfă și tradus prin diverși termeni: „în chip desăvârșit” (EDCR), „cu scumpătate” (VDC), „cu sinceritate” (BTF). Al doilea termen care descrie slujirea lui Israel este ’emet și este tradus cu „credincioșie”, având conotația de constanță și stabilitate. De obicei se referă la Dumnezeu, al cărui caracter este intrinsec marcat de credincioșie/ devotament/fidelitate, care se manifestă față de poporul Israel. Practic, Iosua le cere israeliților să demonstreze față de Dumnezeu aceeași loialitate arătată de El față de ei de-a lungul istoriei. Și nu este vorba doar de o conformare exterioară la cerințele Lui, ci de ceea ce izvorăște dintr-o armonie lăuntrică a inimii. Viața lor ar trebui să reflecte recunoștința față de Dumnezeu pentru ce a făcut pentru ei. Practic, acesta este modul în care ar trebui să ne raportăm și noi astăzi la Domnul Isus.

`Ce înseamnă pentru tine să-L slujești pe Domnul cu integritate și loialitate? Ce anume îți distrage atenția și te împiedică să te dedici pe deplin lui Dumnezeu?`