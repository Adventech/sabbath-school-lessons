---
title:  Liberi să slujească
date:   23/12/2025
---

Ca un lider adevărat și credincios, Iosua respectă voința liberă a poporului său și își dorește ca israeliții să slujească Domnului de bunăvoie, nu din constrângere. Aceasta este ideea transmisă prin utilizarea verbului „ați ales” (Iosua 24:22). În alte pasaje, bakhar, „a alege”, descrie alegerea poporului Israel de către Iahve (Deuteronomul 7:6,7; 10:15; 14:2). Israel este liber să refuze alegerea lui de către Iahve, deși ar fi ceva absurd. Dar poate și accepta alegerea din partea lui Dumnezeu și să continue să trăiască sau, dimpotrivă, să Îi întoarcă spatele și să nu mai existe.

`3 Care a fost răspunsul poporului la apelul lui Iosua? Vezi Iosua 24:16-18. De ce crezi că a reacționat Iosua așa la răspunsul poporului (Iosua 24:19-21)?`

Prin răspunsul lor categoric pozitiv, israeliții recunosc că Dumnezeul patriarhilor și al părinților lor este acum și „Dumnezeul nostru” (Iosua 24:17,18, subl.ad.), căruia sunt dispuși să Îi slujească cu deplină loialitate. După o astfel de afirmare incontestabilă a devotamentului, ne-am aștepta la cuvinte de apreciere și de încurajare din partea lui Iosua. Dar, nu, dialogul dintre Iosua și popor virează brusc, iar Iosua pare să joace rolul avocatului diavolului. El trece de la evocarea providenței milostive din trecut la amenințarea israeliților cu imaginea unui Dumnezeu care nu este ușor de slujit.

Iosua cunoaște instabilitatea primei generații, care a promis să se supună lui Dumnezeu în condiții similare (Exodul 19:8; 24:3; Deuteronomul 5:27), dar care și-a uitat promisiunile înainte să le termine de rostit (Exodul 32). Astfel, prin intermediul retoricii, Iosua vrea să îi conștientizeze pe israeliți de câteva lucruri. În primul rând, de faptul că decizia de a-L sluji pe Dumnezeu este una serioasă. Aceasta va trebui să modeleze întreaga națiune în conformitate cu revelația lui Dumnezeu. Binecuvântările asumării acestui obiectiv sunt evidente, dar și consecințele neascultării trebuie pe deplin înțelese. Iertarea păcatelor nu este un drept inalienabil al omenirii, ci o minune a harului divin. În al doilea rând, decizia de a-L sluji pe Dumnezeu trebuie luată de bunăvoie, nu să fie ceva impus de un lider, nici măcar de Iosua. În al treilea rând, israeliții trebuie să realizeze că oamenii nu Îi pot sluji lui Dumnezeu prin propriile lor forțe. Slujirea lui Dumnezeu nu se realizează printr-o aderare mecanică la stipulațiile legământului, ci printr-o relație personală cu Domnul mântuitor (compară cu Exodul 20:1,2; Deuteronomul 5:6,7).