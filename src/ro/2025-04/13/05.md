---
title:  Pericolele idolatriei
date:   24/12/2025
---

`4 De ce crezi că a fost nevoie ca Iosua să repete, în Iosua 24:22-24, apelul adresat israeliților de a scoate idolii din mijlocul lor?`

Amenințarea idolatriei nu este una teoretică. Anterior, pe câmpiile Moabului, într-un context similar, Moise le ceruse israeliților să ia aceeași decizie (Deuteronomul 30:19,20). Zeii avuți în vedere acum nu sunt cei din Egipt sau cei de dincolo de râu, ci se găsesc „în mijlocul [lor]”. De aceea, Iosua cere poporului să își întoarcă inima spre Domnul. Termenul ebraic folosit aici, natah, înseamnă „a întinde”, „a îndoi”. Acesta descrie un Dumnezeu de la care se așteaptă să Se aplece și să asculte rugăciunile (2 Imparati 19:16; Psalmii 31:2,3; Daniel 9:18) și este în același timp atitudinea pe care profeții o cer mai târziu de la poporul Israel (Isaia 55:3; Ieremia 7:24). Este folosit pentru a indica apostazia lui Solomon atunci când inima lui s-a îndreptat spre dumnezei străini (1 Imparati 11:2,4,9). Inima umană păcătoasă nu are tendința naturală de a se apleca și de a asculta vocea lui Dumnezeu. Este nevoie de decizii conștiente din partea noastră pentru a o înclina spre împlinirea voinței lui Dumnezeu.

Răspunsul israeliților înseamnă literal: „Vom asculta glasul Lui.” Această expresie subliniază aspectul relațional al ascultării. Israeliților nu li se cere să urmeze în mod sistematic reguli lipsite de viață. Legământul presupune o relație vie cu Domnul, care nu poate fi exprimată pe deplin prin simple reglementări. Religia poporului Israel nu era menită să fie legalistă, ci o conversație constantă, în credință și dragoste, cu un Salvator sfânt și îndurător.

Chiar și după promisiunea în trei părți a poporului de a-I sluji Domnului, fapt care implică, așa cum a poruncit Iosua, îndepărtarea zeilor străini din mijlocul lor, nu există nicio consemnare că acest lucru s-a întâmplat cu adevărat. Pe parcursul întregii cărți se menționează de obicei împlinirea poruncilor date de Iosua (sau de Moise) ca exemple de ascultare. Lipsa unei astfel de consemnări acum, la finalul cărții, îi lasă apelului lui Iosua un final deschis. Apelul central al cărții de a-I sluji Domnului nu este doar pentru generația lui Iosua, ci și pentru fiecare nouă generație a poporului lui Dumnezeu care va citi sau va auzi acest mesaj.

`De câte ori I-ai promis Domnului că vei face ceva, dar apoi nu ai făcut lucrul acela? De ce nu l-ai făcut? Ce îți spune despre har răspunsul tău?`