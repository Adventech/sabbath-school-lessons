---
title:  Final fericit
date:   25/12/2025
---

`5 Citește cuvintele de încheiere ale cărții Iosua, scrise de un editor inspirat (Iosua 24:29-33). Cum înfățișează aceste versete nu doar trecutul, viața lui Iosua, cât și viitorul?`

Epilogul care relatează moartea lui Iosua și a lui Eleazar, marele-preot, încheie sobru cartea Iosua. Prin faptul că relatează în același timp îngroparea lui Iosua, îngroparea lui Eleazar și îngroparea osemintelor lui Iosif, autorul creează un contrast între viața din afara țării și începutul vieții în țară. Nu mai este nevoie să rătăcească. Nu mai trebuie să care cu ei rămășițele pământești ale conducătorilor. Patriarhii și-au îngropat rudele într-o peșteră (Geneza 23:13,19; 25:9,10), pe un teren cumpărat la Sihem (Geneza 33:19). Acum națiunea își îngroapă liderii pe teritoriul propriei moșteniri, având astfel un sentiment al permanenței. Promisiunile făcute patriarhilor s-au împlinit. Credincioșia lui Iahve este firul istoric ce leagă trecutul de prezentul și viitorul poporului Israel.

Întrucât leagă întreaga narațiune de o istorisire mai amplă din trecut, ultimele paragrafe ale cărții deschid și calea pentru viitor. Fostul arhiepiscop de Canterbury, lordul George Cary, într-o cuvântare susținută la Biserica Sfânta Treime din Shrewsbury, a declarat că Biserica Anglicană a fost „la o generație distanță de dispariție”.

De fapt, biserica este întotdeauna la o generație distanță de dispariție, și așa a fost și în cazul poporului lui Dumnezeu din Vechiul Testament. Un mare capitol din istoria poporului Israel se încheie. Viitorul acestuia depinde de răspunsurile pe care le va da la numeroasele întrebări legate de viitor. Vor fi israeliții loiali Domnului? Vor fi capabili să continue misiunea neterminată de a stăpâni întreaga țară? Vor reuși să se alipească de Iahve și să nu se poticnească în închinarea la idoli? O generație sub conducerea lui Iosua a fost credincioasă Domnului, dar va menține generația următoare aceeași direcție spirituală trasată de marele ei conducător? Citind cartea Iosua, fiecare generație viitoare a poporului lui Dumnezeu trebuie să răspundă la aceleași întrebări. Succesul lor depinde de răspunsurile pe care le oferă în viața de zi cu zi și de modul în care se raportează la adevărurile moștenite.

`Iosua, la fel ca Pavel, a „luptat lupta cea bună” (2 Timotei 4:7). Care a fost cheia succesului lui Iosua? Ce decizii trebuie să iei astăzi pentru a ajunge la aceeași siguranță a mântuirii?`