---
title:  Material Pentru Instructori
date:  24/10/2025
---

### Privire generală 

Cartea biblică Iosua este, fără îndoială, și un jurnal de război. Doar că implicarea directă a lui Dumnezeu în cucerirea Canaanului afectează drastic natura acestui război, pe care unii l-au numit „război sfânt”. Pentru cei care cunosc suferința războiului, combinația dintre „război” și „sfânt” poate fi deosebit de tulburătoare. Pentru mulți creștini însă, și mai deranjantă este caracterizarea lui Dumnezeu ca un războinic ce nu numai că poruncește poporului Israel să pornească împotriva canaaniților și a altor popoare, ci și luptă pentru Israel. Săptămâna aceasta vom încerca să abordăm acest subiect delicat și tensionat. 

Studiul nostru pe acest subiect presupune o abordare în două etape. Prima are legătură cu viziunea asupra lumii, care ne oferă lentilele prin care să interpretăm datele biblice. A doua parte implică o analiză temeinică a acestor date, inclusiv o înțelegere corectă a limbajului biblic, a aspectelor sale literare și a contextului istoric. Studiul din această săptămână se concentrează pe prima parte a abordării. Marea luptă dintre bine și rău, care a început odată cu răzvrătirea lui Lucifer în cer, este un aspect indispensabil al unei viziuni corecte asupra lumii, necesară pentru abordarea acestei chestiuni complicate. Implicarea lui Dumnezeu în războaiele lui Iosua poate fi înțeleasă corect numai în lumina implicării Lui în acest conflict mai larg. Înțelegerea corectă a acestei mari lupte influențează toate doctrinele biblice. Nu este o exagerare să afirmăm că marea luptă constituie cele mai adecvate lentile adventiste de interpretare a acestui subiect și a Scripturii în ansamblu. Într-adevăr, Biblia ne încurajează să utilizăm aceste lentile încă de la început. 

### Comentariu 

Marea luptă – cadrul teologic al Scripturii și al adventismului 

O înțelegere inadecvată a metanarațiunii conflictului cosmic va limita inevitabil capacitatea interpretului biblic de a înțelege nu numai conceptul de război sfânt al lui Iosua, ci și imaginea de ansamblu a Scripturii. O percepere deficitară a acestei viziuni asupra lumii afectează aproape fiecare doctrină biblică. De fapt, doar „o înțelegere a conflictului cosmic îi oferă creștinului o viziune asupra istoriei care să fie atât rațională, cât și coerentă” (Frank Holbrook, „The Great Controversy”, în Handbook of Seventh-Day Adventist Theology, ed. Raoul Dederen, 2000, p. 995). 

Importanța acestei perspective asupra lumii se observă din modul în care marea luptă modelează sistemul de convingeri al Bisericii Adventiste de Ziua a Șaptea. După cum vom vedea, cele 28 de convingeri fundamentale ale bisericii noastre pot fi clasificate în șase doctrine. Mai jos vom oferi un scurt rezumat al modului în care perspectiva asupra lumii care implică marea luptă influențează aceste credințe. 

**Dumnezeu** 

Atunci când gestionează problema răului, Dumnezeu nu abordează doar situația dificilă a oamenilor, ci acționează și pentru a-Și demonstra dreptatea în fața întregii creații din lumile neatinse de păcat (1 Corinteni 4:9). În centrul marii lupte se află „teodiceea”. Într-o limitare temporară autoimpusă, Dumnezeu îi permite răului să se dezvolte până într-un anumit punct, pentru ca El să-Și arate adevăratul caracter, astfel încât creația Lui să-L poată vedea în adevărata lumină. În acest fel, ființele create pot conștientiza iubirea și dreptatea lui Dumnezeu atunci când El abordează o anumită criză din cadrul marii lupte. Orice lecturare a Scripturii care nu ține cont de această perspectivă va duce în cele din urmă la o imagine distorsionată a caracterului lui Dumnezeu în ce privește fie capacitatea, fie dorința Sa de a pune capăt răului. Din acest motiv, anunțul divin referitor la distrugerea canaaniților, făcut cu 400 de ani înainte de vremea lui Iosua, trebuie înțeles în acest context (Geneza 15:13-15). Dumnezeu a îngăduit ca răul din acea țară să se dezvolte până la o anumită limită. În acest context, Dumnezeu nu oferă pur și simplu țara poporului Israel, ci judecă păcatul persistent al acelor națiuni, alungându- le din țară (Leviticul 18:24,25). 

**Omul** 

Dumnezeu i-a creat pe oameni după chipul și asemănarea Lui. Nemurirea era condiționată de loialitatea lor, bazată pe alegerea lor liberă de a adera la rolul de coregenți ai Creatorului (Geneza 1:27; 2:15-17). Revolta începută în cer a fost transferată pe acest pământ atunci când prima pereche de oameni a ales să se alieze cu Satana, prin neascultarea de o poruncă clară și directă a lui Dumnezeu (Geneza 3). Ca urmare, moartea, degradarea și suferința au pătruns în mediul cândva perfect al acestei lumi. Din acel moment, oamenii s-au născut cu înclinație spre rău (Romani 3:23), care, fără intervenția lui Dumnezeu, ar duce această lume într-o stare de haos fără sfârșit (Romani 8:22). Datorită naturii Sale sfinte și iubitoare, Dumnezeu nu poate fi indiferent față de păcat și înclinația oamenilor spre rău (Habacuc 1:13). De aceea, ca un Judecător drept, El intervine pentru a pune capăt spiralei distructive a păcatului (Apocalipsa 20:14). Cucerirea Canaanului și distrugerea celor care au decis să se agațe de acest cerc vicios reflectă dorința divină de eradicare a răului. 

**Salvarea** 

Apariția conflictului cosmic nu L-a luat pe Dumnezeu prin surprindere. În comuniunea trinitară eternă fusese deja întocmit un plan de salvare (1 Petru 1:20). În centrul acestui plan se aflau moartea ispășitoare a lui Isus și lucrarea Sa în sanctuarul ceresc (Evrei 9:11-28). Prin Isus, omenirea primește o nouă șansă și, prin puterea Sa, poate învinge păcatul (Coloseni 2:13). Pe cruce, El a plătit prețul murind în locul nostru; în slujba Sa cerească, El pune meritele Sale la dispoziția tuturor oamenilor. În lumina a ceea ce a făcut Isus Hristos, nimeni nu este dincolo de capacitatea lui Dumnezeu de a repara lucrurile, chiar și în mijlocul Canaanului – după cum arată istorisirea despre Rahav și cea despre gabaoniți. 

**Biserica** 

În virtutea jertfei Domnului Isus pe cruce și a lucrării Sale ulterioare în sanctuarul ceresc, apare o nouă creație. Această nouă comunitate de credincioși este încurajată să se adune, sub conducerea Mântuitorului înviat, în biserică (ekklesia), cunoscută și ca trupul lui Hristos (1 Corinteni 12:27). Biserica are misiunea de a propovădui Evanghelia veșnică (Apocalipsa 14:6) în contextul întregului plan al lui Dumnezeu (Faptele apostolilor 20:27) și de a aduce în sânul ei oameni din toate națiunile (Matei 28:18-20). La încheierea escatologică a marii lupte de pe pământ, biserica are un rol crucial în planul lui Dumnezeu. Din acest motiv, ea a fost atacată cu înverșunare de Satana. Cu toate acestea, Dumnezeu a păstrat întotdeauna o rămășiță credincioasă care, în cele din urmă, va primi putere de la Duhul Sfânt pentru a proclama ultima invitație a harului pentru omenire. Așa cum Israelul militant a fost biruitor în trecut, și biserica militantă, sub conducerea noului Iosua – Isus – va fi triumfătoare în cele din urmă. 

**Viața de zi cu zi** 

Conflictul cosmic este metanarațiunea care ne modelează viața, influențând fiecare aspect al ei, cum ar fi modul în care gestionăm banii, în care interacționăm cu alții și luăm decizii personale. Ca membri ai trupului lui Hristos, suntem îndemnați să călcăm pe urmele Lui, trăind o viață de ucenicie devotată, caracterizată prin predare radicală și ascultare de Dumnezeu (Apocalipsa 14:12). Deși mântuirea nu se câștigă prin supunerea față de legea lui Dumnezeu, alinierea noastră la principiile morale ale legii Sale servește drept dovadă a noii noastre experiențe mântuitoare prin Hristos. Ascultarea de poruncile divine, în special respectarea zilei a șaptea ca Sabat, ca act de închinare, se va afla în centrul luptei din ultimele faze ale acestui război cosmic pe pământ (Apocalipsa 12 și 13). În mod asemănător, în țara promisă, israeliții au fost chemați să trăiască în sfințenie înaintea Domnului, beneficiind de rezultatele pozitive ale ascultării în calitatea lor de națiune de preoți. 

**Evenimentele zilelor finale** 

În cele din urmă, perspectiva asupra lumii care include marea luptă are cel mai profund impact asupra doctrinei despre evenimentele zilelor finale. Timpul sfârșitului începe odată cu încheierea perioadei profetice de 2.300 de zile și pregătește terenul pentru judecata divină în trei etape. Prima etapă, cunoscută și sub numele de judecata preadventă – adică anterioară celei de a doua veniri –, a început la 22 octombrie 1844, când a început restaurarea/curățirea sanctuarului ceresc (Daniel 8:14). Aceasta se întinde până la a doua venire a lui Isus, care marchează începutul celei de-a doua etape a judecății, cunoscută și sub numele de judecata probatorie, la care vor participa cei răscumpărați, în timpul celor 1.000 de ani petrecuți în cer (Apocalipsa 20:4-6). La sfârșitul acestei perioade, judecata executivă încheie conflictul cosmic prin distrugerea lui Satana, a îngerilor săi și a tuturor păcătoșilor nepocăiți (Matei 25:41; Apocalipsa 20:11-14). 

Ce se așteaptă în fiecare etapă? Teodiceea. Teodiceea este preocuparea lui Dumnezeu de a-Și demonstra dragostea și dreptatea prin eradicarea răului din univers. În cadrul judecății preadvente, El Își dezvăluie dreptatea și dragostea în fața lumilor necăzute prin salvarea poporului Său și prin condamnarea cornului mic și a adepților lui. În cadrul judecății probatorii, Dumnezeu le dezvăluie același lucru celor răscumpărați atunci când aceștia află din arhivele cerești de ce unii oameni au fost salvați și alții, pierduți. În cele din urmă, la judecata executivă, la sfârșitul mileniului, chiar și Satana, îngerii căzuți și cei pierduți vor îngenunchea recunoscând că Dumnezeu este drept (Romani 14:11). Această categorie îi include pe toți acei canaaniți care, la fel ca ceilalți care sunt pierduți, au refuzat să accepte harul lui Dumnezeu. 

### Aplicație 

Bătălia spirituală din zilele noastre În multe situații, natura spirituală a luptelor purtate de poporul Israel devine evidentă datorită implicării directe a lui Dumnezeu. Meditează cu atenție la situațiile de mai jos și gândește-te cum îi pot învăța ele pe creștinii din zilele noastre despre natura războiului spiritual și despre modalitățile în care putem deveni biruitori. Fii atent la interacțiunea dintre agenții umani și cei divini! 

Judecătorii 7: Ghedeon îi învinge pe madianiți cu doar 300 de oameni, după ce a renunțat la 32.000 de soldați. Armata rămasă a învins armata numeroasă a madianiților prin strategia de a sparge urcioare și a sufla în trâmbițe. 

2 Imparati 6:24 – 7:20: În timp ce locuitorii înfometați din interiorul zidurilor Samariei nu sunt deloc conștienți de faptul că evenimentele s-au întors brusc în favoarea lor, patru leproși cercetează tabăra goală a masivei armate siriene, care și-a abandonat poziția în grabă și, în totală confuzie, a lăsat totul în urmă. 

Isaia 36 – 38: Sub o presiune copleșitoare, regele Ezechia cere ajutorul Domnului și al profetului Isaia. Armata de 185.000 de oameni a lui Sanherib, împăratul asirian, este cea mai mare amenințare cu care s-a confruntat vreodată Ierusalimul. În această criză existențială, Dumnezeu intervine miraculos pentru a salva cetatea neajutorată. 

1 Acum, compară relatările de mai sus cu descrierea ultimei bătălii din istoria omenirii, despre care scrie Ioan în Apocalipsa. Ce au ele în comun? 

2 În ce mod bătăliile poporului Israel îți întăresc credința în deznodământul conflictului cosmic din Apocalipsa? Citește Apocalipsa 20:7-15. Într-o confruntare finală, Satana adună o armată numeroasă pentru a-și lansa ultimul atac împotriva lui Dumnezeu și a celor răscumpărați, care se află în Noul Ierusalim. 

3 În ce mod această ultimă bătălie pune capăt războiului din spatele tuturor războaielor?
