---
title:  Material Pentru Instructori
date:  07/11/2025
---

### Privire generală 

După o victorie decisivă asupra Ierihonului, poporul Israel a suferit o înfrângere umilitoare din partea armatei aparent slabe a cetății Ai. În timp ce caută o explicație de la Dumnezeu, Iosua își dă seama că dezastrul a fost cauzat nu doar de faptul că nu L-a consultat pe Dumnezeu înainte de a porni împotriva cetății Ai. Eșecul nu poate fi pus nici exclusiv pe seama lipsei unei pregătiri militare adecvate sau a unei strategii greșite. Ci problema era un inamic din interior. 

Nu, inamicul nu este un spion care îi furnizează adversarului informații cruciale. Răufăcătorul este chiar unul dintre oamenii lui Israel. Prin faptul că a luat pradă din Ierihon, Acan a încălcat regulile războiului divin. Înfrângerea care a urmat i-a reamintit într-un mod esențial poporului Israel, în special lui Iosua, de dimensiunea spirituală a acestor bătălii. În plus, a constituit o avertizare că Dumnezeu nu va tolera păcatele poporului Său, la fel cum nu a tolerat nici păcatele canaaniților, mai ales având în vedere lumina pe care o avea Israel. 

Fărădelegea lui Acan este, în sine, destul de nesăbuită; dar mai izbitoare este natura nepocăită și persistentă a păcatului său. Încăpățânarea nerușinată a lui Acan Îl determină pe Dumnezeu să intervină rapid, și drastic, pentru pedepsirea neascultării. Acest episod trist, chiar la începutul cuceririi, exemplifică natura irațională a păcatului. Săptămâna aceasta, istoria lui Acan ne invită să reanalizăm aspectul înfiorător al păcatului 

### Comentariu 

Există în Biblie diferite cuvinte și imagini pentru păcat. Cele mai comune cuvinte pentru păcat din Vechiul Testament sunt hattaah, tradus de obicei prin „păcat”, ʿawon (tradus în mod tradițional prin „nelegiuire”) și peșa (tradus de obicei prin „fărădelege”). Utilizarea acestor termeni în Vechiul Testament arată că semnificația păcatului variază de la o abatere intenționată sau neintenționată de la un standard, ca în cazul călcării legii lui Dumnezeu, până la ratarea unui obiectiv și până la o răzvrătire conștientă și deschisă împotriva lui Dumnezeu. Păcatele din această ultimă categorie nu sunt expiabile. În Numeri 15:30, aceste păcate sunt descrise în următorii termeni: „Dar, dacă cineva, fie băştinaş, fie străin, păcătuieşte cu voie, huleşte pe Domnul, acela va fi nimicit din mijlocul poporului său.” Expresia ebraică beyad ramah, tradusă literal „cu mână ridicată”, descrie actul voluntar și conștient („cu voie”) de neascultare față de Domnul. 

Nu există niciun remediu prin jertfă pentru acest păcat deoarece nu există nicio pocăință. Nu există substituție pentru păcătosul care nu recunoaște că are nevoie de ea. În Iosua 7, Acan acționează „cu mână ridicată” (lit.) – „păcătuiește cu voie” – și, pentru că refuză să simtă vreo remușcare pentru păcatul său, nu se mai poate face nimic pentru el. Fiecare ocazie de har din timpul întregului proces îi împietrește inima. 

Absurditatea atitudinii încăpățânate a lui Acan, în ciuda manifestării vizibile a puterii lui Dumnezeu la despărțirea râului Iordan și la dărâmarea miraculoasă a zidurilor impenetrabile ale Ierihonului, invită cititorul să reflecteze asupra naturii păcatului. George Knight evidențiază în mod inspirat diferența dintre PĂCAT cu majuscule și păcat cu minuscule. În timp ce primul este izvorul, al doilea este cursul; primul este boala, al doilea este simptomul. Foarte adesea, oamenii se ocupă doar de cel din urmă, care se manifestă în comportamentul lor, fără să realizeze că acest comportament este o simplă reflectare a ceea ce se întâmplă în inimă. (Vezi George Knight, Sin and Salvation: God’s Work for and in Us, 2009, p. 28-51.) Această noțiune de păcat ca boală explică accentul pus de Domnul Isus pe „inimă”, spre deosebire de actele exterioare de devotament și ascultare, în dialogurile Sale cu liderii religioși ai lui Iuda. Fără îndoială, în tratarea oricărei boli, trebuie să ne ocupăm de simptome, însă tratamentul nu se poate opri aici, dacă scopul real este vindecarea. 

În acest context, PĂCATUL cu majuscule reprezintă starea fundamentală a păcătoșilor, în consecință este atitudinea care îi definește ca atare. O astfel de mentalitate este evidentă la încercarea lui Lucifer de a lua locul lui Dumnezeu și este de asemenea vizibilă în efortul omului de a fi ca Dumnezeu în grădina Eden. Atitudinea de bază a păcătoșilor este încercarea deșartă de a lua locul Creatorului. Herbert Douglass exprimă inspirat acest lucru: „Păcatul este pumnul încleștat al unei ființe create ridicat împotriva Creatorului ei; păcatul este neîncrederea în Dumnezeu a ființei create, care Îl înlătură din poziția de Domn al vieții ei” (Herbert Douglass, Why Jesus Waits, 2002, p. 18). 

În mod interesant, cuvântul „păcat” nu apare în Geneza 2 și 3, însă narațiunea indică încercarea Evei de a lua locul lui Dumnezeu. În Geneza 1, fiecare zi a creației se încheie cu evaluarea de către Dumnezeu a ceea ce tocmai crease. Formula „Dumnezeu a văzut” (rʾh) că ceea ce făcuse era „bun/bună/bune” (towv) apare de șase ori. Exact aceeași formulă apare atunci când Eva vede (rʾh) fructul pomului și îl declară bun (towv). Această alegere atentă a cuvintelor indică faptul că păcatul originar constă în încercarea omului de a lua locul lui Dumnezeu în stabilirea și evaluarea a ceea ce este bun. Aceeași formulă apare din nou în Geneza 6, când fiii lui Dumnezeu le văd (rʾh) pe fiicele oamenilor și le consideră „frumoase”, care este același cuvânt ebraic ca cel pentru „bun” (towv), din Geneza 1 și 3 (compară cu Geneza 6:1,2). Încă o dată, omenirea încearcă să fie Dumnezeu, cu consecințe dezastruoase. 

Răzvrătirea deschisă a lui Acan împotriva unei porunci explicite a lui Dumnezeu amintește de încercarea originară a lui Lucifer de a lua locul lui Dumnezeu. În orbirea lor, ei nu și-au dat seama de nesăbuința unei astfel de încercări. În cele din urmă, au fost condamnați, nu din cauza neputinței sau a refuzului lui Dumnezeu de a-i ierta, ci din cauza stăruinței lor absurde de a crede că ar putea fi Dumnezeu sau stăpânii propriului destin, independenți de Sursa vieții. 

Deși unii ar putea indica severitatea pedepsei lui Acan ca pe o dovadă a contrastului dintre Dumnezeul Vechiului Testament și Dumnezeul revelat de Isus în Noul Testament, istoria lui Acan își găsește o paralelă în Faptele apostolilor 5, unde Luca relatează cum Dumnezeu a pedepsit imediat păcatul lui Anania și al Safirei. 

Există mai multe asemănări între aceste două întâmplări. În primul rând, ambele acțiuni sunt descrise prin aceeași rădăcină verbală. În Septuaginta, cea mai veche traducere în limba greacă a Vechiului Testament, despre Acan se spune că a păstrat (nosphizomai) pentru sine din lucrurile dedicate Domnului. Același verb exprimă faptul că Anania și Safira păstrează (nosphizo) pentru ei ceea ce au consacrat public Domnului. În al doilea rând, în ambele cazuri, ei iau din lucrurile dedicate lui Dumnezeu. După ce Anania și Safira I-au dedicat lui Dumnezeu toate veniturile din vânzarea terenului, atunci toate aceste venituri Îi aparțineau lui Dumnezeu. Din acest motiv, păcatele lor, ca și ale lui Acan, au implicat minciuna și furtul. În al treilea rând, ambele situații au avut loc într-un moment crucial pentru poporul lui Dumnezeu: începutul cuceririi și începutul bisericii. 

Poate că din acest motiv fapta lor a primit o pedeapsă imediată. Comentând despre judecata împotriva lui Anania și a Safirei, Ellen G. White spune: „Înțelepciunea infinită a văzut că această manifestare semnificativă a mâniei lui Dumnezeu era necesară pentru a feri tânăra biserică de pericolul de slăbire a efectului principiilor morale. Numărul membrilor ei creștea foarte repede. Biserica ar fi fost în pericol dacă, prin creșterea rapidă a numărului de convertiți, ar fi fost adăugați bisericii bărbați și femei care, în timp ce declarau că Îi slujesc lui Dumnezeu, se închinau lui Mamona” (Faptele apostolilor, p. 73). Același lucru s-ar putea spune și despre pedepsirea lui Acan. 

Ideea că există un standard diferit în Vechiul și în Noul Testament cu privire la modul în care tratează Dumnezeu păcatul este o idee pur și simplu greșită. De fapt, „Satana îi amăgește pe mulți cu teoria, care pare adevărată, că iubirea lui Dumnezeu față de poporul Său este atât de mare încât îi va scuza păcatele; Satana susține că, deși îndeplinesc un anumit rol în guvernarea Sa morală, amenințările din Cuvântul lui Dumnezeu nu sunt totuși menite să fie îndeplinite la literă. Dar, în toate interacțiunile Sale cu ființele create, Dumnezeu menține principiile neprihănirii prin faptul că demască păcatul în adevăratul lui caracter, demonstrând că efectele lui sigure sunt suferința și moartea” (Ellen G. White, Patriarhi și profeți, p. 522). 

Istoria lui Acan servește drept avertisment cu privire la natura sinistră a păcatului, dar totodată demonstrează harul lui Dumnezeu. Secole mai târziu, Dumnezeu promite prin profetul Osea să transforme valea Acor (necaz), locul unde Acan și familia lui au fost lapidați și îngropați, într-o ușă de speranță (Osea 2:15). Într-adevăr, El este Dumnezeul răsturnărilor de situație. 

### Aplicație 

**Păcatul și salvarea** 

În cartea menționată mai devreme în acest studiu, George Knight susține că păcatul și mântuirea sunt definite prin același cuvânt: dragoste. În opinia sa, păcatul înseamnă orientarea iubirii spre un obiect greșit, mai precis către propria persoană. Dar și mântuirea este dragoste, dar este dragostea îndreptată către obiectul potrivit, mai precis Dumnezeu. 

1 Ești de acord cu această afirmație? Explică. 

2 Dacă da, oferă un exemplu practic al modului în care acest concept se aplică în viața reală. 

**Gravitatea păcatului** 

„Un tânăr obraznic l-a întrebat pe un predicator: «Spui că oamenii nepocăiți poartă povara păcatului. Eu nu simt nimic. Cât de grea e povara asta? Cinci kilograme? Patruzeci?» Ca răspuns, predicatorul l-a întrebat: «Dacă ai pune o greutate de 200 de kilograme pe un cadavru, ar simți povara?» Tânărul a răspuns: «N-ar simți nimic, pentru că este mort.» Atunci predicatorul a concluzionat: «Tot atât de mort este și acel duh care nu simte greutatea păcatului, care este indiferent față de povara lui și nepăsător față de prezența lui.» Tânărul a amuțit” (Michael P. Green, 1500 Illustrations for Biblical Preaching, 2000, p. 334, 335). 

1 Ellen White ne-a sfătuit să petrecem „oră de meditație asupra vieții lui Hristos [...] în special asupra [scenelor] din partea finală”. Cum ne poate ajuta acest obicei să înțelegem adevărata natură a păcatului? (Vezi Hristos, Lumina lumii/Viața lui Iisus, p. 83.) 

2 În ce moduri acționează Satana astăzi pentru a-i face pe oameni să privească păcatul ca pe ceva nesemnificativ? Cum putem evita această capcană?