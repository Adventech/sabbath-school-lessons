---
title:  Rezolvarea conflictului
date:   11/12/2025
---

`5 Ce lecții ne oferă Iosua 22:30-34 cu privire la rezolvarea conflictelor și unitatea bisericii? (Vezi Psalmul 133; Ioan 17:20-23; 1 Petru 3:8,9.)` 

Iosua 22 conține principii aplicabile în familie, biserică și comunitate. 

1. Atunci când lucrurile merg prost sau par să meargă prost, cel mai bun lucru pe care îl putem face este să comunicăm, în loc să ne reprimăm gândurile până când explodează. Este bine ca poporul lui Dumnezeu să nu rămână indiferent atunci când par să apară probleme. Desigur, dacă semințiile din Transiordania și-ar fi comunicat intenția de a construi un altar, întreaga problemă ar fi putut fi evitată. 

2. Chiar dacă ești sigur de părerea ta, nu te grăbi să tragi concluzii! Semințiile din partea de vest a Iordanului s-au grăbit să creadă zvonurile ajunse la urechile lor și să tragă concluzia falsă că semințiile din partea de est apostaziaseră deja. 

3. Discută despre problemele reale sau aparente înainte de a acționa pe baza concluziilor tale! 

4. Fii dispus să faci un sacrificiu pentru a ajunge la unitate! Semințiile din vestul Iordanului au fost dispuse să renunțe la o parte din teritoriul lor pentru a găzdui celelalte seminții, dacă faptul că se aflau de cealaltă parte a Iordanului era cauza presupusei lor apostazii (Iosua 22:19). 

5. Când ești acuzat, fie pe bună dreptate, fie pe nedrept, oferă un răspuns blând, care abate mânia! Dacă răspunzi unei acuzații cu o altă acuzație nu vei ajunge niciodată la pace. Încearcă să înțelegi înainte de a căuta să fii înțeles! 

6. Bucură-te și binecuvântează-L pe Dumnezeu atunci când pacea este restabilită! Este minunat să vedem că adunarea israelită majoritară a manifestat o bucurie autentică atunci când a aflat despre adevărata motivație a celor două seminții și jumătate. Acești israeliți nu au fost atât de mândri încât să nu poată recunoaște că s-au înșelat în judecata lor. 

Dacă semințiile din estul Iordanului ar fi apostaziat, poporul Israel ar fi aplicat cerințele legământului. Unitatea nu poate fi niciodată un argument pentru a dilua adevărul sau a renunța la principiile biblice. Cu toate acestea, disciplina bisericească ar trebui să fie întotdeauna ultima (nu prima) soluție, după ce încercările de împăcare și asistența pastorală bazată pe Cuvântul lui Dumnezeu nu au avut succes. Cât de diferite ar fi bisericile noastre, dacă aceste principii simple ar fi aplicate consecvent!