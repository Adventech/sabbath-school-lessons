---
title:  Bântuiți de trecut
date:   09/12/2025
---

`3 Citește din nou Iosua 22:13-15, dar de data aceasta în lumina capitolului 25 din Numeri. De ce îl aleg israeliții pe Fineas ca lider al delegației trimise la cele două seminții și jumătate?` 

Înainte de a lua de bune zvonurile despre ceea ce ar putea fi perceput ca o declarație de independență, cele nouă seminții și jumătate – numite de două ori „copiii lui Israel” – trimit o delegație pentru a clarifica menirea și semnificația altarului. Din delegație făcea parte Fineas, fiul marelui- preot Eleazar, care avea să fie succesorul lui Eleazar după moartea acestuia (Iosua 24:33). Fineas era deja cunoscut ca preotul care pusese capăt desfrânării lui Israel la Baal-Peor (Numeri 25). „La vederea acestui lucru, Fineas, fiul lui Eleazar, fiul preotului Aaron, s-a sculat din mijlocul adunării şi a luat o suliţă în mână. S-a luat după omul acela din Israel până în cortul lui, i-a străpuns prin pântece pe amândoi: atât pe bărbatul acela din Israel, cât şi pe femeia aceea. Şi a încetat astfel urgia care izbucnise printre copiii lui Israel” (Numeri 25:7,8). 

Fineas avea cu siguranță o anumită influență. Ceilalți emisari erau reprezentanți ai celor nouă seminții și jumătate de la vest de Iordan, fiecare fiind capul unei familii (lit. „capul casei tatălui său”), în cadrul clanurilor lui Israel. 

Delegația își începe acuzația de sacrilegiu și răzvrătire cu formula profetică oficială: „așa vorbește”. Deosebirea aici este că nu Domnul vorbește, ci „toată adunarea Domnului” (Iosua 22:16). Ei lansează acuzația că poporul Israel a comis păcat, trădare și răzvrătire. Termenul „păcat” este același cuvânt ebraic folosit pentru păcatul lui Acan (Iosua 7:1) și apare de mai multe ori în primele cinci cărți ale lui Moise (de exemplu, Leviticul 5:15; 6:2; Numeri 5:6,12). Exemplul lui Acan și cel de la Baal-Peor servesc drept precedente: unul pentru trădare și celălalt pentru răzvrătire. Cele două situații exprimă și teama celor nouă seminții și jumătate că actul construirii unui altar neautorizat va duce la apostazie, idolatrie și imoralitate, ceea ce va atrage mânia Domnului asupra întregii națiuni a lui Israel. 

`Cu toții avem experiențe negative din trecut care influențează modul în care vom gestiona situații asemănătoare în viitor. Cum ne ajută harul lui Dumnezeu să ne asigurăm că tragediile din trecut nu determină modul în care ne tratăm aproapele în prezent?`