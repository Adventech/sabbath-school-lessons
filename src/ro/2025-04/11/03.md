---
title:  Acuzații
date:   08/12/2025
---

`2 Citește în Iosua 22:9-20 relatarea despre întoarcerea semințiilor. Ce acuzații aduc semințiile vestice la adresa semințiilor estice? În ce măsură erau întemeiate aceste acuzații?` 

În contrast cu versetul 1, unde semințiile de pe partea estică a Iordanului sunt menționate cu numele lor obișnuit (rubeniți, gadiți etc.), aici este folosită o expresie diferită: „fiii lui Ruben”, „fiii lui Gad” și „jumătate din seminția lui Manase,” în opoziție cu „fiii lui Israel” (Iosua 22:11, NTR), reprezentând astfel o entitate diferită. 

În narațiune, expresiile „toată adunarea Domnului” și „copiii lui Israel” se referă doar la cele nouă seminții și jumătate de pe partea vestică a Iordanului, subliniind ruptura care a apărut între cele două grupuri. Într-adevăr, întrebarea din substratul relatării care urmează este dacă semințiile de pe partea de est a râului pot fi considerate israelite. 

Ne-am aștepta la o încheiere liniștită a situației. Cu toate acestea, apare o tensiune, deoarece se spune că semințiile din est au ridicat un altar lângă Iordan. Textul nu oferă aici niciun motiv pentru acest act și nici nu descrie funcția altarului sau vreo activitate specifică legată de acesta. Ambiguitatea cu privire la semnificația acestui altar crește și mai mult când observăm trimiterile la prima trecere a Iordanului, din capitolele 3 și 4, unde tot poporul Israel a ajuns pe malul Iordanului pentru a trece în teritoriul principal al Canaanului. În cazul de față, doar o parte din Israel ajunge în regiunea Iordanului, dar de data aceasta pentru a traversa râul în direcția opusă. 

În ambele cazuri se ridică o structură din pietre. Prima a servit drept memorial, în timp ce a doua este percepută ca un altar impresionant. Întrebarea care se naște inevitabil în minte este: „Ce înseamnă pietrele acestea?” (compară cu Iosua 4:6,22). Este acest altar construit pentru jertfe sau este doar un memorial? Încep deja aceste seminții să cadă în apostazie? 

Lipsa consultării cu Iosua, cu Eleazar sau cu liderii semințiilor lasă loc pentru o neînțelegere ce poate duce la un conflict teribil. 

`La ce fac referire Isus și Pavel în Luca 6:37; Ioan 7:24; 1 Corinteni 4:5, când ne sfătuiesc să evităm să-i judecăm pe alții? De ce este atât de ușor să tragem concluzii greșite cu privire la motivele altora?`