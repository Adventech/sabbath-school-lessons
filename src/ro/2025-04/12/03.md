---
title:  Un semn de îngrijorare
date:   15/12/2025
---

Glorioasa concluzie a întregii secțiuni (Iosua 21:43-45) conține condiția respectată a ascultării. Succesul nu trebuie niciodată considerat de la sine înțeles; el este întotdeauna legat de ascultarea de Cuvântul lui Dumnezeu. Astfel, împărțirea țării, pe lângă faptul că este o dovadă a credincioșiei lui Dumnezeu față de Israel (Neemia 9:8), creează un cadru pentru o evoluție viitoare cu final deschis, bazată pe atitudinea poporului Israel. Va reuși Israel să mențină ceea ce a fost deja obținut? 

`2 Care sunt principalele puncte de interes ale introducerii lui Iosua din Iosua 23:1-5?` 

Discursul lui Iosua face trecerea de la bătrânul vorbitor (fapt evidențiat de două ori) la audiența care va trebui să ducă mai departe misiunea încredințată de Dumnezeu. El descrie cum a fost posibilă cucerirea țării: Domnul a luptat pentru ei. Chiar dacă, din cauza lipsei lor de loialitate și a necredinței lor, israeliții au trebuit să fie implicați în războaie după exod, nu prin puterea lor militară, ci prin intervenția lui Dumnezeu au reușit să pună stăpânire pe țară. 

Dumnezeu i-a dat odihnă poporului Israel în fața dușmanilor săi, dar mai erau câteva națiuni care încă nu fuseseră alungate. Victoria nu este o realitate împlinită și neschimbătoare pentru Israel, ci o posibilitate mereu prezentă prin bizuirea constantă și devotată pe ajutorul disponibil de la Dumnezeu. 

`3 Pe baza textelor din Iosua 23:10; Coloseni 2:15; 2 Corinteni 10:3-5; Efeseni 6:11-18, care sunt asemănările dintre modul în care israeliții au cucerit Canaanul sub conducerea lui Iosua și modul în care creștinii de astăzi pot trăi o viață spirituală biruitoare?` 

Victoriile israeliților nu puteau fi atribuite forței și strategiei lor. În mod similar, victoria spirituală asupra păcatului și a ispitei a fost asigurată prin jertfa și învierea lui Isus Hristos, dar poporul lui Dumnezeu de astăzi trebuie să se bazeze în mod constant pe resursele spirituale oferite de Duhul Sfânt pentru a trăi o viață de biruință. 

`De ce ne este încă atât de ușor să păcătuim chiar dacă avem atâtea promisiuni minunate în fața noastră?`