---
title:  Material Pentru Instructori
date:  10/10/2025
---

### Privire generală 

Mulți cititori asociază adesea cartea Iosua cu războiul, distrugerea și moartea. Deși sunt prezente în carte, aceste elemente nu zugrăvesc întreaga istorie. Distrugerea canaaniților a avut loc numai după o lungă perioadă de har (Geneza 15:16). Evenimentele din timpul exodului au servit ca o mărturie importantă a suveranității lui Dumnezeu și pot fi văzute ca un ultim apel la adresa locuitorilor din Canaan. Istoria lui Rahav și a gabaoniților demonstrează că majoritatea canaaniților erau conștienți de ceea ce făcuse Dumnezeu, dar doar câțiva au răspuns cum trebuia. În loc să se predea, ei au ales să opună rezistență, repetând greșeala faraonului din urmă cu 40 de ani. 

Cu siguranță, Iosua este o carte a harului și a milei. În această săptămână vedem cum s-a manifestat harul lui Dumnezeu în viața israeliților și a canaaniților. Din nou, poporul Israel este gata să intre în țara promisă. Dumnezeu le oferă oamenilor a doua șansă. Amenințarea reprezentată de capacitatea militară a canaaniților nu s-a schimbat. Ceea ce s-a schimbat este credința acestei a doua generații de israeliți. În ceea ce-i privește pe canaaniți, istoria lui Rahav și a gabaoniților demonstrează că nu totul este pierdut în țara condamnată. În același timp, credința lor nu este nici pe departe perfectă. Credința poporului ales al lui Dumnezeu nu este nici ea perfectă. Putem învăța lecții importante pentru parcursul nostru spiritual în urma comparației cu credința poporului Israel, a lui Rahav și a gabaoniților. Cea mai importantă lecție, după cum vom vedea, este că avem nevoie cu toții de harul uimitor al lui Dumnezeu. 

### Comentariu 

**Credința celei de-a doua generații** 

În Iosua 2:1, a doua generație de israeliți din pustiu se confruntă cu aceeași dilemă ca prima. Trimiterea unor noi spioni le reamintește israeliților că țara pe care Dumnezeu le-o dă trebuie mai întâi cucerită. Acest paradox a stat în spatele frustrării primei generații din deșert, la Cades-Barnea (Numeri 13 și 14): pământul este un dar, dar dobândirea lui are un cost. Cum pot fi reconciliate aceste idei aparent opuse, de dăruire și de cucerire? Adică, cum poate un cadou – care, prin definiție, este gratuit – să îl coste ceva și pe destinatarul său? Altfel spus, dacă teritoriul este un dar, atunci de ce trebuie ca poporul Israel să îl dobândească prin cucerire? 

În miezul acestei probleme este, de fapt, credința, care ar fi înțeleasă mai bine drept încredere. În relația cu făpturile Sale, Dumnezeu lasă întotdeauna loc pentru încredere. Într-un anumit sens, încrederea a fost miezul problemei încă de la căderea din grădina Eden. Nu este la fel și în sfera umană? Nu poate exista o relație autentică fără încredere. Dacă ar fi avut încredere în Dumnezeu, poporul Israel i-ar fi alungat pe canaaniți prin mijloace supranaturale (Exodul 23:28). Dumnezeu indică explicit că lipsa de încredere demonstrată de generația anterioară este motivul eșecului ei. Acest lucru este exprimat în întrebarea pe care Dumnezeu i-o adresează lui Moise: „Până când Mă va nesocoti poporul acesta? Până când nu va crede el în Mine, cu toate minunile pe care le fac în mijlocul lui?” (Numeri 14:11). 

Trec 40 de ani și apare o nouă generație. Pentru cei mai tineri, recenta victorie militară împotriva lui Og și Sihon și supraviețuirea miraculoasă în timpul peregrinărilor prin pustiu sunt doar amintiri ale unui trecut relativ îndepărtat. În acest moment, poporul Israel se află din nou la o răscruce, confruntându-se cu aceeași problemă: nu are încredere, nu are țară. 

De data aceasta sunt trimiși 2 spioni, nu 12. Nu pare să existe un motiv anume pentru această schimbare, dar ar putea avea legătură cu episodul de la Cades-Barnea, în care 2 iscoade au trebuit să înfrunte cele 10 iscoade necredincioase. Deși există unele asemănări între cele două relatări referitoare la acțiunea de spionaj, diferențele sunt și mai izbitoare. În primul rând, cei 2 spioni nu aduc de data aceasta nicio dovadă că țara este bună. În al doilea rând, nu există nicio mențiune cu privire la o cercetare extinsă a țării. În al treilea rând, ei petrec mai mult timp ascunzându- se decât iscodind. În cele din urmă, nu există niciun raport despre țară cu privire la caracteristicile ei generale sau la provocările legate de cucerirea ei. Iscoadele afirmă pur și simplu: „Cu adevărat, Domnul a dat toată țara în mâinile noastre” (Iosua 2:24). Ce le dă această încredere? Singurul lucru pe care îl au este asigurarea lui Rahav. În esență, iscoadele îi repetă lui Iosua ceea ce le-a spus Rahav: „Știu că Domnul v-a dat țara aceasta, căci ne-a apucat groaza de voi și toți locuitorii țării tremură înaintea voastră” (Iosua 2:9). Cuvintele lui Rahav, la rândul lor, evocă cuvintele lui Iosua și Caleb din Numeri 14:8 – „Domnul [...] ne-o va da”. 

Prima generație nu a avut încredere, în ciuda a ceea ce văzuse. Această nouă generație are încredere pe baza a ceea ce a auzit de la o femeie desfrânată. „Personajul-cheie în ceea ce privește scăparea lor și cunoașterea țării și a locuitorilor este curva Rahav. [...] Ea este deopotrivă salvatoare și profeție” (Phyllis A. Bird, „The Harlot as Heroine: Narrative Art and Social Presupposition in Three Old Testament Texts”, în Semeia nr. 46, 1989, p. 127). Această dinamică indică faptul că cei 40 de ani petrecuți în pustiu le-au oferit israeliților cea mai puternică abilitate pe care o puteau dezvolta: încrederea în Iahve. Această abilitate îi va face invincibili în fața celor mai formidabili dușmani ai lor. 

**Credința lui Rahav și a gabaoniților** 

| Elemente ale credinței | Rahav | Gabaoniții | | Temeiul | Auzire | Auzire | | Mijlocul | Minciună | Minciună | | Scopul | Să fie cruțată | Să fie cruțați | | Rezultatele imediate | Salvare | Salvare | | Rezultatele pe termen lung | Cetățenie cu toate drepturile | Servitute | 

După cum indică tabelul de mai sus, prima asemănare dintre Rahav și gabaoniți este faptul că își întemeiază credința pe ceea ce au auzit. Faptul că au auzit despre acțiunile din trecut ale lui Dumnezeu în favoarea poporului Său a fost suficient pentru a-i determina să răspundă pozitiv și să se predea, în timp ce majoritatea concetățenilor lor preferă să se opună. În acest moment, credința lor este lăudabilă, în conformitate cu ceea ce spune Isus în Ioan 20:29 – „Ferice de cei ce n-au văzut, și au crezut.” Atitudinea lui Rahav și a gabaoniților este remarcabil de diferită de cea a primei generații de israeliți din pustiu, care nu au crezut, deși au văzut. Ca urmare a celor auzite, li „s-a tăiat inima” (Iosua 2:11). Această expresie, care are sensul de „a-și pierde curajul” sau „a se speria”, face referire proleptic la canaaniți în cântarea lui Moise (Exodul 15:15), la israeliții influențați de cele 10 iscoade (Deuteronomul 1:28), la locuitorii țării (Iosua 2:9), la împărații acesteia (Iosua 5:1) și la israeliții neascultători (Iosua 7:5). Mai mult, formularea lui Rahav arată că ea înțelege natura religioasă a războiului (Iosua 2:10). Verbul haram („a distruge cu desăvârșire”), care apare în cele rostite de Rahav, desemnează un obiect sau o persoană menită distrugerii de către Dumnezeu. Conceptul este cunoscut în afara poporului Israel, după cum demonstrează utilizarea sa în texte extrabiblice. 

Al doilea element comun lui Rahav și gabaoniților este că și-au arătat credința prin mijloace neconvenționale. Dacă Rahav minte pentru a-i proteja pe spioni, gabaoniții mint pentru a-și salva pielea. În orice caz, acțiunile lor sunt motivate de certitudinea că Dumnezeu Își va respecta promisiunile față de poporul Israel. Deși din punct de vedere moral nu ne putem aștepta la prea multe de la acești canaaniți, șiretlicul gabaoniților este perceput altfel. Potrivit naratorului, ei au acționat cu „viclenie” (armah), cuvânt similar cu termenul ebraic folosit pentru a descrie șarpele din Geneza 3. Spre deosebire de minciuna de moment a lui Rahav, planul lor este calculat și bine orchestrat. 

A treia asemănare este legată de motivație. În ambele cazuri, ei caută să fie cruțați de distrugerea viitoare. În aceste prime etape, credința lor este egocentrică și caută soluții efemere la problema lor. În acest stadiu, credința lor nu poate vedea dincolo de orizont. Ea se bazează pe frică, nu pe dragoste (Iosua 2:9; 9:24). Aici, credința este cumva un târg. Aspectul ei pragmatic – este percepută ca un troc – reiese din utilizarea cuvântului ḥeseḏ. În sensul lui secular, acest termen se referă adesea la un fel de tranzacție în care „cel care primește un act de ḥeseḏ răspunde cu un act similar de ḥeseḏ sau cel puțin acela care dă dovadă de ḥeseḏ așteaptă pe bună dreptate un act echivalent în schimb” (Hans-Jürgen Zobel, „ ,”דֶֶֶסֶח Theological Dictionary of the Old Testament, 1986, p. 18). 

A patra și a cincea paralelă implică rezultatul deciziilor lor. Rahav primește garanția că ea și familia ei vor fi cruțate. La fel ca în cazul israeliților în timpul ultimei plăgi, există un semn care trebuie fixat: o funie cărămizie atârnată la o fereastră, probabil aceea prin care Rahav i-a coborât pe spioni cu ajutorul unei frânghii. Cu toate acestea, salvarea ei este în cele din urmă un act divin. Dacă zidurile Ierihonului au căzut, Dumnezeu trebuie să fi protejat partea în care se afla casa ei. Pe de altă parte, gabaoniții sunt de neatins după ce își aplică strategia. Ei reușesc să obțină protecția pe care o căutau, când o coaliție a regilor canaaniți înaintează împotriva lor, în Iosua 10. Apărarea Gabaonului declanșează o campanie militară majoră, în care multe cetăți sunt distruse. În cele din urmă, planul înșelător al gabaoniților este folosit pentru înaintarea scopului lui Dumnezeu de cucerire a țării. Cu toate acestea, rezultatele pe termen lung sunt destul de diferite. Rahav devine strămoașa lui Mesia și este asimilată în poporul Israel. Gabaoniții sunt și ei asimilați, dar ca servitori. Ei beneficiază de o protecție durabilă (compară cu 2 Samuel 21), dar consecința planului lor înșelător persistă. „Ei luaseră haina sărăciei cu scopul de a înșela, iar aceasta a rămas lipită de ei ca o emblemă a robiei veșnice” (Ellen G. White, Patriarhi și profeți, p. 507). 

### Aplicație 

**Harul minunat în viața noastră** 

Istoria lui Rahav și a gabaoniților ne amintește că israeliții și canaaniții nu sunt doar niște grupuri etnice; ei reprezintă și anumite stări spirituale. Israelul lui Dumnezeu, indiferent de etnia oamenilor care îl compun, este, înainte de toate, o comunitate spirituală. Toți oamenii sunt invitați să facă parte din această comunitate. Nimeni nu este în afara sferei harului lui Dumnezeu. În acest sens, apelul lui Pavel de a dărâma toate barierele nu este o simplă noutate evanghelică (Galateni 3:28). 

Subiect de gândire: Care sunt, în prezent, acele locuri cu oameni care trăiesc, aparent, în afara sferei harului? Ce puteți face tu și biserica ta pentru a ajunge la aceștia? 

**Deosebirea voii lui Dumnezeu** 

Incapacitatea poporului Israel de a discerne adevărata identitate a gabaoniților ne amintește de pericolul de a ne lăsa conduși de aparențe. Conducătorii poporului au gustat pâinea veche cu gura lor, în loc să întrebe „gura Domnului” (traducere literală din Iosua 9:14). Greșeala poporului Israel este gravă, deoarece faptul că nu L-a consultat pe Domnul i-a subminat chemarea de a transmite lumii voia lui Dumnezeu. 

Invită-i pe membrii grupei tale să mediteze la următoarele întrebări: 

1 Cum putem evita în zilele noastre căderea în capcana în care au căzut israeliții cu gabaoniții? 

2 În ce mod a repetat poporul Israel greșeala Evei în fața șarpelui din Eden? 

3 Cum discernem voia lui Dumnezeu în zilele noastre? Ce rol ar trebui să joace Scripturile aici? 

4 Încercați să vă amintiți ultima oară când ați decis să urmați o anumită direcție fără a consulta voia lui Dumnezeu! Care au fost consecințele?
