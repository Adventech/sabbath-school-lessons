---
title:  Material Pentru Instructori
date:  28/11/2025
---

### Privire generală

Scripturile scot în evidență legătura dintre poporul lui Dumnezeu și pământ, de la început până la sfârșit. Pământul, țara, patria este un subiect important în studierea lucrurilor de la început (protologie) și în studierea lucrurilor de la sfârșit (escatologie) din Biblie. În această săptămână dimensiunea teologică a pământului, a țării este analizată din perspectiva cuceririi. În partea centrală a cărții Iosua, după ce descrie cucerirea inițială a teritoriului, autorul se ocupă de împărțirea între cele 12 seminții. Deși unii cititori pot considera detaliile geografice plictisitoare, acestea sunt esențiale pentru transmiterea mesajului cărții, demonstrând modul în care Dumnezeu Își respectă promisiunea făcută strămoșilor lui Israel. 

În acest context, țara, patria, pământul este o entitate literală și fizică, un loc în care poporul Israel ar putea scrie un nou capitol. Cu toate acestea, pe măsură ce se desfășoară istoria răscumpărării, caracterul simbolic al țării devine mai evident. După sute de ani, poporul Israel însuși se confruntă cu exilul, iar speranța unei reîntoarceri este aprinsă în timpul captivității babiloniene. Iuda se întoarce în țară, dar nu găsește odihna permanentă. O astfel de odihnă poate fi găsită doar în realizările lui Mesia. Prin Isus, realitatea prezentă a odihnei spirituale nu anulează viitoarea întoarcere literală acasă, când poporul lui Dumnezeu va stăpâni din nou țara. Între timp, trăim ca refugiați, exilați din adevărata noastră casă, călătorind spre țara noastră reală, care este definită nu prin limite geografice, ci prin locuirea lui Dumnezeu în mijlocul poporului Său. 

### Comentariu 

**Teologia țării: între creație și noua creație** 

Următorul tabel rezumă teologia biblică a țării, de la Geneza la Apocalipsa: 

<table id="table002" class="Basic-Table _idGenTablePara-1">
  <colgroup>
    <col><col><col><col>
  </colgroup>
  <tbody>
    <tr class="Basic-Table">
      <td class="Basic-Table"><p><span class="Commonly-Used_Bold">Etapa în istoria mântuirii</span></p></td>
      <td class="Basic-Table"><p><span class="Commonly-Used_Bold">Stilul de viață</span></p></td>
      <td class="Basic-Table"><p><span class="Commonly-Used_Bold">Relația cu țara</span></p></td>
      <td class="Basic-Table"><p><span class="Commonly-Used_Bold">Referințe biblice</span></p></td>
    </tr>
    <tr><td><p>Plan original – Edenul</p></td><td><p>Sedentar</p></td><td><p>Posesie</p></td><td><p>Geneza 1, 2</p></td></tr>
    <tr><td><p>Judecată</p></td><td><p>Nomad (în afară)</p></td><td><p>Exil</p></td><td><p>Geneza 3 – 11</p></td></tr>
    <tr><td><p>Făgăduință</p></td><td><p>Nomad (în interior)</p></td><td><p>Peregrinare</p></td><td><p>Geneza 12 – Deuteronomul 34</p></td></tr>
    <tr><td><p>Restaurare</p></td><td><p>Sedentar</p></td><td><p>Posesie (dificilă)</p></td><td><p>Iosua 1; 2; 2 Imparati 24</p></td></tr>
    <tr><td><p>Judecată</p></td><td><p>Nomad (în afară)</p></td><td><p>Exil</p></td><td><p>2 Imparati 25; Ieremia; Ezechiel</p></td></tr>
    <tr><td><p>Făgăduință</p></td><td><p>Nomad (în interior)</p></td><td><p>Peregrinare</p></td><td><p>Isaia 40–65; Hagai; Zaharia</p></td></tr>
    <tr><td><p>Restaurare</p></td><td><p>Sedentar</p></td><td><p>Posesie (dificilă)</p></td><td><p>Ezra; Neemia</p></td></tr>
    <tr><td><p>Restaurare mesianică</p></td><td><p>Sedentar Nomad (în interior)</p></td><td><p>Posesie (deja) Peregrinare (nu încă)</p></td><td><p>Noul Testament</p></td></tr>
    <tr><td><p>Plan original – noul Eden</p></td><td><p>Sedentar</p></td><td><p>Posesie</p></td><td><p>Apocalipsa 21, 22</p></td></tr>
  </tbody>
</table> 

În planul original al lui Dumnezeu, omul a fost creat ca să stăpânească pământul (Geneza 1:28) și să locuiască într-un loc al delectării veșnice numit grădina Eden (Geneza 2:8), unde Adam și Eva se puteau bucura de contactul direct cu Dumnezeu (Geneza 3:8). În această stare sedentară, ei s-ar fi bucurat de viața eternă, condiționată de loialitatea lor față de Creator. Dar păcatul a stricat planul original, ducând la prima strămutare din istoria omenirii. În urma judecății, Adam și Eva au avut parte de exil, fiind nevoiți să părăsească grădina (Geneza 3:23,24). Din punct de vedere teologic, mutarea din locul proiectat de Dumnezeu marchează consecința neascultării. În acest sens, prima familie a devenit și primul grup de refugiați spiritual, trăind ca nomazi în așteptarea întoarcerii. 

Primul semn al unei posibile întoarceri a apărut la chemarea lui Avraam, când Dumnezeu i-a poruncit: „Ieși din țara ta [...] și vino în țara pe care ți-o voi arăta” (Geneza 12:1). În istoria mântuirii, importanța chemării lui Avraam poate fi apreciată doar atunci când înțelegem că aceasta a marcat o tranziție de la judecată la făgăduință. Deși familia lui Avraam a rămas nomadă timp de mai multe secole, ascultarea sa a demarat o deplasare către țara promisă. Pe parcursul călătoriei, Avraam a trecut prin perioade de exil, părăsind temporar țara și revenind ulterior (Geneza 12:10-20; 20:1-17). În mod similar, urmașii săi au trecut și ei prin cicluri de plecare și întoarcere, cum ar fi atunci când au ajuns refugiați în Egipt și mai târziu sclavi, până când Dumnezeu a intervenit în favoarea lor (Exodul 6:5). Jacques Doukhan surprinde corect semnificația teologică a acestor deplasări nomade: „Prin aceste parcursuri nomade ale familiei-sămânță, care niciodată nu ajunge, niciodată nu este împlinită, mereu tânjind după casă, cartea Geneza vibrează de speranță. Deși au gustat din binecuvântările divine, semne că Dumnezeu Își va respecta cu devotament promisiunea, Adam, Noe și patriarhii au continuat să aștepte victoria divină finală asupra răului și a morții. Pentru că numai aceasta i-ar aduce pe ei, și pe noi, întreaga creație, înapoi în grădina Eden” (The SDA International Bible Commentary: Genesis, 2016, p. 37). 

Peregrinarea copiilor lui Avraam timp de 400 de ani s-a încheiat cu cei 40 de ani de colindat prin pustiu, unde discursul final al lui Moise, din Deuteronomul, a pregătit trecerea poporului Israel de la promisiune la restaurare, de la o stare nomadă la una sedentară. Din punct de vedere teologic, Iosua a fost cel care a condus poporul Israel înapoi în țara lui Dumnezeu. Această întoarcere nu înseamnă că țara Canaan este adevăratul loc al grădinii Eden. Nu granițele geografice definesc țara lui Dumnezeu, ci prezența Sa în mijlocul ei (Exodul 25:8; 33:14). 

Astfel, cartea Iosua marchează și o tranziție importantă în istoria mântuirii, când poporul lui Dumnezeu trebuia să supună țara și să se bucure de odihnă. Din nefericire, într-o singură generație, Israel a început să trăiască în neascultare, iar dominația asupra țării s-a șubrezit (Iosua 2:10-13). Din timpul judecătorilor și până la cele relatate în 2 Imparati, Israel s-a luptat în cea mai mare parte a timpului să-și mențină controlul asupra țării. Spre sfârșitul acestei perioade, Dumnezeu a trimis profeți care să-I avertizeze poporul cu privire la judecata iminentă din cauza călcării legământului, dar israeliții nu au ascultat (Ieremia 7:23-27). În urma judecății, cei din Israel și din Iuda au fost exilați din locul pe care Dumnezeu îl pregătise pentru ei (2 Imparati 17:7-40; 25:1-26). În timpul exilului, ei au ajuns din nou nomazi, părăsind țara și mergând în direcția opusă lui Avraam (Psalmul 137). 

Cu toate acestea, exilul nu ar fi trebuit să dureze mai mult de 70 de ani (Ieremia 25:11,12). În cărțile profetice, promisiunea unei întoarceri era strâns legată de mesajul invariabil al judecății. Această întoarcere este echivalentă cu o nouă creație (Isaia 65:17), cu accente edenice (Isaia 51:3; Ezechiel 36:35). Cele două figuri mozaice, Ezra și Neemia, au condus iarăși poporul lui Dumnezeu înapoi în Canaan, cu promisiunea că Dumnezeu avea să le binecuvânteze eforturile de a restaura Ierusalimul. Din Babilon, acum o provincie persană, poporul lui Dumnezeu a pornit într-un pelerinaj spre țară (Ezra 1; Neemia 2). În ciuda opoziției puternice (Ezra 4), poporul a reușit în cele din urmă să reconstruiască Ierusalimul (Neemia 11; 12). Cu toate acestea, pe parcursul întregului proces, Ezra și Neemia au fost nevoiți să lupte împotriva apostaziei care afecta poporul Israel aflat în declin spiritual (Ezra 10; Neemia 13). În ciuda renașterii și a reformei spirituale inițiale, deținerea țării a devenit din nou incertă, iar evreii reîntorși s-au confruntat cu vremuri dificile sub asuprirea străină din perioada intertestamentară. 

Odată cu venirea lui Mesia, lumina a strălucit din nou. Primul verset din Noul Testament arăta deja că Isus reprezenta un nou început pentru omenire (Matei 1:1). Isus Hristos a venit să învingă acolo unde Adam fusese înfrânt. Faptul că Domnul Hristos a respins oferta diavolului de a-i da toate împărățiile pământului nu înseamnă că Domnul Isus nu avea să cucerească aceste împărății, ci arată că El le va cuceri în felul lui Dumnezeu (Matei 4:8-10). Ca un nou Adam, El a devenit conducătorul tuturor națiunilor, iar împărăția Lui nu va trece (1 Corinteni 15:22-26). Această universalizare a țării este evidentă în conceptul de împărăție a lui Dumnezeu, pe care a inaugurat-o Isus. Această idee nu este nici o spiritualizare, nici o reinterpretare a conceptului de țară din Vechiul Testament. De fapt, ea este în concordanță cu aspectul universal al legământului avraamic, deja evident în contextul original (Geneza 12:3; 17:6,16). Noul Testament nu face altceva decât să precizeze când și cum se vor împlini făgăduințele. 

Inaugurarea Împărăției lui Dumnezeu prin Isus introduce o tensiune care nu a fost întotdeauna evidentă în Vechiul Testament. Deși Hristos a adus restaurarea finală, poporul Său era încă în peregrinaj. Într-un sens, poporul Său făcea deja parte din împărăția Lui, deoarece Dumnezeu „ne-a înviat împreună și ne-a pus să ședem împreună în locurile cerești, în Hristos Isus” (Efeseni 2:6). Cu toate acestea, ucenicii Săi erau încă nomazi într-o lume căreia nu-i aparțineau (Ioan 17:11-19), așteptând împlinirea promisiunii în forma ei desăvârșită. 

Experiența nomadă a poporului lui Dumnezeu în drumul spre locul său definitiv de odihnă se va încheia în Noul Ierusalim, fapt descris în mod clar nu numai ca o întoarcere în țara promisă, modelată în conformitate cu istoria exodului, ci și ca o întoarcere în Eden. Râul vieții curge prin mijlocul cetății, udând pomul vieții, care este accesibil tuturor națiunilor. La fel ca în Eden înainte de cădere, nu există loc pentru blestemul păcatului și al morții, iar Dumnezeu locuiește din nou cu poporul Său (Apocalipsa 22:1-5). Aici, istoria răscumpărării se întoarce de unde a început. În centrul ei se află crucea, unde Mesia a plătit cu sângele Său biletul de întoarcere. Noul Adam este Cel care Își va aduce copiii refugiați înapoi acasă. O, ce glorioasă zi va fi aceea! 

### Aplicație 

**Țară și speranță** 

În context biblic, țara și speranța sunt intrinsec legate. Această legătură este evidentă în Zaharia 9:12, unde Dumnezeu îi invită pe acei „prinși de război plini de nădejde” să se întoarcă. Acești oameni așteptaseră această chemare în timpul lungilor ani de exil și în sfârșit sosise momentul ca ei să se întoarcă la Ierusalim. 

1 Ce îți transmite ție, personal, imaginea de „prins de război plin de nădejde”/„prizonieri ai speranței” (NTR)? 

2 Ce paralele găsești între experiența exilaților în Babilon și experiența ta spirituală, în mod special în contextul celei de-a doua veniri iminente a Domnului Isus? 

 **Speranță, iubire și credință** Augustin de Hipona a spus: „Nu există dragoste fără speranță, nici speranță fără dragoste și nici dragoste sau speranță fără credință” (The Enchiridion: On Faith, Hope, and Love, p. 9). Aceste trei elemente apar și în imnul scris de Benjamin Gaither, Jeff Silvey și Kim Williams. 

„Sunt un prizonier al speranței, legat prin credință În lanțurile iubirii Tale, închis în har Sunt liber să plec, dar n-am să plec niciodată; Sunt cu bucurie, din toată inima, De bunăvoie, un prizonier al speranței”       (The Gaither Vocal Band, „Prisoner of Hope”, 2008). 

Cum percepi relația dintre speranță, iubire și credință în călătoria ta spirituală? 

**Viața de refugiat** 

Potrivit Agenției Națiunilor Unite pentru Refugiați, există aproximativ 44 de milioane de refugiați în întreaga lume. Cei mai mulți dintre ei au fost forțați să își părăsească țara din cauza violenței, a instabilității politice și a războiului. În legea Vechiului Testament, experiența poporului Israel ca străin în Egipt trebuia să influențeze modul în care israeliții urmau să îi trateze pe străinii care locuiau printre ei (Exodul 23:9). 

Cum ar trebui ca experiența ta de „străin” în această lume să influențeze modul în care te raportezi la refugiații din zilele noastre?