---
title:  Puterea exemplului
date:   18/11/2025
---

`4 Ce ne spune despre puterea exemplului istorisirea din Iosua 15:16-19; Judecătorii 1:13; 3:7-11? Cum se reflectă atitudinea lui Caleb în generația tânără?` 

În acest pasaj, Caleb promite să o dea în căsătorie pe fiica lui, Acsa, celui care cucerește Debirul. Otniel cucerește cetatea și câștigă mâna Acsei. Această relatare este importantă pentru că, încă o dată, dezvăluie curajul, credința și disponibilitatea lui Caleb de a accepta provocările. 

De asemenea arată că noua generație de israeliți a urmat exemplul acestor uriași ai credinței, Caleb și Iosua. Pe măsură ce generația mai în vârstă își încheie slujirea, o nouă generație este pregătită să înfrunte solicitările și să continue să împlinească planul lui Dumnezeu pentru Israel. 

Într-o manieră similară cererii adresate de Caleb lui Iosua: „Dă-mi dar muntele acesta!” Acsa, încurajată de soțul ei, dă dovadă de aceeași credință și determinare pe care le-a demonstrat tatăl ei. Prin hotărârea și îndrăzneala ei, Acsa continuă exemplul lui Caleb în împlinirea promisiunii de a stăpâni țara. 

Într-adevăr, țara este un dar de la Iahve pentru poporul Israel, dar poporul trebuie să și-o însușească prin revendicarea promisiunilor Domnului cu credință și curaj. Determinarea Acsei prefigurează perseverența acelor femei din evanghelii care nu s-au lăsat îndepărtate de mulțime sau de ucenici și nu au renunțat până când nu au primit binecuvântarea lui Isus pentru ele și familiile lor. 

`5 Ce lecție ne învață pasajul din Luca 18:1-5?` 

`Predarea torței credinței generației următoare este esențială pentru îndeplinirea misiunii pe care ne-a încredințat-o Dumnezeu. Gândește-te, pe de o parte, la provocările transmiterii credinței următoarei generații și, pe de altă parte, la oportunitățile tinerilor de a-și asuma mai multe responsabilități în lucrarea lui Dumnezeu! Ce putem face pentru a-i ajuta și pregăti pe tineri să devină lideri credincioși? Cât de important este exemplul nostru în acest proces?`