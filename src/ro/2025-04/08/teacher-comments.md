---
title:  Material Pentru Instructori
date:  21/11/2025
---

### Privire generală 

Iosua și Caleb au avut vieți destul de trepidante. Ei și-au petrecut primii ani de viață ca sclavi în Egipt. La începutul maturității, au fost martori la faptele mărețe ale lui Dumnezeu din timpul exodului. În perioada vârstei mijlocii, au rătăcit prin pustiu alături de generația condamnată, care a încercat să îi ucidă atunci când s-au opus necredinței ei. În cele din urmă, la bătrânețe, au trecut râul Iordan pentru a lua în stăpânire țara. Viața lor a cuprins evenimentele narate în întregul Pentateuh, cu excepția Genezei. Aceste experiențe și evenimente le-au modelat caracterul acestor oameni excepționali ai lui Dumnezeu. Ei au trecut prin sclavie și libertate, prin deziluzie și speranță, prin amânare și împlinire. 

Săptămâna aceasta avem ocazia să reflectăm la succesul spiritual al lui Iosua și al lui Caleb. Două momente decisive le caracterizează credința și angajamentul. Primul este întoarcerea celor 12 iscoade, când Iosua și Caleb încearcă să încurajeze prima generație să înainteze și să cucerească țara, în ciuda amenințărilor reprezentate de canaaniți (Numeri 13:30-33; 14:5-10). Patruzeci de ani mai târziu, în cel de-al doilea episod, Iosua și Caleb aleg pământul care să le fie moștenire. Aspectul neobișnuit al alegerii lor (Iosua 14:6-15) arată de ce sunt consemnați în istoria biblică drept exemple de credință, curaj, angajament și perseverență. Moștenirea lor persistă și astăzi și poate inspira generația actuală să se încreadă în Dumnezeu în cele mai riscante situații. 

### Comentariu  

**Perspectiva credinței (Numeri 13:25 – 14:10)** 

În Numeri 13:25 – 14:10, toți cei 12 spioni au fost în acord în ce privește realitățile consemnate în raportul lor. Țara era foarte fertilă. Fructele pe care le-au adus erau dovada că în țară „curge lapte și miere”, o expresie uzuală în Orientul Apropiat antic, ce descrie abundența de hrană (vezi Numeri 13:27). Această formulare nu este o coincidență, deoarece aceeași expresie apare în cuvântarea despre Canaan pe care Dumnezeu i-a adresat-o lui Moise și poporului (Exodul 3:8; Leviticul 20:24). Într-adevăr, țara era extraordinară. Dumnezeu avea dreptate. De asemenea, toți au fost de acord cu privire la capacitatea militară a canaaniților, caracterizându-i drept puternici și locuind în cetăți foarte mari și întărite (Numeri 13:28). Până în acest moment, Iosua și Caleb au tăcut, deoarece nu puteau nega ceea ce văzuseră. 

Dezacordul a intervenit la interpretarea acestor fapte. Majoritatea a concluzionat: „Nu putem să ne suim împotriva poporului acestuia, căci este mai tare decât noi. [...] Ţara pe care am străbătut-o, ca s-o iscodim, este o ţară care mănâncă pe locuitorii ei [...] înaintea noastră şi faţă de ei parcă eram nişte lăcuste” (Numeri 13:31-33). În evaluarea lor pesimistă, cei 10 spioni au denaturat faptele, afirmând că țara „mănâncă pe locuitorii ei”. Astfel, s-au contrazis singuri și au contrazis realitatea că țara își varsă națiunile din gura ei (Leviticul 18:26-29), nu le mănâncă. Interpretarea minorității (Caleb și Iosua) a fost complet diferită. 

Ellen G. White descrie expresiv efectul raportului celor 10 iscoade asupra adunării: „Necredința lor a aruncat o umbră de tristețe asupra adunării, iar puterea cea mare a lui Dumnezeu, manifestată de atâtea ori în sprijinul națiunii alese, a fost uitată. Copiii lui Israel n-au mai stat să cugete; nu s-au gândit la faptul că Acela care-i adusese până acolo le va da în mod sigur țara. Ei nu și-au mai amintit cât de minunat îi eliberase Dumnezeu de asupritorii lor, croindu-le un drum prin mare și nimicind oștile faraonului care îi urmărea. Ei L-au lăsat pe Dumnezeu în afara preocupărilor lor și s-au purtat ca și când ar fi trebuit să depindă numai de puterea brațelor lor” (Patriarhi și profeți, p. 388). 

Spre deosebire de lașitatea și necredința celor 10 iscoade, Caleb a insistat: „Haidem să ne suim și să punem mâna pe țară, căci vom fi biruitori” (Numeri 13:30). În acord cu acest îndemn pozitiv, Iosua și Caleb, rupându-și hainele de consternare, au reafirmat că nu aveau de ce să se teamă, dacă Domnul era de partea lor (Numeri 14:8-10). Contrazicând direct raportul lipsit de credință cu privire la țară, cei doi au afirmat că poporul Israel avea să-i mănânce pe locuitorii țării, nu invers (Numeri 14:9). 

**Alegeri corecte** 

Dacă viața este făcută din alegeri, tot alegerile ne dezvăluie caracterul și ne definesc viitorul și moștenirea. La sfârșitul vieții lor, Iosua și Caleb au luat decizii neobișnuite cu privire la locul în care aveau să își trăiască bătrânețea. Aceste alegeri arată că timpul nu le schimbase angajamentul total față de planul lui Dumnezeu și că au trăit pentru a-L glorifica pe Dumnezeu, nu pe ei înșiși. 

**Muntele Hebron** 

Caleb i-a cerut lui Iosua permisiunea de a moșteni muntele Hebron (Iosua 14:12a). Dar de ce Hebronul? Într-adevăr, locul avea o semnificație istorică. Era cunoscut și sub numele de Chiriat-Arba și era una dintre cele mai vechi regiuni locuite menționate în Biblie (Geneza 23:1,2). Mai mult, Avraam însuși locuise acolo și fusese înmormântat împreună cu Isaac în regiune (Geneza 25:9,10; 35:27-29). Dar nu acesta a fost totuși motivul alegerii lui Caleb. El avea 85 de ani și ar fi putut căuta un loc cu acces ușor. Dar nici accesul nu era motivul, pentru că, la urma urmei, cerea un munte. Nimic nu îl face pe cititor să creadă că muntele Hebron era un loc bun pentru pensionare, cu oportunități agricole, infrastructură excelentă sau securitate acceptabilă. 

Caleb însuși a declarat în mod explicit motivul pentru care a ales acest loc: „Căci ai auzit atunci că acolo sunt anachimi și că sunt cetăți mari și întărite” (Iosua 14:12). El voia locul de scăpare al uriașilor. Un anachit bine-cunoscut era Goliat din Gat, singurul loc din țară unde se mai găseau acești oameni (Iosua 11:22). Goliat avea 2,9 metri înălțime. Caleb voia să cucerească unul dintre cele mai dificile locuri din țară. Dar de ce ar vrea Caleb, la 85 de ani, să cucerească un astfel de loc? Toți anii care au trecut de la Cades-Barnea nu îi afectaseră credința sau modul de a vedea faptele din perspectiva credinței. Cel mai probabil, cererea lui avea trei obiective: să inspire credință în această nouă generație, să demonstreze că generația lui s-a înșelat și să proslăvească numele lui Dumnezeu. Un bătrân care avea încredere în puterea lui Dumnezeu putea învinge ceea ce a îngrozit o națiune întreagă. 

**Moștenirea lui Iosua** 

Tot la fel, nici alegerea lui Iosua nu a fost motivată de câștiguri personale. Atât Iosua, cât și Caleb exemplifică adevărata esență a conducerii: să îi slujești pe alții, nu pe tine însuți. Deși nu se menționează prea multe despre Caleb, evoluția lui Iosua – de la statutul de slujitor al lui Moise (Iosua 1:1) la cel de rob al lui Iahve (Iosua 24:29) – este relativ liniară. Totuși, cum și-a dezvoltat Iosua caracterul de lider? 

În primul rând, Iosua a învățat la umbra unui mare lider. În toate aparițiile sale în Pentateuh, Iosua a fost sub autoritatea lui Moise. De exemplu, în Exodul 17:8-13, victoria lui Iosua pe câmpul de luptă se baza pe faptul că Moise își ținea toiagul ridicat. În Exodul 32:17,18, Iosua a fost văzut urmându-l pe Moise pe vârful muntelui. Ca un semn clar de autoritate asupra lui Iosua, Moise i-a schimbat numele (Numeri 13:16). 

Deși încă foarte tânăr (naar), Iosua a fost ales să îl urmeze pe Moise (Exodul 33:11) și, pe parcursul întregii sale vieți de adult, a fost strâns legat de el. În al doilea rând, chiar dacă la început îi lipsea experiența, el a fost ales de Dumnezeu pentru că era un om spiritual (Numeri 27:18). Drept urmare, viața lui nu a fost condusă de nicio ambiție pământească de mărire sau satisfacție personală. Având o perspectivă spirituală asupra lucrurilor, Iosua a trăit pentru slava lui Dumnezeu, prioritizând ceea ce era cu adevărat important. În cele din urmă, Iosua a învățat din propriile greșeli. După moartea lui Moise, Iosua era încă într-un proces de formare ca lider. Acest fapt reiese clar din episodul de la Ai (Iosua 7) și din situația cu gabaoniții (Iosua 9). De altfel, formarea unui lider este un proces continuu de pregătire, dezvoltare și transformare. 

Viața acestor doi uriași spirituali, Iosua și Caleb, ne învață cel puțin cinci lecții valoroase. În primul rând, realitățile vieții contează mai puțin decât modul în care le percepem. Într-o lume căzută, realitatea este adesea dură, dar revelația divină ne oferă lentilele potrivite pentru a o vedea în adevărata ei lumină, temporară. În al doilea rând, credința nu ignoră realitatea; ea oferă doar o perspectivă diferită. În al treilea rând, în loc să ne plângem, suntem chemați să avem încredere și să ne supunem planurilor lui Dumnezeu, care sunt întotdeauna mai bune decât ale noastre. În al patrulea rând, cei care rămân cu totul în Domnul au parte de binecuvântări. În sfera spirituală, credința multora scade în timp, pe măsură ce își pierd „dragostea dintâi” (Apocalipsa 2:4). Totuși, nu la fel s-a întâmplat cu Iosua și Caleb, care și-au menținut credința și angajamentul deplin față de planul lui Dumnezeu pe tot parcursul vieții. În cele din urmă, viața în toate dimensiunile ei trebuie trăită conform planurilor stabilite de Dumnezeu, nu motivată de ambiții lacome și egoiste. Viața lui Iosua și a lui Caleb ilustrează cuvintele lui Pavel din 1 Corinteni 10:31 – „Deci, fie că mâncaţi, fie că beţi, fie că faceţi altceva, să faceţi totul pentru slava lui Dumnezeu.” 

### Aplicație 

**Care este perspectiva ta?** 

Când au ocazia să zboare cu avionul sau să urce pe un munte înalt pentru a vedea un oraș de sus, oamenii realizează cât de mici par clădirile de la distanță. Cu toate acestea, atunci când se plimbă prin același oraș, își dau seama cât de mici sunt ei înșiși în comparație cu aceste structuri. Ce s-a schimbat? Doar perspectiva, punctul de vedere din care priveau lucrurile. 

Atunci când ne confruntăm cu provocările vieții, le putem vedea din perspectiva îndoielii sau a credinței. Așa cum a spus cineva odată, „îndoiala vede obstacolele. Credința vede calea. Îndoiala vede cea mai întunecată noapte, credința vede ziua. Îndoiala se teme să facă un pas. Credința cucerește înălțimi. Îndoiala întreabă: «Cine crede?». Credința răspunde: «Eu!»” (Paul Lee Tan, Encyclopedia of 7700 Illustrations, 1996, p. 404). 

Reflectă la următoarele relatări și gândește-te la rolul îndoielii și al credinței în fiecare dintre ele: 

1 Avraam, la 100 de ani, are încredere în promisiunea lui Dumnezeu că va avea mulți urmași (Geneza 15:1-6; 17:1-7; 21:1-7). 

2 Elisei se roagă ca ochii slujitorului său să fie deschiși pentru a vedea armata din jurul lor (2 Imparati 6:17). 

3 Isus le explică ucenicilor Săi că, prin omul orb, aveau să se descopere lucrările lui Dumnezeu (Ioan 9:1-7). 

4 Pavel, deținut fiind, face apel la împăratul Agripa și la curtenii acestuia să devină ca el (Faptele apostolilor 26:28,29). 

5 Reflectă asupra realităților dureroase și dificile din istoria propriei tale vieți! Cum te poate ajuta perspectiva credinței să găsești curaj și hotărâre pentru a le înfrunta?