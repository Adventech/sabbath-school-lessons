---
title:  Credincioșie
date:   16/11/2025
---

`1 Studiază Geneza 36:15; Numeri 13:6,30-32 și Iosua 14:6,14. Cine era Caleb? Care era rolul lui în poporul Israel?` 

Numele „Caleb” vine din cuvântul ebraic keleb, „câine”, care apare în Vechiul Testament întotdeauna într-un context negativ. Cu toate acestea, keleb este folosit în scrisori și în imnuri din afara Bibliei pentru a exprima curajul, tenacitatea și loialitatea unui slujitor față de stăpânul său. În acest sens, Caleb a fost fidel numelui său, demonstrând de-a lungul vieții o loialitate neclintită față de Domnul lui. 

`2 Ce spune despre Caleb faptul că a fost dispus să își spună părerea chiar dacă majoritatea iscoadelor aveau o opinie complet diferită, iar poporul Israel îl amenința cu moartea? Vezi Numeri 14:6-10,21-25; 26:65; 32:12.` 

Să ne gândim la următorii lideri israeliți importanți, contemporani cu Iosua și Caleb: Șamua, Șafat, Igual, Palti, Gadiel, Gadi, Amiel, Setur, Nahbi și Gheuel! Îți sună cunoscute aceste nume? 

Probabil că nu. 

De ce? Pentru că sunt numele celorlalți 10 spioni trimiși de Moise să cerceteze țara Canaan. Ei sunt uitați pentru că numele lor nu merită reținute. Raportul pe care l-au adus descria țara promisă ca imposibil de cucerit. Ei se vedeau ca niște lăcuste în comparație cu uriașii care locuiau în unele zone ale țării, iar inima li s-a făcut mică de frică în fața zidurilor „de necucerit” ale cetăților fortificate din Canaan. 

Caleb, ca cel mai în vârstă dintre cei doi spioni cu un raport pozitiv, preia conducerea și prezintă o altă posibilitate: atitudinea de credință. El a fost dispus să susțină ceea ce știa că este corect, în ciuda opoziției, chiar și în fața unei posibile morți: „Toată adunarea vorbea să-i ucidă cu pietre” (Numeri 14:10). 

`Ce faci atunci când majoritatea oamenilor din jurul tău pare să aibă o opinie diferită, care contravine convingerilor tale celor mai profunde?`