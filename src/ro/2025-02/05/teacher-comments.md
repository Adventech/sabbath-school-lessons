---
title:  Material Pentru Instructori
date:  02/05/2025
---

### Privire generală

Într-o zi, un tată, văzând plictiseala copilului său, l-a dus să vadă un film despre natură. Filmul era despre viața animalelor. Intenția tatălui era să îl învețe pe copil despre frumusețea creației, astfel încât acesta să poată înțelege mai bine caracterul frumos al lui Dumnezeu și astfel să Îl slăvească pentru planurile Sale minunate pentru omenire. Din păcate, filmul a fost plin de violență. Animalele manifestau o cruzime de nedescris. Vulturul puternic zdrobea păsările plăpânde. Cei răi îi învingeau pe cei blânzi. Și moartea biruia viața. Copilul s-a speriat și a început să plângă. A strigat la tatăl lui să îl ducă acasă. Evident, metoda pedagogică a tatălui nu a fost prea reușită.

Când medităm la cursul istoriei omenirii, ne confruntăm cu aceeași realitate. Istoria omenirii este plină de războaie, de abuzuri și de fraude. Națiunile puternice zdrobesc națiunile mici și, prea adesea, puterea lumească prevalează asupra înțelepciunii și dreptății. Solomon, în cartea sa Eclesiastul, a văzut același lucru: „În locul rânduit pentru judecată, domnește nelegiuirea și [...] este răutate” (Eclesiastul 3:16).

Și copilul care plânge la vederea violenței animalelor, și filozoful înțelept care meditează la bizareriile vieții umane își pun aceleași întrebări tulburătoare: De ce se întâmplă așa ceva? Acesta să fie planul lui Dumnezeu pentru lume? Unde este Dumnezeu în această debandadă malefică? La aceste întrebări, Biblia oferă două răspunsuri. Primul se găsește în trecutul îndepărtat al omenirii, în istoria căderii în păcat, când prima poruncă a lui Dumnezeu a fost încălcată. Al doilea răspuns se găsește în profeție. Ambele răspunsuri conțin soluția la tragedia umană.

### Comentariu

**Cea dintâi poruncă**

Biblia face pentru prima dată referire la o poruncă atunci când relatează a doua oară cum a avut loc creația (Geneza 2:16,17), în legătură cu hrana – primul dar al lui Dumnezeu pentru om (Geneza 1:29). Verbul țawah, „a porunci”, este legat etimologic de cuvântul mițwah, „poruncă”. „Porunca” este mai mult decât un ordin pe care oamenii trebuie să-l execute, un act cerut imperativ de Dumnezeu de la poporul Său. Faptul că Dumnezeu a „poruncit” fenomenele creației (Proverbele 8:29) sugerează că ceea ce numim „poruncă” este de fapt un dar din partea lui Dumnezeu pentru om (Exodul 24:12; Neemia 9:13).

Acest dar este în vederea fericirii și vieții omului și, prin urmare, omul „va trăi prin ele” (Leviticul 18:5). De aceea psalmistul se roagă: „Dă-mi harul legii tale” (Psalmii 119:29, în traducerea literală a autorului). Este semnificativ că prima poruncă începe și ea cu harul de a consuma fructe din toți pomii oferiți în dar: „Poți să mănânci după plăcere din orice pom” (Geneza 2:16).

Prima reacție la porunca lui Dumnezeu este așadar să primim harul lui Dumnezeu și să ne bucurăm de darul Său. A doua reacție este să ne abținem de la consumarea fructelor din pomul interzis. Ambele perspective, cea de viață și cea de moarte, sunt certe. Ambele verbe sunt la modul infinitiv absolut, ceea ce exprimă ideea de certitudine. Perspectiva darului vieții este la fel de sigură precum avertismentul în privința morții, care însoțește neascultarea. De la bun început, cele două căi sunt prezentate în mod clar. Fie Îl primim pe Dumnezeu, și ne bucurăm de viață, fie Îl respingem, și murim. Ambele perspective sunt sigure: „Iată, îți pun înainte viața și binele, moartea și răul” (Deuteronomul 30:15).

**Profețiile despre popoare**

Cartea Daniel este scrisă în două limbi. Atunci când vorbește despre imperiile păgâne, profetul scrie în aramaică, lingua franca a acelor vremuri. Atunci când are în vedere destinul spiritual al poporului Său, profetul scrie în ebraică, limba poporului lui Dumnezeu în acea perioadă. Profețiile lui Daniel din capitolele 2 și 7 se află în secțiunea scrisă în aramaică și vizează, așadar, soarta națiunilor. Acestea sunt profețiile care vor necesita atenția noastră.

În Daniel 2, împăratul Nebucadnețar are un vis profetic despre o statuie care reprezintă succesiunea imperiilor mondiale. Mesajul pentru Nebucadnețar, cel care a construit Babilonul, este că imperiul lui nu va dăinui veșnic, ci va fi urmat de alte imperii, până la sfârșitul timpurilor, când toate împărățiile vor fi distruse și vor fi înlocuite de împărăția lui Dumnezeu, care este singura împărăție ce „nu va fi nimicită niciodată” și „va dăinui veșnic” (Daniel 2:44). Nebucadnețar refuză să recunoască acest destin rânduit de Divinitate. Ca reacție la profeție, el decide imediat să ridice o statuie din aur masiv. Această statuie semnifică intenția lui de a contracara și a înlocui planul lui Dumnezeu pentru națiuni. În loc ca împărăția lui Dumnezeu să înlocuiască toate imperiile anterioare de pe pământ, planul lui Nebucadnețar este să adune toate națiunile sub stăpânirea sa (Daniel 3:7)

În Daniel 7, visul lui Daniel cu animale are legătură cu Darius, împăratul persan care reprezintă următoarea împlinire din profeția cu statuia. Spre deosebire de Nebucadnețar, Darius tocmai Îl onorase pe Dumnezeu și Îl recunoscuse drept conducătorul popoarelor (Daniel 6:25-27). Deși cele două profeții, din Daniel 2 și 7, se referă la aceeași succesiune de patru națiuni (Babilonul, Medo-Persia, Grecia și Roma), accentul pus pe finalul istoriei este diferit. În viziunea cu statuia, sfârșitul este marcat de distrugerea împărățiilor pământului, urmată de instaurarea împărăției veșnice a lui Dumnezeu, care „nu va fi nimicită niciodată” și „va dăinui veșnic” (Daniel 2:44). În visul cu animalele, sfârșitul este adus de venirea Fiului omului, Isus Hristos Însuși, pe nori (Daniel 7:13,14; compară cu Marcu 13:26,27).

**Soluția divină**

Relatarea din Geneza despre căderea în păcat, precum și profețiile apocaliptice despre popoare nu numai că descriu poticnirea și eșecul oamenilor în încercarea lor de a-L înlocui pe Dumnezeu, ci și ne prezintă singura soluție a lui Dumnezeu la problema omenirii, și anume împărăția Lui. Potrivit textului Genezei, căderea lui Adam și a Evei s-a produs în legătură cu prima poruncă dată vreodată, ce lega viața de cunoașterea binelui și a răului. Un aspect semnificativ este că pomul vieții și pomul cunoștinței binelui și răului se aflau amândoi în mijlocul grădinii, aproape unul de celălalt, sugerând relația dintre ei. De îndată ce au luat din rodul pomului cunoștinței binelui și răului, oamenii nu au mai avut acces la pomul vieții (Geneza 3:22-24).

Există două lecții care pot fi culese din această legătură: în primul rând, viața nu este o proprietate naturală a ființelor umane. Oamenii nu sunt nemuritori. Chiar și în Eden, Adam și Eva depindeau de o sursă externă de viață. Și, în al doilea rând, viața nu este doar o stare biologică; ea are și dimensiuni spirituale și morale.

Conform profețiilor lui Daniel, eșecul națiunilor de a instaura pacea și fericirea, după încercarea arogantă de a înălța turnul Babel, s-a datorat dorinței lor de a se uni împotriva lui Dumnezeu, Creatorul, care apoi a coborât și le-a risipit (Geneza 11:4-9). Făcând aluzie la istoria turnului Babel, profeția din Daniel 2 se referă la un demers similar spre o unitate între secular și religios la sfârșitul timpului: fierul (puterea seculară) va încerca să se amestece cu lutul (puterea religioasă, Biserica Romană). Ni se spune că „în vremea acestor împărați, Dumnezeul cerurilor va ridica o împărăție care nu va fi nimicită niciodată” (Daniel 2:44).

În Daniel 11:43, împăratul din nord, „de la miazănoapte” (puterea religioasă), se va uni cu împăratul din sud, „de la miazăzi” (puterea seculară), și împreună vor sta împotriva muntelui Domnului, cu intenția „să nimicească cu desăvârșire pe mulți” (Daniel 11:44). Apoi profeția ne spune că, la fel ca în Daniel 2, sfârșitul îi va veni fără niciun ajutor (Daniel 11:45; compară cu 2:45). În cartea Apocalipsa, viziunea cu bătălia de la Armaghedon face referire la același demers spre unitate: împărații pământului se vor aduna împotriva împărăției lui Dumnezeu (Apocalipsa 16:16). Descrierea profetică a ascensiunii și prăbușirii regulate a națiunilor, care se încheie cu apariția împărăției lui Dumnezeu ce „va dăinui veșnic”, este o afirmare a singurei soluții posibile la problema popoarelor. Numai împărăția lui Dumnezeu, care înseamnă revenirea la starea din Eden, va aduce viața veșnică. Doar atunci, prima poruncă va fi respectată, iar popoarele vor fi vindecate de rănile lor (Apocalipsa 22:2).

### Aplicație

**Lecție despre conducere** – Când a aflat că domnia lui avea să fie limitată la capul de aur al statuii/chipului, Nebucadnețar a ridicat o statuie făcută în întregime din aur. Ce lecții putem învăța din exemplul lui Nebucadnețar despre nevoia de a da dovadă de umilință în modul de conducere? Cum ne învață istoria lui că nu suntem singurii capabili și disponibili să facem o treabă bună? De asemenea, ce ne învață narațiunea despre Nebucadnețar și cea despre Daniel despre încrederea în Dumnezeu chiar și atunci când nu mai suntem la conducere?

**Lecție despre politică** – La sfârșitul timpurilor, conducătorii umani se vor uni pentru a înlocui împărăția lui Dumnezeu, la fel cum au făcut cei care au construit turnul Babel. Cum ar trebui să reacționezi în fața ispitei de a unelti sau a complota ca să obții sprijin pentru opiniile tale? Citește Daniel 3:8 și Daniel 6:4-13. Ce putem învăța din greșeala caldeenilor care au complotat împotriva lui Daniel pentru a-i lua locul? Cum putem rezista ispitei de a lăsa manevrele politice și ambițiile și interesele personale să prevaleze asupra adevărului și dreptății?

**Lecție despre perspectivă** – Problema cu împărații pământeni din profețiile lui Daniel este că erau „concentrați asupra prezentului”. Veșnicia, împărăția viitoare a lui Dumnezeu, nu făcea parte din realitatea lor. Acest considerent este valabil pentru toate aspectele vieții. Ellen G. White avertizează: „Niciun proiect de afaceri sau plan de viaţă nu poate fi temeinic sau complet dacă are în vedere numai anii scurţi ai vieţii de acum.” Apoi ea îi sfătuiește pe oameni „să includă şi veşnicia în calculele lor” (Educație, p. 145). Cum putem evita greșeala pe care au făcut-o împărații pământeni din profeții?