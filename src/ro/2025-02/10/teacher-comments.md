---
title:  Material Pentru Instructori
date: 06/06/2025
---

### Privire generală 

Fericita speranță a omenirii, care culminează cu evenimentele din zilele finale, ne-a fost dezvăluită, dar nu doar prin profeții, care ne oferă o viziune explicită a sfârșitului. Ci Dumnezeu S-a exprimat, existențial și implicit, și în Scripturi; așadar, în Cuvântul Său, El ne oferă indicii cu privire la diferitele aspecte ale istoriei escatologice. Suntem învățați un principiu important: istoria omenirii care se desprinde din paginile sfinte ale Scripturii nu conține doar informații edificatoare despre ce a avut loc în trecutul îndepărtat, informații pe baza cărora „omul lui Dumnezeu [ajunge] să fie desăvârșit și cu totul destoinic pentru orice lucrare bună” (2 Timotei 3:17). Deoarece intenția lui Dumnezeu cu omenirea a fost, în esență, veșnicia, ne putem aștepta cu încredere ca și mesajul veșniciei viitoare să se găsească în istorisirile biblice. 

Autorul inspirat al cărții Eclesiastul a fost marcat de această idee atunci când a spus, profetic, că „orice lucru El [Dumnezeu] îl face frumos la vremea lui. A pus în inima lor [a oamenilor] chiar şi gândul veşniciei, măcar că omul nu poate cuprinde, de la început până la sfârşit, lucrarea pe care a făcut-o Dumnezeu” (Eclesiastul 3:11). Repetând ideea, putem afirma că, deoarece intenția lui Dumnezeu pentru omenire a fost în esență eternitatea, ne putem aștepta ca mesajul veșniciei viitoare să apară în istorisirile biblice. 

În acest studiu vom discerne mesajul sfârșitului în cadrul evenimentelor concrete relatate în Scripturile Vechiului Testament. Evenimentul creării lumii, cel al potopului, distrugerea Sodomei și Gomorei și chiar istoria lui Daniel la curtea lui Nebucadnețar conțin mărturii în sprijinul mesajului sfârșitului. 

### Comentariu 

În mod paradoxal, relatarea creației are poate mesajul cu cel mai pronunțat caracter escatologic dintre toate cele redate în Scripturi. Și se distinge în acest fel tocmai pentru că este primul eveniment. Deoarece are un început, istoria nu este eternă. Și istoria are și un sfârșit. Dumnezeu Se află la conducerea ambelor. Având în vedere că începutul istoriei a fost lucrarea lui Dumnezeu, sfârșitul este de asemenea sub puterea Sa. Ca parte a importanței ei escatologice, relatarea creației este legată implicit de speranța noastră în veșnicie. Atât istoria creării lumii, cât și speranța noastră în veșnicie se întemeiază pe credință. Scripturile atestă această noțiune, care este deja afirmată prin însăși structura canonică a Bibliei, începând cu crearea de către Dumnezeu a cerurilor și a pământului și încheindu-se cu crearea unui cer nou și a unui nou pământ (Geneza 1 și Apocalipsa 21; 22; compară cu Isaia 65:17; Apocalipsa 21:1). Vedem această idee expusă clar și în singura definiție biblică a credinței, care asociază cele două evenimente (creația și speranța noastră în eternitate): „Și credința este o încredere neclintită în lucrurile nădăjduite, o puternică încredințare despre lucrurile care nu se văd” (Evrei 11:1). De reținut că acest poem despre credință începe cu credința în creație (Evrei 11:3) și se încheie cu speranța în „ce le fusese făgăduit” (Evrei 11:39,40). De asemenea, trebuie să remarcăm semnificația Sabatului la sfârșitul lucrării de creație. În această poziție, Sabatul indică sfârșitul istoriei umane. Mai mult, Sabatul conține atât rememorarea creației, cât și speranța noastră în evenimentul viitor al venirii împărăției lui Dumnezeu. 

**Potopul** 

A înțelege potopul în paralel cu a doua venire este ceva recunoscut de Isus Însuși: „Cum s-a întâmplat în zilele lui Noe, aidoma se va întâmpla și la venirea Fiului omului” (Matei 24:37). Isus continuă apoi să prezinte asemănările dintre cele două evenimente: producerea lor subită și cataclismică, preocupările materialiste ale oamenilor înainte de distrugerea pământului (mâncatul, băutul, căsătoritul), existența unei rămășițe, certitudinea evenimentului. Descrierea potopului din cartea Geneza indică și ceea ce se va întâmpla la sfârșitul istoriei omenirii. Dumnezeu nu rămâne indiferent la răul din lume. Dumnezeu este conștient de realitatea răului. Judecata lui Dumnezeu este o reacție la „răutatea omului”, care „era mare” (Geneza 6:5). Potopul reprezintă acțiunea de distrugere asumată de Dumnezeu: „Eu am să fac să vină un potop de ape” (Geneza 6:17). În același timp, potopul este și un eveniment de creare și răscumpărare, în care Dumnezeu Își aduce aminte de ființele pe care le-a creat. Actul lui Dumnezeu de a-Și aduce aminte de ființele Lui este un mod de a-Și exprima interesul atent față de ele (Geneza 8:1). 

După relatarea sfârșitului vieții și civilizației antediluviene, Dumnezeu reafirmă continuitatea vieții. Dumnezeu îi furnizează omenirii hrană și subliniază caracterul sacru al vieții (Geneza 9:4-7), indicând astfel spre darul Său din viitor: viața veșnică. 

În cele din urmă, trebuie să luăm în considerare curcubeul, un semn artistic și poetic al iertării și iubirii lui Dumnezeu. Trebuie remarcat faptul că acesta ne invită să ne amintim de Sabat, nu numai pentru că apare în locul corespunzător din structura paralelă cu relatarea creației, ci și deoarece curcubeul conține mesaje similare de odihnă și speranță. Este deosebit de semnificativ faptul că acesta apare în jurul tronului lui Dumnezeu, ca un semn al domniei Sale viitoare, necontestate și neîntrerupte, asupra întregului pământ (Apocalipsa 4:3; 10:1). 

**Sodoma și Gomora** 

După ce Dumnezeu i-a promis lui Avraam un fiu care avea să transmită „sămânța” mesianică pentru binecuvântarea tuturor națiunilor (Geneza 12:3; 22:18), narațiunea biblică a răscumpărării este întreruptă de o discuție divino-umană referitoare la prezența tulburătoare a răului și a răutății. La fel cum a făcut cu Noe, Dumnezeu îi împărtășește lui Avraam îngrijorarea Lui, împreună cu planul de intervenție. Modul lui Dumnezeu de a Se raporta la slujitorii Săi profeți umani, atât în timpul lui Noe, cât și în timpul lui Avraam, poate fi paralel cu o acțiune similară de la sfârșitul timpului, prin care Dumnezeu împărtășește de asemenea cu slujitorii Săi umani planul Său de a reveni pentru a salva și a judeca omenirea. 

Răspunsul lui Avraam la intenția lui Dumnezeu ilustrează responsabilitatea pe care o simte pentru generația lui și, prin urmare, merită atenția noastră. Ca atare, reacția lui Avraam ar trebui să inspire și să cultive în noi o reacție asemănătoare în ce îi privește pe alții. De reținut că, după ce aude de intenția lui Dumnezeu de a judeca Sodoma, Avraam nu fuge într-un loc îndepărtat. El cunoaște bine situația din Sodoma și Gomora, unde locuiesc rude de-ale lui. Faptul că Avraam este pe deplin conștient de situația rudelor sale nu reprezintă o critică la adresa lor. Din dragoste pentru acei oameni, Avraam ia poziție în fața lui Dumnezeu și oglindește exact mila lui Dumnezeu atunci când Îi contestă verdictul, implorându-L pe Judecătorul oricărei făpturi să îi ierte. De remarcat tenacitatea, perseverența lui Avraam în rugăciune: „Avraam stătea tot înaintea Domnului” (Geneza 18:22). A se observa însă și că Avraam conștientizează gravitatea răului și nevoia de dreptate și har: „Vei nimici Tu oare și pe cel bun împreună cu cel rău?” (Geneza 18:23). 

Trebuie să extragem o lecție și din acțiunile lui Dumnezeu, care nu numai că Se coboară și îi împărtășește slujitorului Său omenesc perspectiva Sa, dar pare și să îi încurajeze îndrăzneala. Putem spune chiar că lui Dumnezeu Îi place să Se confrunte cu argumentele lui Avraam, pentru că pledoaria lui Avraam rezonează cu propriul Lui sentiment de îndurare. Într-adevăr, observăm că răspunsul final al lui Dumnezeu este unul milostiv: „N-o voi nimici, pentru cei zece oameni buni” (Geneza 18:32). Numărul 10 în Biblie simbolizează numărul minim necesar pentru a se face ceva. De observat, de asemenea, suveranitatea lui Dumnezeu. „După ce a isprăvit de vorbit lui Avraam, Domnul a plecat” (Geneza 18:33). Cu alte cuvinte, decizia este în continuare a lui Dumnezeu. Indiferent de stăruința omului, voia lui Dumnezeu nu va fi împiedicată. Cu umilință, Avraam reacționează adecvat la verdictul lui Dumnezeu: „Avraam s-a întors la locul lui” (Geneza 18:33). 

**Daniel** 

O ilustrare specială a viitorului în cartea Daniel este expresia „la sfârșitul zilelor” (Daniel 1:18, VDCL, BTF). Această sintagmă evocă expresia qets yamin, „la sfârșitul zilelor”, care marchează finalul istoriei omenirii, când Daniel și cei răscumpărați din toate veacurile își vor primi „partea [...] de moștenire” (Daniel 12:13). De asemenea este frapant și semnificativ faptul că limbajul care descrie „testul” de 10 zile la care a fost supus Daniel evocă limbajul din profeția despre Ziua escatologică a Ispășirii, din Daniel 8:14. Această profeție este paralelă cu Ziua Judecății din Daniel 7:9-12, fapt semnalat de numărul considerabil de cuvinte și forme gramaticale care se regăsesc atât în Daniel 1, cât și în Leviticul 16, textul de bază despre Ziua Ispășirii (vezi Daniel 1:13; compară cu Leviticul 16:2). Această evocare este cu siguranță importantă, deoarece implică promisiunea revelației lui Dumnezeu. 

De remarcat totodată repetarea emfatică a cuvântului mar’eh, „înfățișare, față” (de trei ori în Daniel 1:13,15), care în cartea Daniel face referire precisă și la viziunea escatologică a revelației lui Dumnezeu în cele 2.300 de seri și dimineți (Daniel 8:13,26). Această perspectivă escatologică transmite așadar prin asociere un mesaj de speranță. Aplicate la cazul lui Daniel și al celor trei prieteni ai săi, aceste ecouri evocă ideea că Dumnezeu Se va descoperi prin acest „test” și ei vor fi reabilitați în Ziua Ispășirii. La Daniel, mesajul cu privire la sfârșitul timpului făcea parte din viața lui de zi cu zi: ceea ce mânca și bea indica idealul creației (Daniel 1:12; compară cu Geneza 1:29). Modul în care Daniel se raporta la alți oameni, inclusiv la căpetenia famenilor, care i-ar fi fost oarecum dușman (Daniel 1:9), era determinat de perspectiva lui asupra modului în care alții erau creați, ca și el, tot după chipul lui Dumnezeu (Geneza 1:26; 9:6). 

### Aplicație 

1 În fiecare dimineață când te trezești, începe-ți rugăciunea cu un moment de mulțumire pentru miracolul vieții. Cere-I Dumnezeului creației să îți schimbe viața. Lasă-L pe Dumnezeu să-ți schimbe inima și să dea o nouă direcție vieții tale. Caută în Biblie idei noi care să te provoace și să te inspire să te schimbi. Ține Sabatul în așa fel încât să devină o pregustare a împărăției lui Dumnezeu. 

2 Scrie o listă cu aspecte din mediul înconjurător și din viața personală care îți inspiră speranță în împărăția lui Dumnezeu. Dacă te pricepi la versuri, scrie o poezie despre frumusețea și minunile curcubeului. 

3 Roagă-te la Dumnezeu pentru o persoană pe care nu o placi, până când aceasta îți devine prietenă. Roagă-te la Dumnezeu cu privire la un obstacol important din viața ta. Repetă cu insistență această rugăciune până când, în cele din urmă, vezi un rezultat și știi că într-adevăr Dumnezeu ți-a ascultat rugăciunea. 

4 De ce faptul că Daniel utilizează limbajul escatologic pentru a descrie o situație prezentă din viața lui ne oferă și nouă speranța și certitudinea că viața noastră are sens și se află pe calea veșniciei?