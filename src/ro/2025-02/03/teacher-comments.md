---
title:  Material Pentru Instructori
date:  18/04/2025
---

### Privire generală

În structura literară a relatării creației din Geneza, instituția căsătoriei, care apare în a șaptea secțiune (Geneza 2:21-24), este paralelă cu instituția Sabatului, care apare în a șaptea zi (Geneza 2:1-3). Această paralelă numerologică evidențiază o lecție de mare importanță: relația dintre Dumnezeu și familia umană trebuie înțeleasă în lumina sacramentului căsătoriei.

Metafora căsătoriei se va repeta în stadiile timpurii ale poporului Israel, la momentul exodului. Motivul geloziei, adesea asociat cu motivul adulterului conjugal, se regăsește, de exemplu, în documentul de legământ al Decalogului (Exodul 20:5; compară cu Numeri 25:1; Deuteronomul 4:23,24). Legământul dintre Dumnezeu și poporul Său este astfel înțeles în termeni conjugali. Dumnezeu Își iubește poporul (Deuteronomul 7:8), iar de la Israel, la rândul lui, este de așteptat să Îl iubească pe Dumnezeu (Deuteronomul 6:5). Cuvântul ebraic yada’, „a cunoaște”/„a ști”, care descrie relația sexuală, intimă și personală dintre soț și soție (Geneza 4:1, EDCR, BTF; 19:8), este folosit în originalul ebraic pentru a face referire la relația dintre Dumnezeu și poporul Său (Psalmii 16:11; Ieremia 2:2,3; Ezechiel 16:3-32).

De aceea este imperativ să studiem dimensiunile biblice ale relației conjugale pentru a înțelege mai bine semnificația metaforei căsătoriei.

### Comentariu

Să studiem mai întâi modelul biblic al căsătoriei așa cum este exemplificat de formarea a două cupluri din cartea Geneza: Adam-Eva și Isaac-Rebeca! Ulterior vom analiza simbolismul conjugal în aplicațiile lui profetice: adică modul în care metafora „curvei” și cea a „miresei” ilustrează eșecul și, respectiv, succesul relației dintre Dumnezeu și omenirea căzută.

**Adam și Eva**

Potrivit textelor biblice, căsătoria a fost instituită în Eden, în prima zi a istoriei umanității (Geneza 1:26,27; 2:18,20-23). Așadar este de așteptat ca aceste texte străvechi și inspirate ale cărții Geneza să conțină principiile fundamentale ale căsătoriei și prin urmare să fie utile în studiul nostru.

„După chipul lui Dumnezeu” (Geneza 1:27) – Este interesant că este folosit pluralul obișnuit pentru a descrie inițiativa lui Dumnezeu de a crea cuplul de oameni: pluralul verbului na‘aseh, „să facem” (Geneza 1:26), se referă la relația existentă în cadrul Dumnezeirii. Faptul că Dumnezeu a creat cuplul „după chipul Său” (Geneza 1:27) implică ideea că, în calitate de cuplu, Adam și Eva trebuiau să reflecte modelul relației din interiorul Divinității. Această paralelă nu ar trebui însă interpretată literal, ca și când ar însemna, de exemplu, că există o relație sexuală sau o ierarhie în cadrul Dumnezeirii. Ideea este pur și simplu că, așa cum există iubire și unitate între cele trei Persoane ale Dumnezeirii, ar trebui să existe iubire și unitate între bărbat și femeie (vezi Geneza 2:24; Ioan 15:9,12,17; Efeseni 4:1-6).

„Un ajutor potrivit pentru el” (Geneza 2:18) – Cuvântul ‘ezer, „ajutor”, este de obicei folosit pentru a exprima actul lui Dumnezeu de salvare (Exodul 18:4; Psalmii 33:20 etc.). Cuvântul kenegdo, „potrivit pentru el”, înseamnă literal „ca/asemenea” (ke) și „unul înaintea celuilalt” (negdo). Cei care formează cuplul sunt așadar descriși drept unul „ca” celălalt și „unul înaintea celuilalt”.

Dinamica reciprocității dintre bărbat și femeie la creație și după cădere constituie, de asemenea, o imagine care semnifică legământul dintre Dumnezeu și poporul Său (compară cu Cântarea cântărilor 6:3; Geneza 3:16; Efeseni 5:21-28).

**Isaac și Rebeca**

Istoria căsătoriei dintre Isaac și Rebeca este consemnată în Geneza 24, cel mai lung capitol din Geneza. Această narațiune conține o lecție despre prezența lui Dumnezeu. Domnul (YHWH), care nu vorbește niciodată în acest capitol, este totuși menționat de 17 ori. Un alt cuvânt-cheie din capitol este verbul „a (se) duce/a ieși” (halak), care apare tot de 17 ori, de 7 ori în legătură cu Rebeca. „Ieși” este verbul care a demarat călătoria lui Avraam ca răspuns la chemarea lui Dumnezeu (Geneza 12:1,4). Rebeca este prin urmare văzută ca un al doilea Avraam. Ideea generală a acestui capitol este că mariajul este locul prezenței lui Dumnezeu, locul salvării oferite de Dumnezeu. Căsătoria dintre Isaac și Rebeca prezintă, prin urmare, o serie de elemente instructive care ne ajută să înțelegem legământul dintre Dumnezeu și poporul Său.

Dumnezeu inițiază legământul – La fel cum a existat o deplasare a lui Avraam (Eliezer și Isaac) spre locul unde era viitoarea mireasă, și Dumnezeu este Cel care face primul pas către poporul Său, mireasa Sa.

Cu toate acestea, Dumnezeu nu Își impune legământul. În același mod, Eliezer ia în considerare libertatea miresei, care poate decide să nu-l urmeze: „Poate că femeia n-are să vrea să mă urmeze” (Geneza 24:5).

Răspunsul miresei – Rebeca nu ezită să îl urmeze și, la întrebarea: „Vrei să te duci?”, răspunde printr-un singur cuvânt: ’elek, „mă duc” (Geneza 24:58, EDCR), ceea ce constituie ultima ocurență a verbului halak („a se duce/a ieși/a pleca”) în legătură cu Rebeca. Ținând cont de contextul cultural, în care femeia nu trebuia să aibă un cuvânt de spus în privința căsătoriei ei, este surprinzător faptul că Rebeca este consultată în această privință. În acest caz, totul depinde de acordul sau refuzul ei, deoarece ea are ultimul cuvânt în această chestiune. Mai mult, răspunsul Rebecăi este același cu răspunsul dat de patriarhul Avraam. Se face trimitere la verbul care exprimă ieșirea lui Avraam din Mesopotamia: wayyelek, „a plecat” (Geneza 12:4). În acest sens, pașii Rebecăi urmează pașii lui Avraam.

Partea rugăciunii – Eliezer s-a rugat pentru succesul călătoriei lui (Geneza 24:12) și ca Rebeca să îi dea apă de băut (Geneza 24:14). Apoi, așa cum s-a rugat, Rebeca „i-a dat să bea” (Geneza 24:18). De asemenea, Isaac s-a rugat pentru succesul întâlnirii lui cu Rebeca (Geneza 24:63). După care privirea Rebecăi a întâlnit-o pe cea a lui Isaac (Geneza 24:64).

Partea iubirii – Textul biblic relatează că Isaac a iubit-o pe Rebeca abia după ce s-au căsătorit (Geneza 24:67). Dragostea implică fidelitate, datoria de a „gust[a] viața cu nevasta pe care o iubești” (Eclesiastul 9:9). Acest concept ebraic al iubirii a inspirat teologia ebraică. Experiența iubirii conjugale a fost folosită ca model pentru legământul dintre Dumnezeu și poporul Său (Osea 2:2; 3:1). Conceptul de iubire din Vechiul Testament face parte din conceptul de legământ (Deuteronomul 7:9). Astfel, atunci când îi cheamă pe oameni să-L iubească, Dumnezeu nu are în vedere o experiență sentimentală de moment; a-L iubi pe Dumnezeu presupune angajamentul de a trăi cu El pe viață (Deuteronomul 6:5-9; Exodul 20:6).

**Prostituata și mireasa**

Experiența maritală i-a inspirat pe profeți. Când Îi era necredincios lui Dumnezeu și mergea după alți dumnezei, poporul lui Dumnezeu era comparat cu o prostituată – „curvă” –, iar despre legământul căsătoriei se afirma că era rupt. Pe de altă parte, atunci când poporul lui Dumnezeu Îi era credincios, legământul de căsătorie era celebrat, iar poporul Israel, sau biserica, era comparat cu o mireasă frumoasă.

„Curva” lui Dumnezeu – În cartea Osea, simbolismul conjugal vizează atât o idee spirituală, cât și o realitate istorică. Profetul Osea este chemat de Dumnezeu să ia „o nevastă curvă [...] căci țara a săvârșit o mare curvie, părăsind pe Domnul” (Osea 1:2). Aceste cuvinte trebuie interpretate atât literal, cât și spiritual. Această femeie „este iubită de un ibovnic [altcineva decât soțul ei]” și comite adulter, la fel cum copiii lui Israel, pe care Dumnezeu îi iubea, s-au dus după alți dumnezei (Osea 3:1); în acest sens, ea este o adevărată prostituată de meserie, așa cum erau aceste femei la acea vreme în Canaan. Prin urmare, când l-au văzut pe profet căsătorindu-se cu o femeie de moravuri ușoare, cei din poporul Israel s-au identificat cu femeia adulteră cu care s-a căsătorit Dumnezeu.

Mireasa lui Dumnezeu – În cartea Ezechiel, femeia sau mireasa ca simbol al poporului lui Dumnezeu este descrisă progresiv. Când a găsit- o Dumnezeu, era doar o nou-născută murdară și urâtă, de origine păgână (Ezechiel 16:3). Apoi Dumnezeu a avut grijă de ea. A curățat-o și a hrănit-o, iar ea a crescut și s-a făcut „foarte frumoasă” (Ezechiel 16:13, BTF), reprezentând splendoarea lui Dumnezeu, cu care El a binecuvântat- o (Ezechiel 16:14). Același calificativ ebraic, me’od me’od, „foarte”, este folosit în cartea lui Ezechiel pentru a caracteriza nelegiuirea femeii, care era „foarte mare” (Ezechiel 9:9, NTR). Ceea ce Dumnezeu făcuse „foarte” bun a devenit „foarte” rău.

Prostituata și mireasa – Evocând profeții evrei, cartea Apocalipsa folosește metafora căsătoriei pentru a ilustra contrastul dintre cele două categorii de femei. „Mireas[a] împodobită pentru bărbatul ei” reprezintă poporul lui Dumnezeu cu care Dumnezeu va locui în „Noul Ierusalim” (Apocalipsa 21:2). Pe de altă parte, „curva cea mare” reprezintă biserica adulteră „care strica pământul cu curvia ei” (Apocalipsa 19:2).

### Aplicație

Metafora căsătoriei poate fi aplicată în trei domenii ale vieții unui creștin: în relația personală cu Dumnezeu, în relația cu partenerul de viață și în biserică.

**1 Cu Dumnezeu:** În ce fel se aplică metafora căsătoriei la relația ta personală cu Dumnezeu și cum o clarifică? Cum te ajută această ilustrație să integrezi mai bine religia în viața ta? Cum te învață că Dumnezeu nu trebuie să fie prezent doar atunci când te rogi și când te închini în biserică, ci peste tot și în orice moment? În ce moduri te învață metafora căsătoriei să umbli cu Dumnezeu: noaptea când dormi, ziua când lucrezi, gândești, vorbești, cânți, mănânci, te joci și râzi, precum și în momentele în care suferi, plângi și te chinui? Enumeră exemple de momente în care simți și înțelegi că Dumnezeu este aproape de tine și în care simți că este departe de tine sau trist pentru tine.

**2 Cu partenerul de viață:** În lumina modelului biblic de căsătorie, gândește-te, dacă ești căsătorit, la relația ta cu partenerul tău de viață. Acordă-i o atenție voioasă celui „pe care [îl] iubești în tot timpul vieții tale” (Eclesiastul 9:9) și „supuneți-vă unii altora în frica lui Hristos” (Efeseni 5:21; compară cu Geneza 3:16). Descoperă chipul lui Dumnezeu în soțul sau soția ta, respectă și bucură-te de diferențele dintre voi (Geneza 1:26)! Cum se îmbină principiul unității cu principiul diferențelor (Geneza 2:24)?

**3 În biserică:** Discutați în grupă relația dintre biserică și caracterul lui Dumnezeu. Cum se aplică dragostea și neprihănirea lui Dumnezeu la viața bisericii? Găsește exemple concrete în care tu, sau biserica ta, ai dat greș și altele, în care ai avut succes.
