---
title:  Material Pentru Instructori
date:  13/06/2025
---

### Privire generală 

Biblia este plină de femei care au jucat un rol important în cursul vieții lor. Eva, al cărei nume înseamnă „viață”, deoarece era „mama tuturor celor vii”, a fost cea care a transmis sămânța mesianică, ce a dus la nașterea lui Isus Hristos, Mântuitorul omenirii (Geneza 3:15). În perioada patriarhală, femei precum Sara, Rebeca, Rahela și Lea, dar și Tamar au avut un impact puternic asupra istoriei mântuirii. Acțiunile lor au asigurat continuarea liniei mesianice.

În vremea exodului, atunci când faraonul a decretat uciderea tuturor nou-născuților israeliți de sex masculin, poporul Israel a supraviețuit datorită a două femei. Moașele (Exodul 1:15-17) și chiar fiica faraonului (Exodul 2:5) și alte femei (Exodul 2:7) sunt amintite în Tora, Pentateuh, drept cele care au contribuit la salvarea poporului Israel, adesea cu riscul propriei vieți. Mai târziu, Debora, profetesa care a judecat poporul Israel, este menționată drept cea care s-a „sculat” și a salvat poporul pe timp de război (Judecătorii 5:7). Rahav a salvat iscoadele și astfel a contribuit la salvarea israeliților în lupta lor împotriva canaaniților. Conform genealogiei din Matei (Matei 1:5), Rahav a fost mama lui Boaz, care s-a căsătorit cu Rut și a devenit o înaintașă a lui Mesia.

În acest studiu ne vom concentra asupra a două femei importante după care au fost denumite două cărți biblice: Rut și Estera. În ciuda diferențelor în ceea ce privește perioada și contextul istoriilor lor de viață, în unele privințe aceste două femei exemplifică profilul numeroaselor femei pe care Dumnezeu le-a ales pentru a ajuta la salvarea poporului Israel.

### Comentariu

Se poate spune că parcursul istoric al Israelului antic este încadrat de istoria lui Rut și de cea a Esterei. Rut face parte din „vremea judecătorilor” (Rut 1:1), din perioada timpurie a poporului Israel, o vreme în care semințiile israelite încă se stabileau în Țara Promisă. Estera face parte din perioada târzie a poporului Israel, din vremea exilului persan. Faptul că istoria poporului Israel biblic începe și se încheie cu vocea unei femei este semnificativ, deoarece, din punct de vedere biblic, o femeie simbolizează adesea o biserică. Ne putem întreba, în acest caz, în ce fel aceste două femei reprezintă biserica lui Dumnezeu și ce lecții putem învăța noi de la ele, dat fiind că suntem biserica lui Dumnezeu din zilele sfârșitului?

De asemenea, este demn de remarcat faptul că societățile nomade tindeau să acorde mai multă importanță femeilor decât societățile sedentare. În lumina acestei tendințe, astăzi am face bine să ne gândim la modul în care vocea și influența lui Rut și a Esterei, precum și a echivalentelor lor moderne, ar putea fi utile într-o lume care devine din ce în ce mai agitată și mai violentă.

**Rut – sau puterea bunătății**

Este revelatoare citirea istoriei de viață a lui Rut din perspectiva planului de mântuire din timpul sfârșitului. Numele „Rut” provine dintr-o rădăcină care înseamnă „prieten, aliat”, cu conotația de blândețe și vigoare. Tema principală a cărții este bunătatea. Nu există nicio tensiune, nicio persoană rea, niciun conflict sau vreo critică, nici măcar amărăciune implicită în această istorisire frumoasă și poetică. Rut este identificată drept moabită, un detaliu menționat de două ori. Eroina cărții este deci o femeie străină. Mesajul de bunătate care transpare din carte este, prin urmare, detașat de orice apartenență națională; bunătatea este universală și transcende granițele tuturor națiunilor.

Relatarea ne spune că această moabită se căsătorise cu un bărbat israelit care ulterior murise; apoi ea a decis să o urmeze pe soacra ei, Naomi, nu numai în călătoria ei propriu-zisă înapoi în țara lui Israel, ci și în religia ei israelită: „Încotro vei merge tu, voi merge și eu; [...] poporul tău va fi poporul meu și Dumnezeul tău va fi Dumnezeul meu; unde vei muri tu, voi muri și eu” (Rut 1:16,17). Istorisirea începe așadar cu un succes evanghelistic, deși nu este prezentat niciun raport al strategiei misionare. Rut nu a fost convertită printr-un miracol senzațional în cadrul unei campanii de evanghelizare. Aceasta pur și simplu și-a urmat soacra din dragoste pentru ea, pentru că o cunoștea și avea încredere în judecata ei.

De remarcat că Naomi nu a folosit niciun argument pentru a o convinge pe Rut să rămână cu ea. Dimpotrivă, Naomi chiar a încurajat-o pe Rut să se întoarcă acasă la mamei ei (Rut 1:8). Naomi a încetat să se mai contrazică cu Rut doar atunci când a văzut că era „hotărâtă să meargă cu ea” (Rut 1:18).

Următorul pas al narațiunii ne duce la Boaz, ruda lui Naomi, un fermier bogat căruia Rut îi cere cu umilință permisiunea de a culege niște grâu de pe câmpurile lui. Relatarea spune că Boaz i-a vorbit „prietenos” (Rut 2:13, BTF) și a fost generos cu ea (Rut 2:8). Se întâmplă ca Boaz să fie singura rudă apropiată care este dispusă să își îndeplinească responsabilitatea de go’el, răscumpărătorul familiei. Verbul „a răscumpăra” este un cuvânt-cheie în pasaj (Rut 4:4,7).

De reținut zelul și îndrăzneala cu care Rut își abordează răscumpărătorul! De asemenea de remarcat umilința ei, deoarece își recunoaște originile modeste de „străină” (Rut 2:10) și nevrednicia, în ideea că „nu [este] nici măcar ca una din slujnicele” lui (Rut 2:13)! De observat și bunătatea ei față de soacra ei, o bunătate care a fost remarcată de mulți, inclusiv de Boaz, potențialul ei răscumpărător (Rut 2:12). Autorul biblic nu face niciodată referire la credincioșia lui Rut în ceea ce privește îndatoririle religioase și rituale, ca și cum bunătatea ei față de alții ar fi fost o dovadă suficientă pentru a-l convinge pe răscumpărătorul ei de devotamentul ei.

Finalul relatării este cu atât mai impresionant: nu numai că Rut s-a căsătorit cu Boaz, restabilind astfel demnitatea familiei ei, dar a primit cea mai mare recompensă pe care o poate primi o familie, și anume, un loc în genealogia lui Mesia. Mărturia cărții Rut este de mare importanță. Rut a fost acceptată în Israel în ciuda originii sale străine – sau poate, paradoxal, tocmai datorită originii sale străine, așa cum se subliniază în carte (Rut 1:4,22; 2:2,6,10-13,21; 4:5,10). În liturghia evreiască, cartea Rut este citită în timpul sărbătorii Șavuot, cunoscută și ca Sărbătoarea Săptămânilor sau Cincizecimea, o sărbătoare asociată cu recolta și cu darul legii.

**Estera – sau puterea frumuseții**

La fel de înălțătoare, dar și provocatoare, este lectura cărții Estera în lumina planului de mântuire al lui Dumnezeu din ultimele zile ale istoriei omenirii. Este provocatoare întrucât cartea Estera apare ca o carte seculară, fără niciun fel de conținut religios explicit. Nu există nicio referire la Dumnezeu. Textul nu menționează niciodată vreo practică religioasă. Evenimentele par să curgă de la sine, fără nicio intervenție divină, miraculoasă. Tot ceea ce se întâmplă în narațiune depinde de agerimea lui Mardoheu, un curtean la palatul imperial, și de frumusețea și curajul împărătesei Estera, precum și de momentul potrivit (Estera 3:7; 9:24). Rolurile de preot și de profet lipsesc cu desăvârșire din istorisire. Până și finalul relatării, cu uciderea multor oameni, ridică suspiciuni cu privire la valoarea ei spirituală. Mai important, identitatea evreiască a Esterei și a lui Mardoheu nu i-a împiedicat să ajungă în cele mai înalte poziții la o curte imperială păgână. Totodată, nimic din carte nu sugerează o tensiune între ei și acel mediu. Nu este de mirare că mulți rabini din vechime și mulți părinți ai bisericii pun la îndoială valoarea spirituală a cărții, negându-i chiar locul canonic.

Cu toate acestea, da, cartea Estera este și o sursă de inspirație, tocmai datorită elementelor problematice amintite mai sus. Lipsa menționării lui Dumnezeu este de fapt un element important, care face ca această carte să fie semnificativă și relevantă pentru noi, cei care trăim astăzi într-o lume seculară și zbuciumată. Experiența tăcerii lui Dumnezeu este deja o componentă paradoxală a prezenței Sale providențiale. „Se întâmplă” ca Estera să fie împărăteasă chiar în momentul în care poporul este amenințat. De asemenea, „se întâmplă” ca împăratul, în timpul unui episod de insomnie, să descopere un act de loialitate al lui Mardoheu, care îi salvase viața împăratului. Pe de altă parte, textul sugerează clar că poporul evreu este protejat. Dacă Estera nu vorbește cu împăratul, dacă tace, „ajutorul și izbăvirea vor veni din altă parte” (Estera 4:14). Tot la fel, Isus, în vremea Lui, folosește un argument asemănător: „Dacă vor tăcea ei, pietrele vor striga” (Luca 19:40).

Unii comentatori găsesc dovezi ale Providenței în numele „Estera”, pe care îl leagă de conceptul hester panim, „ascunderea feței”, o dimensiune importantă a relației lui Dumnezeu cu poporul Său atunci când El pare absent (vezi Isaia 8:17; 50:6; 53:3). Aluzia la Ziua Ispășirii a fost remarcată și pe baza elementelor comune, precum postul, ideea de judecată și răscumpărarea poporului lui Dumnezeu versus distrugerea celor răi. Rabinii antici au susținut această legătură pe baza jocului de cuvinte dintre pur, „sorți”, și cuvântul kippur, Ziua Ispășirii. De asemenea, cartea Estera se încheie cu aceeași speranță și perspectivă de pace, bine și bunăstare (Estera 10:3, NTR, BTF, EDCR; compară cu Psalmii 122:8,9) ca în Ziua Ispășirii.

### Aplicație

Cum se pot aplica în viața ta următoarele meditații cu privire la Rut și la Estera?

**Rut**: Faptul că ne credem foarte religioși și parte din poporul lui Dumnezeu nu ar trebui să ne întristeze, să ne înfurie sau să fie un motiv de îngâmfare, ci implică un cod etic serios. La fel cum Rut a fost amabilă și prietenoasă cu oamenii din jurul ei, și noi ar trebui să ne străduim să fim amabili și prietenoși cu cei din familia noastră și din societate.

**Estera**: Istoria Esterei rezonează bine cu viața din lumea noastră modernă și seculară. Oriunde ne-am afla și orice am face – la birou, pe drum, la facultate sau chiar în familie, în mijlocul celor mai neînsemnate sarcini și umile îndatoriri – prezența noastră este importantă și determină mântuirea altora: Cine știe dacă nu cumva ne aflăm într-un anumit loc pentru un moment ca acesta (Estera 4:14)? Să fim înțelepți: nu întotdeauna trebuie să ne dezvăluim imediat identitatea religioasă (Estera 2:10,20)! Fă-te plăcut, așa cum a făcut Estera (Estera 2:17)! Promite să faci tot ce poți pentru a-ți rezolva problemele și încrede-te în harul lui Dumnezeu pentru a schimba cursul evenimentelor!
