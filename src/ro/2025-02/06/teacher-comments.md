---
title:  Material Pentru Instructori
date:  09/05/2025
---

### Privire generală 

Ritualul jertfirii era o practică obișnuită în rândul majorității popoarelor din Orientul Apropiat antic. În acel spațiu și timp, sacrificiul era considerat un dar pentru divinitatea căreia i se închina cel care aducea jertfa, asigurând zeității hrană în schimbul ajutorului.

Biblia însă oferă o semnificație total diferită ritualului de jertfă; de fapt, îi inversează scopul. În timp ce în Orientul Apropiat antic sacrificiul însemna o mișcare ascendentă, de la condiția umană la sfera divină, în Biblie sacrificiul însemna o mișcare descendentă, dinspre Dumnezeu către oameni. În Orientul Apropiat antic se credea că zeul îi crease pe oameni pentru a avea sclavi care să îl slujească și să îi asigure hrana. În schimb, Dumnezeul din Biblie îi creează pe oameni și le dă El hrană.

În acest studiu vom analiza semnificația biblică a jertfelor, a sacrificiilor. Semnificația lor biblică depinde de contextul literar în care apar. Textele istorice și legislative tind să relateze despre jertfe ca ritualuri și astfel prezintă semnificația lor religioasă și etică așa cum sunt ele trăite de popor. Pe de altă parte, textele profetice și poetice tind să se concentreze asupra semnificației lor spirituale și profetice. Am ales câte un text reprezentativ din fiecare categorie: jertfele istorice ale lui Cain și Abel, din Geneza 4, și jertfa profetică a Robului suferind, din Isaia 53.

### Comentariu

**Semnificația religioasă și etică a jertfelor**

Prima jertfă explicită evidențiază poziția diametral opusă a lui Cain față de cea a lui Abel. În timp ce Cain își aduce jertfa doar din „roadele pământului” (Geneza 4:3), Abel aduce „și” sau „în plus” față de jertfa neanimală o jertfă din „oile întâi născute ale turmei lui” (Geneza 4:4). Prin urmare, jertfa lui Abel este în conformitate cu instrucțiunile biblice, care cereau ca pe lângă un dar de mâncare din vegetale să fie adus un animal pentru arderea-de-tot (Exodul 29:39-41). Ținând cont de faptul că Abel era „cioban, iar Cain era plugar” (Geneza 4:2), Cain, fratele mai mare, se confrunta cu o problemă: avea nevoie de ajutorul fratelui mai mic. Este posibil ca mândria lui Cain să fi jucat un rol în jertfa pe care a ales-o și în acțiunile lui ulterioare.

Istoria biblică ne spune așadar că „Domnul a privit cu plăcere spre Abel și spre jertfa lui, dar spre Cain și spre jertfa lui n-a privit cu plăcere”(Geneza 4:4,5). Textul biblic nu explică de ce jertfa lui Abel a fost acceptată, iar cea a lui Cain, nu. Cu toate acestea, mai multe indicii din text sugerează următoarele:

1. Dumnezeu este preocupat în primul rând de persoana care aduce jertfa, după cum sugerează următoarea traducere literală: „Dumnezeu a privit cu interes la Abel, prin urmare [waw] la jertfa lui; dar nu a privit cu interes la Cain, prin urmare [waw] la jertfa lui.” Această traducere indică faptul că Dumnezeu respinge sau acceptă jertfele în funcție, în primul rând, de starea spirituală a persoanei, nu de jertfa acesteia (Mica 6:7,8; Isaia 1:11).

2. În timp ce Cain Îi aduce o jertfă „Domnului”, Abel doar aduce o jertfă. Termenul „Domnului” nu apare în legătură cu Abel. În timp ce Cain se gândește la jertfa lui ca fiind darul lui pentru Dumnezeu, atenția lui Abel se concentrează în esență asupra semnificației sacrificiului în sine, adică darul lui Dumnezeu pentru el. În timp ce Cain își vede religia ca pe o mișcare ascendentă, spre Dumnezeu, Abel o înțelege ca pe o mișcare descendentă, dinspre Dumnezeu.

3. În timp ce Abel a ales din bekorot, cele „dintâi roade”, cele mai prețioase produse din sezon, potrivit legislației mozaice (Exodul 23:19), Cain a luat niște roade oarecare. Jertfa lui Cain era expresia efortului uman față de Dumnezeu, în timp ce jertfa lui Abel era expresia nevoii omenirii de mântuirea lui Dumnezeu.

4. Jertfa lui Abel era legată de făgăduința venirii Mielului mesianic, din Geneza 3:15, care avea să fie sacrificat pentru a salva lumea, în timp ce jertfa lui Cain era un ritual gol și lipsit de semnificație. De remarcat că același contrast apare între îmbrăcămintea făcută de oameni și îmbrăcămintea făcută de Dumnezeu (Geneza 3:7). În timp ce Adam și Eva au folosit planta pe care o aveau la îndemână pentru a se acoperi, Dumnezeu a folosit o îmbrăcăminte care implica un sacrificiu animal (vezi Geneza 3:21).

5. În cele din urmă, lipsa unei legături religioase corecte din partea lui Cain atinge punctul culminant în actul de ucidere. Deoarece se deconectează de Dumnezeu Tatăl, Cain pierde relația cu fratele lui.

Fratricidul ilustrează modul în care funcționează păcatul. Păcatul față de fratele tău derivă din păcatul față de Dumnezeu. Dumnezeu sesizează această relație între religios și etic atunci când îl avertizează pe Cain: „Dacă faci bine, vei fi bine primit” (Geneza 4:7). Expresia „faci bine” se referă, în primul rând, la jertfa corectă care i se cere lui Cain să o aducă; dar se referă și la lupta personală a lui Cain cu răul și, mai precis, la relația cu fratele lui. Verbul ebraic teytib, „a face bine”, are o conotație etică puternică. Același verb este folosit de Ieremia pentru a descrie relația dorită între „om și aproapele său” (Ieremia 7:5, BTF).

Este interesant de observat că în cuvântarea adresată poporului Israel, Ieremia leagă aceeași problemă a vieții religioase, de etică. După o listă lungă de fărădelegi etice (furt, minciună, adulter etc.), profetul își confruntă poporul, care apoi vine să se înfățișeze „înaintea Mea, în Casa aceasta peste care este chemat Numele Meu” (Ieremia 7:10). Această chemare a rezonat cu mulți alți profeți care au evidențiat că Dumnezeu respingea astfel de jertfe. Mica, în special, insistă elocvent asupra lipsei de valoare a unei astfel de religii: „Dar primește Domnul oare mii de berbeci [...]? Ți s-a arătat, omule, ce este bine [...] să faci dreptate, să iubești mila și să umbli smerit cu Dumnezeul tău” (Mica 6:7,8).

**Semnificația profetică a jertfelor**

Unul dintre cele mai solide pasaje biblice despre semnificația profetică a jertfelor este cântarea lui Isaia despre Robul care suferă. Acesta este identificat drept o jertfă, prezicând astfel lucrarea sacrificială a lui Isus Hristos. De fapt, ideea centrală a pasajului este suferința și moartea Robului în scopuri ispășitoare. Această idee apare în 8 din cele 12 versete (Isaia 53:4-8,10-12) și este intensificată în secțiunea centrală a capitolului 53 (v. 4-6), fiind exprimată prin termeni și motive împrumutate direct din lumea levitică. Robul este comparat cu un miel pregătit pentru sacrificare (Isaia 53:7; compară cu Leviticul 4:32; 5:6; 14:13,21 etc.). Forma pasivă, una dintre cele mai specifice trăsături ale stilului levitic, este pregnantă în Isaia 53. Aceasta este folosită de 16 ori în text; 12 dintre ocurențe fiind în Nifal, forma tehnică a „verdictului declarativ” preoțesc, care este folosit uzual în legătură cu jertfele. Această intenție religioscultică este confirmată și de cele 7 referiri la „păcat”, care acoperă toți cei 3 termeni tehnici (peșa‘, ‘awon, khet’): „El era străpuns pentru păcatele noastre [peșa‘], zdrobit pentru fărădelegile noastre [‘awon]. [...] Domnul a făcut să cadă asupra lui nelegiuirea [‘awon] noastră, a tuturor [...]. Va lua asupra Lui povara nelegiuirilor [‘awon] lor. [...] A purtat păcatele [khet’] multora” (Isaia 53:5,6,11,12).

În mod special versetul 11 descrie procesul levitic de ispășire: „Va vedea rodul muncii sufletului Lui și Se va înviora. Prin cunoștința Lui, Robul Meu cel neprihănit va pune pe mulți oameni într-o stare după voia lui Dumnezeu și va lua asupra Lui povara nelegiuirilor lor” (Isaia 53:11). Cuvântul „cunoștința” (beda‘to) face trimitere la versetul 3, unde aceeași rădăcină (Yadu‘a) este folosită pentru a-L caracteriza pe Rob ca pe un om care cunoaște suferința. Versetul explică faptul că prin această cunoaștere sau această experimentare a suferinței, Robul va „îndreptăți pe mulți” (NTR) / va „pune pe mulți oameni într-o stare după voia lui Dumnezeu” (VDC). Sintagma care urmează explică operațiunea exprimată implicit de verbul „a îndreptăți”: „va lua asupra Lui povara nelegiuirilor lor” (Isaia 53:11). Prin faptul că ia asupra Lui nelegiuirile lor, Robul va putea să îi îndreptățească. Versetul următor folosește din nou cuvântul „mulți” și confirmă interpretarea care face din „mulți” complementul verbului „a îndreptăți” (NTR), prin urmare, Robul „a purtat păcatul celor mulți” (Isaia 53:12, NTR).

Acest limbaj și asocierea lui de idei sunt destul de cunoscute în contextul biblic, sugerând că Robul este asemenea animalului de jertfă, care în sistemul levitic purta păcatul și în felul acesta permitea îndreptățirea și iertarea din partea lui Dumnezeu: „Dacă va aduce ca jertfă de ispășire un miel [...] să-și pună mâna pe capul jertfei [...]. Astfel va face preotul pentru omul acesta ispășirea păcatului [khet’] pe care l-a săvârșit, și i se va ierta” (Leviticul 4:32-35). Accentul cultic puternic din acest text susține ideea că Robul care suferă joacă rolul unui sacrificiu substitutiv, luând locul păcătosului pentru a-i asigura iertarea.

### Aplicație

**Sacrificiul lui Dumnezeu pentru salvarea ta** – Citește Filipeni 2:7. Meditează la expresia „S-a dezbrăcat de Sine Însuși” (EDCR). Cum se aplică disponibilitatea lui Dumnezeu de a lua „chip de rob” la relația ta cu vecinii tăi sau cu rudele tale? Cât de pregătit ești să le slujești altora, să te „dezbraci de sine” pentru progresul colegului tău sau pentru dezvoltarea copilului tău?