---
title:  Material Pentru Instructori
date: 30/05/2025
---

### Privire generală

Săptămâna trecută, psalmii aleși s-au concentrat asupra poporului lui Dumnezeu din vremea sfârșitului, care se pregătește pentru venirea Domnului. Studiul a fost despre dificultățile cu care se confruntă poporul lui Dumnezeu. Greutățile vizau viața personală. Psalmii făceau referire la nevoia de o pocăință profundă și radicală – o schimbare completă a inimii. De asemenea, psalmii selectați îi avertizau pe cei din poporul lui Dumnezeu, în calitate de comunitate de credință, cu privire la inamicul din exterior, care, în momente de persecuție severă, aducea asupra lor necazuri insuportabile. În această săptămână, cei patru psalmi selectați ne vor atrage atenția asupra lui Dumnezeu. Primul psalm ni-L va prezenta pe Dumnezeu ca „adăpostul nostru”, care ne mângâie și ne liniștește, aducându-L mai aproape de noi pe Acela care ne va aduce „ajutor” „în nevoi” (Psalmii 46:1) 

Al doilea psalm ne va mișca inima, făcându-ne să ne bucurăm pentru că Dumnezeu „Împăratul [...] nostru [...] este împărat peste tot pământul” (Psalmii 47:6,7). Al treilea psalm va întări aceste emoții, care se vor transforma în mulțumiri pentru că Dumnezeu a răspuns în sfârșit strigătului nostru. Dumnezeu nu mai este doar Dumnezeul căruia Îi repetăm implorările noastre, cerându-I eliberarea. Dumnezeu nu mai este doar Dumnezeul la care ne plângem, descărcându-ne frustrarea pentru că „în locul rânduit pentru judecată, domnește nelegiuirea” (Eclesiastul 3:16). În final, Dumnezeu este Judecătorul care va face dreptate în lume și, în cele din urmă, va restabili ordinea corectă (Psalmii 75:7,10). Al patrulea și ultimul psalm constituie împlinirea binecuvântării preoțești. Dumnezeu, încărcat de binecuvântări milostive, este acolo în mijlocul poporului Său (Psalmii 67:7). 

### Comentariu 

**Psalmul 46: Dumnezeu este adăpostul nostru** 

Acest psalm le este atribuit „fiilor lui Core”, care erau leviți (1 Cronici 6:16,22) responsabili cu muzica în templu. Această informație poate explica menționarea templului ca „sfântul locaș al locuințelor Celui Preaînalt” (vezi 46:4). Conform psalmului, pericolele întâlnite aici sunt de două feluri. Nu sunt doar de ordin natural, ca într-un fel de cutremur cosmic ce implică elemente terestre și acvatice. Munții sunt zguduiți (46:3) și mutați în mijlocul mării (46:2). Pericolele cataclismice sunt puse și pe seama atacului violent din partea dușmanilor umani, după cum vedem în expresia: „neamurile se frământă”. Furia lor catalizează o mișcare paralelă, care culminează cu prăbușirea tuturor împărățiilor pământești (46:6). 

Cei care rostesc psalmul sunt cei din poporul lui Dumnezeu, victimele imediate ale acestui dublu dezastru, iar psalmul conține reacția lor la catastrofa apocaliptică: „nu ne temem” (46:2). La atacul dublu – din partea naturii și a popoarelor –, poporul lui Dumnezeu răspunde cu o dublă apărare: din partea naturii și a lui Dumnezeu. Pe de o parte, râul din cetatea lui Dumnezeu aduce veselie (46:4). Acest râu evocă apele vindecătoare care curg din Noul Ierusalim și râurile care curgeau din Eden (Geneza 2:10). Aceeași imagine reapare în cartea Apocalipsa pentru a descrie Noul Ierusalim (Apocalipsa 22:1). Pe de altă parte, Dumnezeu Însuși Se implică: stând în mijlocul cetății sfinte (Psalmii 46:5), El este numit „adăpostul [...] nostru”, adică „sprijinul” și „ajutor[ul]” nostru la nevoie (46:1). De remarcat armonia cosmică dintre Dumnezeul creației și natură: Dumnezeu controlează forțele naturii, la fel cum a făcut Domnul Isus pe mare (Matei 8:27). Confruntarea cosmică are legătură cu ultimele evenimente ale marii lupte, în care tabăra lui Dumnezeu, reprezentată de muntele sfânt (Sionul ceresc), se va confrunta cu popoarele. Psalmul rezonează cu viziunea profeției apocaliptice despre ultima bătălie din istoria omenirii, așa cum este ea descrisă în Daniel 11:45 și în Apocalipsa 16:16. Psalmul se încheie cu certitudinea prezenței lui Dumnezeu „cu noi” (Psalmii 46:11). 

**Psalmul 47: Dumnezeu este împăratul nostru** 

Psalmul 47 continuă să transmită speranța exprimată în psalmul precedent. Același autor levitic dintre fiii lui Core cântă despre victoria Dumnezeului Sionului. Dumnezeul templului stă pe tronul Său, care este Sionul. Acum, după ce s-a ajuns la triumf, la victoria totală asupra dușmanului, Dumnezeu este proclamat Împărat. Acest psalm aparține seriei de psalmi numiți „psalmi regali” sau „psalmi de întronare”, care se caracterizează printr-o laudă generală adusă lui Dumnezeu ca Împărat (vezi Psalmii 93, 96 – 99). 

Este demn de remarcat faptul că Psalmul 47 a fost folosit mai târziu în liturghia evreiască cu ocazia Roș Hașana (Ziua de Anul Nou), prima zi a primei luni, Tișri, din calendarul evreiesc. Sunetul de trâmbiță menționat în Psalmii 47:5 inspiră suflarea șofarului în acea zi, pentru a celebra speranța că într-o zi Dumnezeu va domni peste toate popoarele. De asemenea, popoarele care Îl laudă acum pe Dumnezeu sunt aceleași popoare care au fost învinse în război (Psalmii 47:3). Cartea Apocalipsa se referă la același fenomen atunci când vorbește despre „vindecarea neamurilor”, în contextul Noului Ierusalim (Apocalipsa 22:2). În Israelul antic, cuvântul „neamuri” (goyim) desemna dușmanii poporului Israel. Acum, în acest nou context, „popoarele”/„neamurile” nu mai sunt identificate ca dușmani ai poporului lui Dumnezeu. Ele au devenit acum parte din poporul lui Dumnezeu. 

Exodul din Egipt este folosit pentru a sugera, spiritual, cucerirea Noului Canaan. Expresiile paralele „moștenirea” și „slava lui Iacov” (Psalmii 47:4) se referă la cucerirea Țării Promise, care a inclus națiunile din jur cucerite (vezi Deuteronomul 32:8). Psalmul se încheie cu perspectiva escatologică asupra poporului Israel și a tuturor națiunilor lumii, care recunosc suveranitatea lui Dumnezeu. 

**Psalmul 75: Dumnezeu este Judecătorul nostru** 

Psalmul 75 este memorabil pentru cele trei imagini impresionante folosite cu trimitere la trei acte de judecată ale lui Dumnezeu. (I) În primul rând, există imaginea cutremurării pământului, care s-a dărâmat și și-a pierdut toate temeliile (Psalmii 75:3). Este ca și cum psalmul ar descrie lumea noastră de astăzi, plină de haos și dezordine, o lume care și-a pierdut toată stabilitatea și punctele morale sau stâlpii de referință. Dumnezeu, în calitate de Judecător, îi reamintește poporului Său că El va reda stabilitatea acestor „stâlpi” (75:3). (II) A doua imagine este cea a paharului plin cu vin foarte tare pe care Dumnezeu îl toarnă peste cei răi. Cei răi beau cu nesaț acest vin (75:8). În mod asemănător, cartea Apocalipsa se referă adesea la paharul mâniei lui Dumnezeu (Apocalipsa 14:10; 16:19; 18:6). (III) A treia imagine este cea a coarnelor (75:10, VDCL, BTF). (În Biblia Cornilescu, în loc de „coarne” apare cuvântul „puterile”.) Coarnele sunt un simbol al puterii și demnității (Daniel 7:8; Numeri 23:22, EDCR, NTR). 

În fiecare etapă, judecata lui Dumnezeu face dreptate comunității afectate. Dumnezeu îi doboară pe cei răi și lăudăroși care își înalță cornul (Psalmii 75:5,10, VDCL, BTF). De asemenea, Dumnezeu îi înalță pe cei drepți ale căror coarne au fost date de pământ (Psalmii 75:10, VDCL, BTF). Așadar Judecătorul divin restabilește ordinea răsturnată de puterile răului. 

Aceeași speranță este promisă în cartea Eclesiastul. După ce deplânge răsturnarea ordinii pe pământ, Solomon speră că „Dumnezeu va judeca și pe cel bun, și pe cel rău, căci El a sorocit o vreme pentru orice lucru și pentru orice faptă” (Eclesiastul 3:17; compară cu 12:14). Evocând acest sentiment, îngerul din Apocalipsa 14 vorbește despre aceeași judecată dublă. Pe de o parte, îngerul promite că cei care se închină fiarei, care reprezintă biserica înșelătoare, vor „bea [...] din vinul mâniei lui Dumnezeu” (Apocalipsa 14:10). Pe de altă parte, despre cei care se închină Domnului creației se spune că sunt „sfinți[i], care păzesc poruncile lui Dumnezeu și credința lui Isus” și se vor „odihni de ostenelile lor” (Apocalipsa 14:12,13). 

**Psalmul 67: Dumnezeu este binecuvântarea noastră** 

Psalmul 67, care încheie seria noastră de psalmi, este o rugăciune, după cum indică verbele cu sens iusiv care exprimă dorința rugătorului: „Ca să se cunoască pe pământ calea Ta” (Psalmii 67:2; compară cu 67:3,5,6,7). Această rugăciune pentru binecuvântare reflectă binecuvântarea aaronică: „Să ne binecuvânteze, să facă să lumineze peste noi Fața Lui” (Psalmii 67:1; compară cu Numeri 6:23-26). Deși vorbitorul nu este identificat explicit, antetul – care îl menționează pe mai-marele cântăreților – și evocarea binecuvântării preoțești sugerează că este vorba despre un preot care conduce o adunare. Ceea ce face ca această rugăciune să fie specială este sfera sa universală. Psalmul începe cu un apel la binecuvântarea proprie: „peste noi” (Psalmii 67:1), apoi, după dorința ca „să se cunoască pe pământ calea Ta [a lui Dumnezeu] și printre toate neamurile” (67:2), rugăciunea cuprinde toate popoarele convertite. Acest psalm are în vedere împlinirea escatologică, atunci când toate națiunile, nu doar Israelul, vor beneficia de binecuvântarea lui Dumnezeu. Această rugăciune se va împlini doar în cetatea Noului Ierusalim, unde nu va mai fi „trebuință nici de soare, nici de lună ca s-o lumineze ” (Apocalipsa 21:23). 

### Aplicație 

Nu trebuie să așteptăm până la persecuția escatologică ca să ne simțim nevoia de adăpostul lui Dumnezeu. Toate necazurile din prezent ne califică pentru această nevoie și constituie ocazii de a ne bucura de adăpostul lui Dumnezeu. În momentele presante, ne putem simți amenințați de colegii sau de prietenii care nu ne împărtășesc credința și poate chiar își bat joc de noi și complotează împotriva noastră. Sau putem fi loviți de boală, de un eșec la un examen școlar, de lipsa banilor sau a siguranței financiare ori de singurătate. Oricare dintre aceste situații se pot califica drept oportunități de a avea parte de adăpostul lui Dumnezeu. Numai Dumnezeu ne poate oferi ajutorul de care avem nevoie ca să găsim o cale de ieșire din orice necaz. Numai El ne poate da puterea de a îndura necazul. 

Termeni precum „rege” și „împărat” nu corespund vieții moderne, decât în anumite țări de pe glob. Totuși exprimă o noțiune importantă care ne va ajuta în situații umilitoare să nu ne lăsăm doborâți și să nu fim disperați: marele Împărat al întregului pământ are grijă de tine. În calitate de copii ai Săi, vom moșteni foarte curând ceea ce ne-a promis. 

Când trecem prin necazuri și nedreptate, putem medita la următorul verset din Eclesiastul: „Nu cei viteji câștigă războiul, [...] ci toate atârnă de vremuri și de împrejurări” (Eclesiastul 9:11). Această constatare a nedreptății intrinseci vieții ar trebui să ne amintească și de mecanismul harului. Noi nu merităm bunătatea și mila divină pe care le-am primit. Prin urmare, trebuie să depindem de harul lui Dumnezeu. Lumina lui Dumnezeu este deja lumina noastră, aici și acum. Cum putem chiar acum, în viața noastră prezentă, să primim și să ne bucurăm de darul îndurării lui Dumnezeu și să pășim cu încredere și bucurie, pe măsură ce umblăm în lumina Sa?
