---
title:  Material Pentru Instructori
date:  16/05/2025
---

### Privire generală 

Dumnezeu este fundamentul oricărui lucru bun, pur și simplu pentru că El este Creatorul tuturor lucrurilor bune, fie ele vii sau ne-vii. Auzim acest adevăr important în primele cuvinte ale Bibliei: „La început, Dumnezeu a făcut cerurile și pământul” (Geneza 1:1). În formularea ebraică, verbul „a face” apare înaintea subiectului, „Dumnezeu” – un mod de a afirma că, deoarece Dumnezeu este Creatorul, El este Dumnezeu. În studiul din această săptămână vom reflecta asupra semnificației acestui adevăr fundamental, care stă la baza a trei revelații biblice despre Dumnezeu.

Ne vom concentra atenția mai întâi asupra tronului lui Dumnezeu din cer. Deoarece El este cauza tuturor lucrurilor și toate depind de El, Dumnezeu este Împăratul care domnește peste toate. Astfel, El este prezentat ca Împăratul împăraților, care Își ocupă tronul din cer (Isaia 6:1,6-8; Apocalipsa 4:9-11). Atenția noastră se va îndrepta apoi asupra tronului lui Dumnezeu de pe pământ. Deoarece Dumnezeu conduce universul, tronul Lui are jurisprudență și asupra pământului. În această a doua secțiune vom învăța despre stăpânirea lui Dumnezeu pe pământ, în Eden și, mai târziu, în Israel, în conexiune cu chivotul legământului, și de asemenea în Sion, care sunt descrise ca locuri ale tronului lui Dumnezeu. În a treia secțiune vom discuta speranța noastră în viitorul tron al lui Dumnezeu din „Noul Ierusalim” din cer. În concluzie, vom avea în vedere următoarea lecție: Ce înseamnă pentru noi, în existența noastră actuală, să avem astăzi tronul lui Dumnezeu în inima noastră?

### Comentariu

**Tronul lui Dumnezeu din cer**

Existența tronului lui Dumnezeu în cer precedă crearea pământului. Potrivit lui Ieremia, acest loc există încă de la crearea universului (Ieremia 17:12). Tocmai în acest context ceresc a avut loc prima răzvrătire a lui Lucifer și, prin urmare, apariția răului. Această mărturie este importantă deoarece arată că problema răului este una cosmică, ce privește și alte lumi, nu doar pământul. Singura soluție la problema răului este tot cosmică și, prin urmare, trebuie să implice detronarea lui Lucifer (Apocalipsa 20:7-10). Isaia descrie tronul lui Dumnezeu drept locul în care ființele cerești Îi slujesc Împăratului universului, Îl laudă și I se închină: „Am văzut pe Domnul șezând pe un scaun de domnie foarte înalt” (Isaia 6:1). Situarea tronului în cer este complexă și transmite anumite aspecte privind realitatea divină, precum și lecții care ne privesc.

Prima idee exprimată prin imaginea tronului este, datorită simbolismului, regalitatea. Ca împărat al întregii creații, Dumnezeu conduce și controlează întregul univers. Pentru noi, aceasta înseamnă că trebuie să ne supunem legilor Lui și să ne încredem în puterea și conducerea Sa. În plus, deoarece regalitatea este adesea asociată cu funcția de judecător (Psalmii 122:5), toate ființele, inclusiv oamenii, ar trebui să-L vadă pe Dumnezeu drept judecătorul lor, ceea ce înseamnă că Dumnezeu este Cel care vede și poate evalua toate acțiunile noastre, bune și rele (Eclesiastul 12:14). Și nu numai atât, ci vedem că Dumnezeu este Cel care ne va salva de rău. În Biblie, judecătorul este și „izbăvitorul” – adică eliberatorul (Judecătorii 3:9,15; 6:36). Situarea în cer a tronului lui Dumnezeu arată că judecata și mântuirea nu sunt în mâinile noastre. Numai Dumnezeu judecă și numai El ne va salva.

Accentul pus de Biblie pe cer ca locul în care se află tronul lui Dumnezeu urmărește să transmită mai multe mesaje. De exemplu, faptul că Dumnezeu este distinct de creația Sa; Dumnezeu nu este copac sau în copac. Dumnezeu nu este un derivat al ființelor umane. Dumnezeu este Creatorul, infinit de departe de pământ și, prin urmare, inaccesibil și mai presus de înțelegerea noastră: „Dumnezeu este în cer, și tu, pe pământ; de aceea să nu spui vorbe multe” (Eclesiastul 5:2).

Orice descriere umană a lui Dumnezeu nu este adecvată, deoarece Dumnezeu este mai presus de înțelegerea noastră (Iov 11:7-12; 36:26; Isaia 55:8,9). Atunci când ne rugăm lui Dumnezeu, cuvintele și chiar tăcerea noastră ar trebui să reflecte respect. Misterul profund în ceea ce Îl privește pe Dumnezeu este evocat de complexitatea tronului, care are aspectul unui car supranatural animat de heruvimi puternici, alte ființe cu aripi și mâini puternice dedesubt (Ezechiel 1:8). Frumusețea glorioasă și sublimă a tronului divin creează o impresie de transcendență inaccesibilă. Ezechiel descrie tronul și spune că este făcut din pietre prețioase, în special lapislazuli sau safir, asociat cu divinitatea în Orientul Apropiat antic (Ezechiel 1:26). Daniel vede tronul făcut din flăcări (Daniel 7:9), în timp ce, în Apocalipsa, acesta este înconjurat de un curcubeu de smarald și de șapte torțe sau lămpi de foc în fața unei mări de cristal (Apocalipsa 4:3-6). La o așa etalare de splendoare magnifică și desăvârșită se cuvine o singură reacție din partea oamenilor: admirație amestecată cu umilință și cu o conștientizare acută a condiției noastre nenorocite și păcătoase fără Dumnezeu. Pe de altă parte, această taină și frumusețe desăvârșită reprezintă un apel ca noi să le mărturisim existența, în cadrul serviciilor noastre de închinare. Le recunoaștem existența atunci când cercetăm cu respect revelația lui Dumnezeu prin cuvintele Sale și prin creația Sa. Frumusețea și taina lui Dumnezeu constituie în aceeași măsură un apel adresat oamenilor să se pocăiască și să Îi permită să ne reabiliteze caracterul păcătos. Mai mult, frumusețea și taina tronului lui Dumnezeu ne cheamă, aici și acum, să mărturisim atât dreptatea, cât și realitatea principiilor absolute ale adevărului lui Dumnezeu.

**Tronul lui Dumnezeu de pe pământ**

Cu toate acestea, Dumnezeu nu S-a închis în cer, undeva departe, indiferent la soarta oamenilor. Diferite întruchipări ale tronului ceresc au fost și pe pământ.

**În Eden:** Prima apariție pământească a tronului „ceresc” al lui Dumnezeu a avut loc în Eden, care este descrisă în termeni care amintesc de templul ceresc al lui Dumnezeu. Heruvimii care stau în fața grădinii, cu o sabie învăpăiată (Geneza 3:24), ne amintesc de heruvimii care stau în jurul tronului ceresc al lui Dumnezeu și formează flăcări (Psalmii 104:4; compară cu Daniel 7:9; Apocalipsa 4:3-6). Râurile care curg în Eden (Geneza 2:10-14) fac trimitere la apa vieții, care este limpede ca cristalul și izvorăște din tronul lui Dumnezeu (Apocalipsa 22:2). Pietrele prețioase apar de asemenea în ambele locuri, în cer și pe pământ (Geneza 2:12; compară cu Ezechiel 1:26).

**Chivotul legământului:** O altă localizare importantă a tronului lui Dumnezeu a fost chivotul legământului, care are și el un număr semnificativ de caracteristici comune cu tronul lui Dumnezeu din cer (cum ar fi prezența heruvimilor) și este considerat tronul lui Dumnezeu sau așternutul picioarelor Sale – în context modern e vorba despre un „scăunaș pentru picioarele Dumnezeului nostru” (1 Cronici 28:2, NTR; Plângeri 2:1, VDC). Dovada acestei identificări se găsește în 1 Cronici 28:2, unde expresia „chivotul legământului Domnului” este legată de „așternutul picioarelor Dumnezeului nostru” (1 Cronici 28:2). Acesta era locul, ca și în cazul celorlalte manifestări ale tronului, unde se desfășura judecata. „Așternut[ul]/„scăunaș[ul]” pentru picioare este menționat și mai târziu, în 2 Cronici 9:18, fixat de tronul lui Solomon, conform vechiului obicei din Orientul Apropiat de a pune scăunele pentru picioare la picioarele zeului din templu (vezi Psalmii 99:5; 132:7; Plângeri 2:1), sugerând că Dumnezeu stătea deasupra lui.

**Muntele Sion:** Când s-a stabilit în țara sa, poporul Israel a pus chivotul legământului în templul din Ierusalim, pe muntele Sion. Numele „Sion” a fost apoi folosit ca sinonim pentru locul tronului lui Dumnezeu, locul desfășurării judecății (Psalmii 9:4; Isaia 16:5). Toate noțiunile anterioare referitoare la tronul lui Dumnezeu sunt așadar transferate asupra Sionului, unde Dumnezeu locuiește și judecă popoarele (Psalmii 9:11-15). Această orientare va continua în Noul Testament, unde se spune că Hristos și apostolii Săi vor sta pe tronuri pentru a judeca lumea (Matei 19:28). Sionul va desemna Noul Ierusalim din cer, unde speranța biblică de pace, dragoste și viață veșnică va deveni realitate, în cele din urmă (Apocalipsa 21:1-4).

**Noi suntem templul lui Dumnezeu:** În ultimă instanță, Dumnezeu locuiește în mijlocul poporului Său. Verbul ebraic șakan, „a locui”, este folosit pentru a exprima faptul că Dumnezeu locuiește în mijlocul poporului Său în sanctuar (Exodul 25:8,9). Această idee a locuirii lui Dumnezeu a fost atât de pregnantă încât a produs cuvântul mișkan, „cortul întâlnirii”, exact locul în care avea să stea Dumnezeu. Verbul se referă de asemenea la norul care locuia, „stătea” (șakan), deasupra cortului (Exodul 40:35). În Noul Testament, această noțiune este extinsă la persoana creștinului, inclusiv la trupul acestuia: „Nu știți că trupul vostru este Templul Duhului Sfânt care locuiește în voi și pe care L-ați primit de la Dumnezeu? Și că voi nu sunteți ai voștri?” (1 Corinteni 6:19). „Proslăviți dar”, conchide Pavel, „pe Dumnezeu în trupul și în duhul vostru, care sunt ale lui Dumnezeu” (1 Corinteni 6:20).

### Aplicație

**Pedagogia tronului:** În zilele noastre, noțiunile de regalitate și de tron nu par deosebit de relevante. Simțul transcendenței, al respectului și sacralității s-a diminuat. Discută aceste noțiuni cu persoanele tinere și cu cele în vârstă. Ia în considerare următoarele strategii ca posibile modalități de transmitere a acestei noțiuni:

1 Organizează o ieșire în natură în mijlocul măreției și splendorii creației lui Dumnezeu, ca modalitate de a insufla simțul transcendenței și admirație față de tronul Său.

2 Organizează o vizită la un observator astronomic pentru a aprecia universul nostru infinit.

3 Invită un om de știință să explice complexitatea și misterele corpului uman.

**Tronul în închinare:** În lumina studiului despre tronul lui Dumnezeu, la nivel de biserică revizuiți serviciile de închinare, felul în care vă comportați la biserică, felul în care vă rugați, cântați, predicați. Este potrivit să vă lăudați cu succesul misiunii bisericii voastre sau cu numărul de studii biblice? De ce da sau de ce nu?

**Tronul în etică:** La nivel personal, recunoaște și apreciază prezența regală a lui Dumnezeu în aproapele tău, în rudele tale, în fratele sau sora ta, în părinții tăi și în soțul tău. Cum afectează realitatea tronului și a transcendenței lui Dumnezeu natura relației tale cu ei?

**Tronul în viața ta personală:** Răspunde la următoarea întrebare: Ce înseamnă în viața ta de zi cu zi faptul că trupul tău poate fi, într-un anume sens, tronul lui Dumnezeu? Ce impact are asupra modului în care îți tratezi trupul, îți organizezi timpul, îți gestionezi gospodăria și te comporți la locul de muncă?