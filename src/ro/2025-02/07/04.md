---
title:  Asemenea cărbunilor aprinși
date:   13/05/2025
---

Heruvimii, fie ca ființe vii (Ezechiel 10:8), fie ca simboluri de aur ale acestora (Exodul 25:18), apar în întreg Vechiul Testament. Adeseori sunt descriși stând chiar lângă tronul lui Dumnezeu, radiind gloria Sa în univers. Heruvimii sunt și brodați pe perdeaua din fața Sfintei Sfintelor (Exodul 26:1). În cartea Psalmii, puterea supremă a lui Dumnezeu asupra creației este descrisă poetic prin ideea că Dumnezeu este purtat prin aer de heruvimi (Psalmii 18:10). Dumnezeu a poruncit ca chivotul legământului să fie acoperit de doi heruvimi din aur masiv, cu aripile întinse unul spre celălalt (Exodul 25:18-20).

`3 Ce asemănări vezi între pasajul din Ezechiel 1:4-14 și scenele descrise în Isaia 6:1-6 și Apocalipsa 4:1-11?`

Ezechiel asistă la o manifestare impresionantă a puterii lui Dumnezeu. La început scena este derutantă și se potrivește cu situația dificilă în care se afla poporul lui Dumnezeu în acel moment: poporul ales nu se afla în Țara Promisă, ci în robia babiloniană. Când analizează scena din fața sa, Ezechiel privește în sus și vede tronul lui Dumnezeu deasupra a toate. De observat asemănările importante cu celelalte viziuni care implică tronul. Ființele vii pe care le vede Ezechiel au aceleași fețe cu ființele vii din viziunea lui Ioan: un leu, un vultur, un bou/vițel și un om. Aceste făpturi misterioase cu patru fețe nu sunt inițial nominalizate în descrierea lui Ezechiel, dar ulterior, într-o altă scenă din sala tronului (vezi Ezechiel 10:1-21), sunt numite „heruvimi” și descoperim de asemenea cărbunii aprinși din viziunea lui Isaia cu serafimii. Aceștia au aceleași fețe cu făpturile vii menționate în viziunea lui Ioan.

De fiecare dată când vedem tronul lui Dumnezeu – fie simbolic pe chivotul legământului, care slujea ca locul de întâlnire între Dumnezeu și Moise (Exodul 25:22), fie în viziunile uimitoare ale profeților – heruvimii sunt întotdeauna acolo. Există o legătură puternică între aceștia și tronul lui Dumnezeu. Toate ființele create de Dumnezeu au fost menite să reflecte gloria Sa – indiferent că vorbim despre omenirea creată după chipul Său sau despre ființele îngerești care se află chiar lângă tronul Său glorios.

`„Sfânt, sfânt, sfânt este Domnul Dumnezeu, Cel Atotputernic!” Unde te situezi tu în raport cu sfințenia la care este martor Ezechiel aici? Ce îți spune răspunsul tău despre nevoia ta de Evanghelie?`