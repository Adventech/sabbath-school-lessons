---
title:  Material Pentru Instructori
date:  27/06/2025
---

### Privire generală 

Întrucât Biblia este, în esență, despre împărăția lui Dumnezeu, mesajul ei central este orientat spre sfârșit și spre împărăția cerească a lui Dumnezeu. Această conștientizare escatologică este exprimată și revelată în profețiile apocaliptice din Biblie, care dezvăluie în mod clar și explicit scenariul pentru sfârșitul timpului. Această revelație apare și în alte părți din Scriptură, prin scene de judecată și de salvare care vor avea loc la sfârșitul vremurilor.

Pentru studiul din această săptămână am selectat trei episoade biblice care au o trăsătură comună: au loc la sfârșitul istoriei Israelului biblic și implică „neamurile”, popoarele, națiunile (compară cu Geneza 12:3; 22:18). Primul episod este dramatic: judecarea și pocăința întregului popor din Ninive, în urma campaniei reticente de evanghelizare desfășurate de profetul Iona. Al doilea episod este tragic: judecarea și nepocăința lui Belșațar, care se încheie cu faptul că își pierde imperiul. Al treilea episod este glorios: salvarea poporului lui Dumnezeu, grație contribuției împăratului persan Cirus. Faptul că sfârșitul timpurilor este ocazia mântuirii popoarelor, care intră în cele din urmă în rândurile lui Israel, este surprinzător; totuși este specific caracterului cosmic al momentului escatologic, conform predicției lui Pavel: „Până va intra numărul deplin al neamurilor. Și atunci tot Israelul va fi mântuit” (Romani 11:25,26).

### Comentariu

**Judecarea cetății Ninive**

Profetul Iona, care a fost misionarul israelit pentru locuitorii din Ninive, ne spune istoria succesului-eșecului său. Dumnezeu a făcut apel la el să plece de acolo de unde locuia, din Gat-Hefer (2 Împărații 14:25), un orășel din partea de nord a Israelului antic din timpul lui Ieroboam al II-lea, în secolul VIII î.H. (785 î.H.). Această perioadă este descrisă în cartea Împărații ca o perioadă nefastă pentru poporul Israel, a cărui necredincioșie a stârnit mânia lui Dumnezeu împotriva lui (2 Imparati 13:3). Cu toate acestea, „Domnul nu hotărâse să șteargă numele lui Israel de sub ceruri” (2 Împărații 14:27). În schimb, Dumnezeu l-a scăpat de inamic (2 Imparati 14:27). Este paradoxal că tocmai în această perioadă în care Israel era necredincios Dumnezeu l-a chemat pe Iona să meargă la Ninive pentru a le predica locuitorilor cetății și a-i îndemna să se pocăiască. Iona ne spune că, spre marea lui dezamăgire, întreaga cetate s-a pocăit. El a fost atât de supărat pe chemarea la misiune primită de la Dumnezeu încât a refuzat să se supună. În loc să călătorească spre nord, spre Ninive, așa cum îi ceruse Dumnezeu, a ales să se îndrepte spre sud, spre Iafo, și apoi s-a îmbarcat spre Tarsis.

Cartea Iona ne spune, așadar, cum a ajuns Iona în burta unui animal marin mare, care l-a vărsat pe uscat (Iona 2:10). Iona a rămas în memoria tuturor ca profetul înghițit de un pește mare pentru că a refuzat să meargă să avertizeze cetatea Ninive cu privire la judecata lui Dumnezeu. Este interesant că limba cuneiformă a oamenilor din Ninive a păstrat amintirea acestei minuni: reprezentarea cuneiformă a numelui Ninive înseamnă „pește mare în cetate”. Este ca și cum însuși numele orașului sugerează până unde ar merge Dumnezeu, dezamăgit de propriul Său popor, pentru a salva o națiune dintre neamuri care ar fi mai receptivă la mila Sa.

Este interesant de observat că aceeași cetate Ninive a fost vizitată din nou 150 de ani mai târziu (630 î.H.) de profetul Naum, care le-a transmis atunci locuitorilor săi un mesaj de condamnare din cauza răutății lor. Aceste cazuri sunt ilustrații perfecte ale modului în care Dumnezeu acționează în relația cu poporul Său și cu celelalte popoare. În ele vedem clar cum Dumnezeu le oferă păcătoșilor harul Său și cum îi pedepsește în continuare pentru păcatele la care nu renunță.

**Judecarea lui Belșațar**

Judecarea împăratului babilonian Belșațar este prezentată după judecarea și pocăința lui Nebucadnețar, ca și cum autorul Bibliei ar vrea să scoată în evidență contrastul dintre cei doi împărați babilonieni. Deși ambii sunt mândri și păcătuiesc împotriva lui Dumnezeu, nu au parte de aceeași sentință. Nebucadnețar este iertat, iar capitolul în care este relatată experiența lui se încheie cu cântarea lui de laudă la adresa lui Dumnezeu, care poate să-i smerească pe cei mândri (Daniel 4:37). Pe de altă parte, Belșațar, care cunoștea experiența tatălui său (Daniel 5:22), refuză să se pocăiască. Dimpotrivă, el repetă cu bună știință acțiunile uzurpatoare ale lui Nebucadnețar (vezi studiile 5 și 12) și merge și mai departe cu nelegiuirea lui decât tatăl său. În timp ce Nebucadnețar nu a vrut decât să aducă vasele templului în templul lui, Belșațar bea din acele vase și se îmbată. Nebucadnețar se mulțumește să înlăture celelalte metale ale statuii (vezi Daniel 3) și păstrează doar aurul, care îl reprezintă pe el însuși. În cele din urmă, el își înțelege nebunia și își îndreaptă laudele către Dumnezeul cerului, care „trăiește veșnic” (Daniel 4:34). Pe de altă parte, Belșațar laudă toți zeii reprezentați de aceste metale (Daniel 5:4) și Îl insultă intenționat pe Dumnezeu. Tocmai în acel moment al laudei sale la adresa idolilor apare o mână pe zidul alb și scrie sentința lui Dumnezeu în dreptul lui.

Până și deznodământul narațiunii corespunzătoare fiecărui împărat marchează contrastul dintre ei. Nebucadnețar, care a fost forțat să se târască pe pământ ca un animal ca urmare a judecății divine la adresa mândriei lui, își recapătă poziția verticală. Apoi „măreția și strălucirea” îi sunt date înapoi (Daniel 4:36). Belșațar, care stătea pe tron și fusese atât de sigur pe el, acum nu se poate ridica în picioare și nu se controlează, genunchii i se lovesc unul de altul: „Împăratul a strigat în gura mare” (Daniel 5:7). Împăratul își cheamă înțelepții în ajutor, pentru că nu poate citi inscripția pe care mâna misterioasă a scris-o pe perete. Nici măcar înțelepții lui nu pot să o înțeleagă.

Apoi regina-mamă, soția lui Nebucadnețar, vine și dă mărturie despre capacitatea superioară a lui Daniel, amintindu-i astfel lui Belșațar de experiența spirituală a lui Nebucadnețar. Daniel, reprezentantul acelui Dumnezeu pe care împăratul Îl insultase, este singurul care va putea citi și interpreta inscripția despre judecată, care prezice sfârșitul domniei lui Belșațar (Daniel 5:26-29). Cele trei cuvinte de pe perete rezumă sentința din dreptul lui Belșațar și transmit în ce va consta judecata: „numărat” înseamnă responsabilitate; „cântărit” indică evaluare; iar „împărțit” înseamnă respingere.

**Judecarea lui Cirus**

Împăratul persan Cirus ocupă un loc unic în Scripturi. Cirus este singurul neevreu care primește titlul de „unsul”, sau mesia (Isaia 45:1). Biblia merge până într-acolo încât îl asociază pe Cirus cu Mântuitorul mesianic, Hristos Însuși. Dincolo de salvarea poporului Israel din exilul babilonian de către mesia/unsul Cirus, profetul Daniel Îl vede pe Mesia cel universal, care îi va elibera pe oameni din ghearele răului. Mai mult, profetul nu prezice doar evenimentul.

Făcând o paralelă între cei 70 de ani ai lui Cirus și cele 70 de săptămâni de exil babilonian, Daniel avertizează cititorul asupra faptului că aceste săptămâni trebuie interpretate profetic. Cei 70 de ani se referă la anii propriu-ziși care duc la venirea lui mesia/unsul Cirus (Isaia 45:1), care a readus poporul Israel istoric în Palestina antică. Într-adevăr, mesia/ unsul Cirus susține caracterul istoric al lui Mesia Isus Hristos și salvarea oferită de el. Cele 70 de săptămâni (de ani) sunt săptămâni profetice care duc la venirea lui Mesia cel universal, care va salva lumea de păcat și astfel, prin ispășire, va oferi iertare pentru păcat. Această paralelă între cei doi mesia se găsește și în cartea Isaia, în care mesia Cirus, din Isaia 45, și Robul suferind, din Isaia 53, se evocă reciproc pe mai multe niveluri lingvistice și tematice.

Mesia Cirus a jucat un rol decisiv în căderea Babilonului, cel mai mare dușman al poporului Israel; de asemenea, i-a permis poporului să se întoarcă în țara lui (Ezra 1:1-3) și chiar i-a ajutat pe evrei să reconstruiască templul din Ierusalim sub conducerea marelui-preot Iosua (Ezra 3:2,3). În mod semnificativ, cartea Apocalipsa face o paralelă între ceea ce a făcut Cirus și a doua venire a lui Hristos. Evenimentul secării Eufratului, care i-a permis împăratului de la Răsărit, Cirus, să intre și să provoace căderea cetății Babilon, servește drept model pentru venirea lui Hristos la vremea sfârșitului (Apocalipsa 16:12). Cirus a pregătit terenul pentru viitoarea venire a lui Hristos și salvarea omenirii. Mai mult, Cirus a fost un simbol al lui Hristos. Rolul jucat de Cirus la prima venire a lui Hristos ar putea foarte bine să sugereze scenariul posibil pentru sfârșitul timpului în legătură cu a doua venire a lui Hristos. Astfel, putem conchide că ultimele evenimente ale mântuirii vor implica persoane din afara tiparului ecleziastic obișnuit.

### Aplicație

1 În ce fel este exemplul lui Iona un avertisment cu privire la prejudecățile religioase? Discutați.

2 În timp ce este posibil ca biserica să nu dea consecvent dovadă de neprihănire, cum pot oamenii din lume, în schimb, să facă lucrul acesta? Ce a vrut să spună Domnul Isus prin aceste cuvinte adresate oamenilor religioși din vremea Lui: „Vameșii și curvele merg înaintea voastră în Împărăția lui Dumnezeu” (Matei 21:31).

3 Faptul că și dreptatea face parte din judecată este o garanție a seriozității lui Dumnezeu în actul Său de salvare, care vizează eradicarea răului și a morții. În ce mod este și tensiunea dintre dreptate și har un mesaj de mângâiere și speranță?

4 Există două adevăruri importante pe care trebuie să le înțelegem cu privire la judecata lui Dumnezeu din timpul sfârșitului: în primul rând, toată lumea va fi informată și avertizată; în al doilea rând, va veni o vreme când va fi prea târziu să ne pocăim. Aplică semnificația celor trei cuvinte din inscripția de pe perete la biserica din timpul sfârșitului: „numărat” înseamnă că suntem responsabili pentru tot ceea ce facem și nu facem; „cântărit” înseamnă că „cei buni” și „cei răi” vor fi separați (numai Dumnezeu are această putere de discernământ); „împărțit” înseamnă că mântuirea este dată altora.

5 „Nu mai este mult până când poporul lui Dumnezeu va fi chemat să dea mărturie în fața conducătorilor pământului. [...] Nu este timp pentru frivolitate, pentru fleacuri, pentru preocuparea minții cu chestiuni neimportante” (Ellen White, The Advent Review and Sabbath Herald, 26 aprilie 1892). Cum te încurajează acest citat să le împărtășești mesajul și avertizările lui Dumnezeu pentru zilele finale persoanelor aflate în posturi de conducere și care dețin putere?
