---
title:  Suplimentar
date:   27/06/2025
---

**Suplimentar:** Ellen G. White, Profeți și regi, cap. 51 „Fiecărui popor care a apărut pe scena lumii i s-a îngăduit să-și ocupe locul pe pământ ca să se vadă dacă va împlini planurile Străjerului și ale Celui Sfânt. Prorocia a trasat ridicarea și creșterea marilor imperii ale lumii: Babilonian, Medo-Persan, Grec și Roman. Istoria s-a repetat cu fiecare dintre acestea și cu alte popoare mai puţin puternice. Fiecare și-a avut perioada lui de încercare; fiecare a căzut, slava s-a stins, iar puterea l-a părăsit. În timp ce popoarele au respins principiile lui Dumnezeu și prin această respingere și-au atras ruina, un plan divin, mai presus de ele, a fost la lucru în mod lămurit de-a lungul veacurilor” (Ellen G. White, Profeți și regi, p. 535).

În Ieremia 18, profetul urmărește un olar. Acesta modelează obiectul la care lucrează. Această imagine, cea a olarului care își modelează lutul, este cea pe care Dumnezeu o folosește pentru a explica principiul condiționalității în profeția biblică. Și doar pentru a ne asigura că am înțeles, Domnul vorbește prin Ieremia, spunând: „Deodată zic despre un neam, despre o împărăţie, că-l voi smulge, că-l voi surpa şi că-l voi nimici, dar, dacă neamul acesta despre care am vorbit astfel se întoarce de la răutatea lui, atunci şi Mie Îmi pare rău de răul pe care Îmi pusesem în gând să i-l fac. Tot aşa însă, deodată zic despre un neam sau despre o împărăţie că-l voi zidi sau că-l voi sădi, dar, dacă neamul acesta face ce este rău înaintea Mea şi n-ascultă glasul Meu, atunci Îmi pare rău şi de binele pe care aveam de gând să i-l fac” (Ieremia 18:7-10).

**Zilnic:** Exodul 10 – 16; Ellen G. White, Faptele apostolilor, cap. 26

`1. Pentru ce i-a zis Domnul lui Moise: „Faraon n-are s-asculte de voi”?`
`2. Ce anume trebuia să fie „ca un semn pe mână şi ca un semn de aducere aminte pe frunte, între ochi”?`
`3. Cine este „un războinic viteaz”?`
`4. Ce activități trebuiau făcute în ziua a șasea?`
`5. Cui îi este dat să judece între diferiți slujitori, sau servi, ai lui Dumnezeu?`