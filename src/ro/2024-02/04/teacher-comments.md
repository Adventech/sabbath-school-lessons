---
title:  Material Pentru Instructori
date:  26/04/2024
---

### I. Privire generală

Primii creștini și cei din perioada medievală erau caracterizați nu numai de credincioșie personală față de Dumnezeu și Cuvântul Său, ci și de atitudinea publică pe care o luau de a proclama principiile împărăției și mântuirii lui Dumnezeu. În această săptămână continuăm să fim martori la atitudinea bisericii de a sta de partea lui Dumnezeu în marea luptă, în timpul Evului Mediu și apoi în perioada Reformei, când primii reformatori și conducători ai bisericii s-au inspirat din exemplul Domnului Hristos și al apostolilor, precum și al martirilor ca Policarp.

Această eră de reformă nu reprezintă însă o perioadă obișnuită de persecuție, ci o perioadă profetică, de 1.260 de ani, începând cu anul 538 d.H. până în anul 1798. Ca și în cazul celorlalte perioade profetice de persecuție, aceasta indică și faptul că timpul de persecuție este limitat și că în cele din urmă Dumnezeu deține controlul. În tot acest timp, numeroși creștini, precum valdenzii, Wycliffe și Hus, nu numai că au fost persecutați de inamicii lui Dumnezeu, dar au și lansat un atac împotriva forțelor întunericului spiritual. Armele lor de atac nu proveneau din propria lor putere, viziune sau înțelepciune. Nici nu au demarat acești apărători ai credinței un asalt împotriva forțelor răului cu strategii militare ingenioase, ci misiunea adevăraților creștini și secretul puterii lor constau în descoperirea Cuvântului lui Dumnezeu, în iubirea și proclamarea acestuia cu orice preț.

Lucrarea reformatorilor a avut o dublă reușită, atât pentru omenire, cât și pentru Dumnezeu. Prima a fost înțelegerea faptului că iubirea lui Dumnezeu, așa cum este redată în Cuvântul Său, transformă viața poporului Său și îi dă speranță în împărăția lui Dumnezeu. A doua realizare a fost proclamarea adevărului biblic în lume în vederea reabilitării identității și caracterului divin, ambele denigrate de forțele răului în marele război cosmic. Atunci ca și acum, întunericul spiritual se retrage din fața proclamării Cuvântului lui Dumnezeu, care luminează lumea cu speranță și iubire.

### II. Temele studiului

1. Persecutarea de către biserica medievală a creștinilor care cred în Biblie a avut loc în timpul unei perioade profetice limitate, sub supravegherea suverană din partea lui Dumnezeu, așa cum a prezis Scriptura.

2. Valdenzii, Wycliffe și Hus ilustrează ce înseamnă să fii de partea lui Dumnezeu, să fii martor al Cuvântului Său și să Îl proclami în cele mai întunecate vremuri ale conflictului cosmic.

3. Cuvântul lui Dumnezeu este sursa noastră supremă de speranță și putere și ne face în stare să trăim și să rămânem de partea lui Dumnezeu.

### III. Comentariu

**Rădăcina persecuției**

În general, cauzele persecuției creștine timpurii au fost clasificate de istoricii bisericești în următoarele categorii: (a) cauze economice (ex., convingerile îi afectau și deseori îi limitau credinciosului relațiile cu producătorii și comercianții locali și regionali [Faptele 19:23-27]; (b) cauze sociale (ex., creștinii refuzau să ia parte la activități imorale); (c) cauze politice (ex., creștinii erau făcuți țapi ispășitori pentru a fi rezolvate probleme politice); (d) cauze religioase (ex., convingerile, practicile și răspândirea creștinismului erau percepute ca o amenințare existențială la adresa religiilor dominante).

Rădăcina tuturor persecuțiilor era Satana. Din ce motiv îi ataca el pe creștini în acest război al său cu Hristos? La urma urmei, nu Satana L-a acuzat inițial pe Dumnezeu de control, asuprire și limitarea libertății? De ce ar deveni Satana acum sursa supremă de persecuție și asuprire?

Putem postula două posibile motive:

1. Lucifer și-a construit revolta și propunerea pentru o nouă ordine mondială pe minciuni, speculații absurde și acuzații nefondate și nocive la adresa lui Dumnezeu, a caracterului, statutului și suveranității Sale (Ioan 8:44). Ca mincinos, Satana a distorsionat realitatea nu numai pentru alții, ci el însuși a fost afectat de minciunile lui. Înșelăciunea afectează personalitatea din temelii. Foarte repede devine minciuna o forță care controlează persoana, încercând să se impună ca adevăr în detrimentul îndemnurilor rațiunii și ale conștiinței! Deși există numai în mintea omului, minciuna îi controlează comportamentul. Prin urmare, minciuna provoacă distorsionări catastrofale ale realității exterioare. Această distorsionare a realității are loc pentru că minciuna nu poate supraviețui în mod natural, nu corespunde realității, așa că vrea să conformeze realitatea la postulatele sale. Cu alte cuvinte, o întâlnire cu adevărul ar înlătura pur și simplu minciuna. Așadar, minciuna trebuie să își forțeze în mod constant existența. Orice încercare de examinare a adevărului este o amenințare existențială la adresa minciunii, prin urmare cel care acceptă minciuna va suprima orice încercare de a căuta adevărul. De aceea, însăși natura rea a lui Lucifer, distorsionată de propriile minciuni, acționa pentru a suprima orice încercare a poporului lui Dumnezeu de a primi, descoperi, trăi și proclama adevărul.

2. Nu există libertate fără Dumnezeu. Dumnezeu Însuși este liber. El ne-a creat după chipul Său: liberi și, prin urmare, morali și iubitori. Și nu doar că ne-a creat liberi, dar, ca Acela care ne împlinește nevoile, Dumnezeu este standardul și susținătorul libertății noastre. Nu putem avea adevărata libertate fără Dumnezeu sau în ciuda Lui. Orice încercare de a fundamenta o totală autonomie independent de Dumnezeu, așa cum voia Lucifer, ar însemna privarea lui Dumnezeu de statutul Său de Creator și Susținător. Mai mult, un astfel de demers ar însemna detronarea lui Dumnezeu. Prin urmare, pentru a dobândi autonomia absolută, Lucifer s-a răzvrătit împotriva lui Dumnezeu. Dar nu a durat mult până a realizat că, pentru a-și păstra autonomia, avea nevoie să suprime constant însăși existența lui Dumnezeu, care, prin definiție, era Creatorul și Susținătorul. În plus, Lucifer trebuia să suprime și orice dorință, în el și în alții, de întoarcere la Dumnezeu și la principiile împărăției Sale. De aceea Lucifer trebuia să extermine orice menționare a existenței lui Dumnezeu. Astfel, pentru că poporul lui Dumnezeu dă mărturie în favoarea existenței Lui și se închină Lui în calitate de Creator și Susținător, Satana nu putea lăsa poporul lui Dumnezeu să existe liniștit. Dacă l-ar fi lăsat, ar fi însemnat să recunoască prăbușirea teoriilor sale, și anume că nu există libertate în afara lui Dumnezeu și a guvernării Sale.

**Valdenzii, franciscanii și Scriptura**

La începutul mileniului al II-lea, Biserica Romano-Catolică devenise în Europa un colos centralizat și ierarhizat de temut. Totodată era și o instituție foarte coruptă. Membrii bisericii nu puteau trece cu vederea aceste aspecte. Simțeau nevoia să identifice cauzele corupției din biserică și să propună soluții. Așa au luat naștere numeroase ordine religioase și călugărești. La începutul secolului al XIII-lea, Francisc din Assisi (1181-1226), fiu al unei familii bogate, a avut o experiență mistică de convertire în urma căreia a renunțat la toate proprietățile pe care le avea și și-a declarat intenția de a urma exemplul austerității lui Hristos pe cât de mult posibil. Francisc a întemeiat ordinul franciscan, care promova sărăcia ca virtute. Franciscanii erau cunoscuți pentru faptul că predicau în stradă. În anul 1209, Francisc a căutat recunoașterea formală a ordinului său de către papa Inocențiu al III-lea, care a fost la putere între 1198 și 1216. După o inițială ezitare, papa a aprobat cererea lui Francisc, în anul 1210. Francisc a fondat și un ordin de femei, cel al Sfintei Clara, precum și Al Treilea Ordin, alcătuit din laici.

Cu doar câteva decenii mai devreme, la sfârșitul secolului al XII-lea, Pierre Waldo (d. 1205), un om de afaceri de succes din sud-estul Franței, trecuse și el printr-o convertire, renunțase la bogății și predica sărăcia voluntară. Și el a întemeiat un ordin al săracilor și a făcut apel la papă pentru recunoaștere. Deși papa Alexandru al III-lea, care s-a aflat la conducere din 1159 până în 1181, a acceptat inițial jurământul de austeritate al lui Waldo, succesorul său, papa Lucius al III-lea, care a ocupat scaunul papal între 1181 și 1185, l-a declarat eretic pe Waldo împreună cu mișcarea lui – valdenzii – și le-a interzis acestora să predice. Mai rău, în următoarele sute de ani, Biserica Romano-Catolică a condus persecuții îngrozitoare împotriva valdenzilor, care aproape au dus la dispariția lor.

Să analizăm asemănările între aceste două mișcări de redeșteptare și ordine religioase, care au apărut cam în același timp în istorie. Fondatorii lor, Francisc dʼAssisi și Pierre Waldo, au avut experiențe similare de convertire. Inițial, ambii și-au întemeiat ordinele pe reguli spirituale asemănătoare: sărăcia și predicarea în stradă. Ambii au avut aceeași dorință de a reforma biserica și ambii au apelat la papalitate pentru recunoașterea ordinelor lor. Dar cele două ordine au avut relații radical diferite cu papalitatea și, în consecință, au avut destine diferite. Cererea franciscanilor de recunoaștere papală a fost întâmpinată inițial cu reticență, dar a fost aprobată ulterior. În schimb, legământul de austeritate al lui Waldo a fost inițial aprobat de papalitate, dar ulterior revocat. Franciscanii au devenit unul dintre cele mai influente ordine romano-catolice. (În prezent li se vede influența în faptul că actualul papă, deși face parte din ordinul iezuiților, l-a onorat pe Francisc dʼAssisi adoptându-i numele). Pe de altă parte, valdenzii au îndurat una dintre cele mai aprige persecuții din istorie, prin care se urmărea exterminarea lor.

Ce a făcut diferența între aceste două mișcări sau ordine? Obiectul loialității lor supreme – iată diferența! Franciscanii, după ce au învățat cel mai probabil din experiența lui Waldo, au obținut aprobarea papală, arătându-i papei loialitatea lor supremă. Adică franciscanii au recunoscut papalitatea drept cea mai înaltă autoritate spirituală și trecătoare de pe pământ și au jurat să îi apere necondiționat autoritatea în probleme de doctrină și practică.

Valdenzii, pe de altă parte, credeau că autoritatea supremă în materie de viață și învățături izvora din Sfintele Scripturi ale lui Dumnezeu. De aceea au făcut din Scriptură obiectul central al studiului, predicării și trăirii lor. În consecință, nu a trecut mult și valdenzii au descoperit și au repudiat un mare număr din ereziile și compromisurile Bisericii Catolice, precum:

• venerarea sfinților,

• majoritatea celor șapte sacramente catolice,

• conceptul transsubstanțierii,

• mărturisirea cu voce tare a păcatelor în fața preoților umani,

• practica botezării copiilor,

• vânzarea de indulgențe,

• doctrina purgatoriului,

• rugăciunile pentru morți.

În schimb, valdenzii proclamau că Dumnezeu este singurul Creator și Mântuitor, precum și singurul Mijlocitor, Cel care oferă har și iartă păcatele. Ei predicau că închinarea nu se limita la spațiul fizic al bisericilor romano-catolice, ci putea fi adusă lui Dumnezeu în orice loc. Valdenzii nu și-au primit, în timpul vieții, răsplata pentru credincioșia lor. Dar ideile și curajul lor de a sta de partea Cuvântului lui Dumnezeu în ciuda compromisului și minciunilor diavolului i-au inspirat nu după multă vreme pe luceferii Reformei, John Wycliffe și Ian Hus, precum și pe restul reformatorilor, începând cu secolul al XVI-lea. Neonorați de omenire, acești reformatori vor fi onorați de Hristos Însuși la revenirea Lui în glorie.

Ca parte a moștenirii lor de credință, valdenzii au lăsat posterității încrederea lor absolută în autoritatea Scripturii. Ei au înțeles că succesul creștinismului nu stă în geniul înnăscut al membrilor ei sau în strategiile lor, ci în mărturia dată altora despre ce a făcut Hristos și în indicarea Cuvântului lui Dumnezeu ca sursă a revelației și salvării divine. De aceea reformatorii nu au făcut altceva decât să urmeze îndemnul apostolului Pavel: „Propovăduiește Cuvântul, stăruiește asupra lui la timp și ne la timp” (2 Timotei 4:2). Au răspândit în calea lor Biblii sau fragmente din Cartea Sfântă și au lăsat rezultatele în seama Duhului Sfânt. Valdenzii au fost motivați în această lucrare de mărețul și fundamentalul principiu Sola Scriptura – adică numai Scriptura este Cuvântul lui Dumnezeu, Biblia are puterea de a comunica mesajul lui Dumnezeu tuturor oamenilor, este de sine stătătoare și are sens pentru toți cititorii. Exact acesta a fost etosul care a impulsionat ulterior identitatea, misiunea, unitatea și viața mișcării adventiste din anii 1800.

### IV. Aplicație

1. Valdenzii au răspândit Cuvântul lui Dumnezeu în timpul persecuțiilor. Poate, la fel ca ei, trăiești sub un regim persecutor. Sau poate beneficiezi în prezent de toleranță religioasă și de pace. Oricare ar fi cazul, cum poți răspândi Cuvântul lui Dumnezeu în împrejurările în care te afli într-un mod care să îi impresioneze pe cei din jur?

2. Concepe un plan în trei pași care să te ajute să Îi rămâi credincios lui Dumnezeu în vremuri de persecuție. Discută acest plan în familie sau în grupa de la Școala de Sabat.