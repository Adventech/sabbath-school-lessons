---
title:  Material Pentru Instructori
date:  31/05/2024
---

### I. Privire generală

Tema biblică a marii lupte și cea a sanctuarului ceresc sunt inseparabil țesute în tema legii lui Dumnezeu și a Sabatului Său, care este inclus în legea Sa. De fapt, marea luptă a început cu acuzațiile false ale lui Lucifer la adresa caracterului, legii și principiilor guvernării divine. Îngerul rebel a sugerat că suntem ființe independente, complet capabile să definim sensul vieții în propriii noștri termeni și să ne formulăm relațiile și societatea așa cum ne dorim. În definitiv, această sugestie blasfematoare transmite dorința clară de a-L exclude pe Dumnezeu din viața noastră, din relațiile noastre și chiar din univers. De aceea, accentul pe care îl punem pe validitatea legii lui Dumnezeu nu este o chestiune de legalism sau de mântuire prin fapte, ci ține de ideea că legea lui Dumnezeu este expresia caracterului Său și, prin urmare, este miza marii lupte.

Apărarea legii lui Dumnezeu înseamnă apărarea caracterului și statutului Său de Creator și Împărat de drept al universului, care tronează în sanctuarul Său ceresc. Când apărăm legea divină transmitem că înțelegem că Dumnezeu este singura sursă a standardelor morale și a sensului vieții. Abandonarea lui Dumnezeu și a principiilor Sale de viață va duce la haos și la moarte veșnică. De aceea adventiștii de ziua a șaptea proclamă următoarele adevăruri biblice:

• permanența legii lui Dumnezeu;
• Sabatul ca semn al calității lui Dumnezeu de Creator și de Împărat;
• sanctuarul din cer ca sediu al guvernării lui Dumnezeu și salvării universului;
• mișcarea adventistă ca biserică a rămășiței, chemată să proclame ultima invitație adresată de Dumnezeu omenirii de a se întoarce în împărăția Sa.

Elementul central al misiunii Bisericii Adventiste de Ziua a Șaptea îl constituie mesajele celor trei îngeri din Apocalipsa 14. Aceste trei mesaje indică faptul că marea luptă este o alegere între două principii diametral opuse: cel al diavolului, care duce la pierzare, și cel al lui Dumnezeu, care duce la viață.

### II. Temele studiului

1. Legea lui Dumnezeu, care include Sabatul, este eternă și neschimbătoare pentru că reprezintă ființa lui Dumnezeu, caracterul Său, statutul Lui de Creator și Împărat al universului, precum și principiile Sale de viață și de relaționare.

2. Sanctuarul ceresc este locul guvernării și salvării oferite de Dumnezeu.

3. Marea luptă a început din cauza dorinței lui Lucifer de a uzurpa statutul și autoritatea lui Dumnezeu.

4. Spre sfârșitul marii lupte de pe pământ, Dumnezeu a chemat și a întemeiat biserica rămășiței Sale. Dumnezeu a însărcinat această biserică a rămășiței să proclame ultimul apel al harului Său pentru omenire, invitând- o să Îl accepte drept Creator, Salvator și Domn, care este singura Sursă de viață.

### III. Comentariu

**Creștinismul și legea lui Dumnezeu**

Mulți creștini au sentimente contradictorii cu privire la legea lui Dumnezeu. Pe de o parte, toți admit, într-o oarecare măsură, că legea lui Dumnezeu este bună și necesară. Până și Martin Luther, despre care mulți protestanți cred că avea o perspectivă negativă asupra legii, a dedicat o mare parte din Marele catehism scris de el comentariului cu privire la importanța legii lui Dumnezeu în viața creștinului. În prefața la Marele catehism, Luther mărturisește că, de fiecare dată când putea, recita Cele Zece Porunci împreună cu Rugăciunea Domnească, Crezul și Psalmii.

Pe de altă parte, de-a lungul istoriei, creștinii au găsit motive și modalități nu numai să scadă importanța legii lui Dumnezeu, ci și să o schimbe. În primele secole și în cele medievale, teologilor li s-a părut relativ ușor să schimbe Sabatul. De ce? La fel ca în cazul sanctuarului, integrarea dualismului și a perspectivei grecești asupra lumii a făcut posibilă respingerea Sabatului. Dacă, potrivit filozofiei grecești, sfera cerească este aspațială, existența unui sanctuar fizic care să ocupe spațiu în cer ar fi lipsită de sens. Înălțarea Domnului Isus la cer într-un trup omenesc real, material, care să ocupe un spațiu, era la fel de neconceput în filozofia greacă. Tot la fel, dacă sfera cerească este atemporală, un Sabat propriu-zis, ca timp sfânt, nu ar avea nicio relevanță pentru Dumnezeu și religie. Cu toate acestea, Sabatul este o temă mult prea evidentă în Biblie pentru a fi pur și simplu dat la o parte. De aceea mulți creștini din primele secole creștine și medievale au recurs la metoda alegorico-interpretativă de citire a Bibliei, singura care le permitea să împace viziunea greacă asupra lumii cu viziunea biblică asupra lumii. Potrivit acestei metode, sensul cel mai important al unei învățături biblice nu era sensul literal, ci un sens spiritual, transcendent, atemporal. S-a ajuns astfel la concluzia că nu era obligatoriu pentru creștini să sărbătorească un Sabat literal, propriu-zis. În schimb, îl puteau înlocui cu o semnificație spirituală, precum o odihnă abstractă, veșnică în Dumnezeu. Nu este de mirare atunci că în vremurile medievale creștinii nu au acordat o atenție specială legii lui Dumnezeu.

Reformatorii protestanți aveau să schimbe această tendință, întorcându- se la o citire gramaticală sau literală a Bibliei. De aceea reformatorii au acordat Celor Zece Porunci un rol proeminent în viața creștină și chiar și un loc în catehisme. Totuși, până și în aceste documente, legea lui Dumnezeu era percepută ca având autoritate parțială. De exemplu, la doar câteva paragrafe după sublinierea importanței Celor Zece Porunci pentru viața creștinului, Luther comentează cu privire la porunca Sabatului. Marele catehism al lui Luther conchide că Sabatul este o rânduială care ține de Vechiul Testament și nu îi privește pe creștini, care au fost eliberați de ea de către Hristos. În ciuda reformei în teologie propuse de el, Luther nu s-a putut elibera pe deplin de atracția exercitată de supozițiile grecești și de gândirea creștină tradițională.

În vremurile contemporane, dispensaționalismul a găsit o altă scuză sau o altă modalitate de a diminua importanța legii pentru creștini. Învățătura fundamentală a dispensaționalismului este că istoria mântuirii este împărțită în câteva perioade. Însă această segmentare nu este o simplă periodizare sau împărțire a istoriei mântuirii, ci în fiecare dintre aceste perioade Dumnezeu ar stabili legăminte, rânduieli și dispense speciale în dreptul anumitor categorii de oameni, oferindu-le o revelație unică și o responsabilitate diferită de ale celor care au fost în legământ cu Dumnezeu înainte. Una dintre aceste perioade speciale, cea aferentă legii, care acoperă perioada de la Sinai până la moartea lui Isus, ar fi caracterizată de legământ și de legea prezentată la Sinai. Dispensaționaliștii cred că legea a fost revelată sau „adăugată” numai poporului Israel, nu și celorlalți oameni de dinainte de Sinai sau de după Hristos. De aceea, legea lui Dumnezeu și Sabatul nu ar fi relevante pentru creștini. Toate aceste moduri de subminare sau minimalizare a legii lui Dumnezeu vor duce în cele din urmă la instituirea semnului fiarei, o înlocuire a legii lui Dumnezeu cu legi omenești sau demonice, chiar și în contextul creștinismului. Astfel, Sabatul va fi înlocuit cu un sabat contrafăcut. Semnul fiarei reprezintă tocmai intenția inițială și obiectivul primordial al lui Satana în marea luptă: să respingă autoritatea și legea lui Dumnezeu și să le înlocuiască cu autoritatea și legea diavolului. Adventiștii de ziua a șaptea cred că sunt însărcinați de Dumnezeu să proclame soliile celor trei îngeri, care fac apel la oameni să se întoarcă la împărăția lui Dumnezeu; să Îi accepte și să Îi susțină legea; să respingă semnul lui Satana și autoritatea puterilor fiarei sale și să se alăture rămășiței lui Dumnezeu de la sfârșitul timpului, care așteaptă revenirea Domnului Hristos în curând (Apocalipsa 14:6-12). De aceea, adventiștii de ziua a șaptea au dedicat legii lui Dumnezeu un întreg punct de credință:

„Marile principii ale legii lui Dumnezeu sunt cuprinse în Cele Zece Porunci şi exemplificate în viaţa Domnului Isus. Ele exprimă iubirea, voia şi hotărârile lui Dumnezeu cu privire la comportamentul şi relaţiile umane şi sunt obligatorii pentru toţi oamenii din toate timpurile. Aceste precepte constituie baza legământului lui Dumnezeu cu poporul Său şi etalonul după care se desfăşoară judecata lui Dumnezeu. Prin intermediul Duhului Sfânt, ele scot în evidenţă păcatul şi trezesc simţământul nevoii după un Mântuitor. Mântuirea este numai prin har, nu prin fapte, iar rodul ei este ascultarea de Porunci. Această ascultare dezvoltă caracterul creştin şi are ca rezultat bunăstarea individului. Este o dovadă a iubirii noastre faţă de Domnul şi a preocupării pentru semenii noştri. Ascultarea care vine din credinţă demonstrează puterea Domnului Hristos de a transforma viaţa şi întăreşte în acest fel mărturisirea creştină” (Credința Fundamentală numărul 19, „Legea lui Dumnezeu”).

Se disting cel puțin două aspecte cu privire la legea lui Dumnezeu:

1. Legea lui Dumnezeu este reflexia caracterului Său și a principiilor împărăției Sale (vezi Psalmii 89:14). Prin urmare, legea se găsește chiar în inima sanctuarului ceresc, în chivotul legământului din Locul Preasfânt (Apocalipsa 11:19). De aceea, legea lui Dumnezeu este veșnică și aplicabilă tuturor oamenilor din toate timpurile. Pentru că Dumnezeu, natura și caracterul Său nu se schimbă, legea Lui nu s-a schimbat și nu se va schimba niciodată; Isus Hristos Însuși a declarat că nu a venit să schimbe legea, ci să o împlinească (Matei 5:17-19) și nu a acordat niciodată niciunui om din poporul Său, în nicio perioadă a istoriei, autoritatea să Îi submineze sau să Îi schimbe legea în întregime sau parțial.

2. Legea lui Dumnezeu este oglindirea naturii iubitoare și neprihănirii lui Dumnezeu, care se reflectă în principiile împărăției Sale. Potrivit lui Pavel, „dragostea deci este împlinirea Legii” (Romani 13:10). Din acest motiv legea nu poate fi pusă în opoziție cu Evanghelia sau cu mântuirea, legea nu este, nu a fost și nici nu va fi vreodată inamicul. Inamicii noștri sunt păcatul și diavolul. Legea lui Dumnezeu este „sfântă, și porunca este sfântă, dreaptă și bună” (Romani 7:12). Salvarea are loc prin harul lui Dumnezeu și este acceptată și însușită prin credință. Cu toate acestea, salvarea este lucrarea Duhului Sfânt care urmărește să ne readucă la statutul nostru inițial de copii ai lui Dumnezeu care reflectă perfect iubirea și neprihănirea Sa.

### IV. Aplicație

1. Dacă trăiești într-o țară creștină, cum se raportează creștinii din țara ta la legea lui Dumnezeu? Cum le poți împărtăși mesajul adventist privitor la legea lui Dumnezeu?

2. În majoritatea țărilor creștine de astăzi am putea organiza o dezbatere cu privire la duminică versus sâmbătă ca zi de odihnă prezentă a lui Dumnezeu. Dar dacă ai trăi într-o țară necreștină? Cum le-ai putea explica prietenilor tăi adevărul cu privire la Sabat și la marea luptă?

3. Compară legea ceremonială cu legea morală. Prin ce se aseamănă și care sunt diferențele dintre cele două? Ce dezvăluie despre Dumnezeu fiecare dintre aceste legi? Cum se raportează fiecare dintre aceste legi la Isus Hristos?