---
title:  Material Pentru Instructori
date:  03/05/2024
---

### I. Privire generală

Studiul din această săptămână evidențiază trei principii centrale care
caracterizează marea luptă:

1. Caracterul lui Dumnezeu este iubire și dreptate.

2. Singura cale de mântuire se întemeiază pe iubirea și neprihănirea Lui.

3. Primele două principii au o singură sursă: revelația lui Dumnezeu așa cum s-a manifestat în Isus Hristos și în Sfintele Scripturi.

În perioada medievală, aceste trei principii au părut pentru totdeauna înghițite de întunericul diavolului, pentru a nu mai fi susținute sau proclamate vreodată. Dar Dumnezeu a chemat câțiva mari războinici, reformatorii, să stea în mijlocul câmpului de luptă și să ridice steagul adevărului lui Dumnezeu încă o dată. Acești războinici au fost puțini, dar numărul lor mic avea menirea să arate că mișcarea nu era una omenească, ci divină, atât din punctul de vedere al originii, cât și al modului de operare: însemnând că noi cei care suntem de partea lui Dumnezeu în marea luptă nu câștigăm bătălia prin înțelepciunea sau puterea noastră. Dimpotrivă, biruim în marea luptă pe măsură ce dăm mărturie cu privire la ceea ce proclamă Cuvântul lui Dumnezeu și ceea ce poate face pentru noi și în noi puterea harului lui Dumnezeu. De aceea reformatorii au înțeles că misiunea lor era să proclame cele cinci mari sola: Sola Scriptura (Numai Scriptura), Sola Gratia (Numai harul), Sola Fide (Numai credința), Solus Christus (Numai Hristos), Soli Deo Gloria (Numai spre slava lui Dumnezeu).

### II. Temele studiului

1. A fi de partea lui Dumnezeu în marea luptă înseamnă a manifesta o credință de nezdruncinat în Scriptură ca singura descoperire a caracterului lui Dumnezeu și a iubirii Sale pentru noi.

2. A fi de partea lui Dumnezeu în marea luptă înseamnă și a manifesta o credință de neclintit în harul lui Dumnezeu ca singura sursă și cale de salvare.

### III. Comentariu

**Sola Scriptura, Sola Gratia, Sola Fide**

De ce este principiul protestant Sola Scriptura atât de important în marea luptă? Ce legătură are cu mântuirea și cu celelalte principii protestante sola, în special cu Sola Gratia și Sola Fide? (În concordanță cu Efeseni 2:8, comentariul de față tratează Sola Gratia și Sola Fide ca un singur principiu.)

După cum am văzut, marea luptă a început în cer când Lucifer L-a acuzat pe nedrept pe Dumnezeu că este rău și că domnia Lui este dictatorială. Ulterior, marea luptă s-a mutat pe planeta Pământ, unde Lucifer i-a înșelat pe primii noștri părinți, făcându-i să creadă că erau, sau puteau deveni, dumnezei. În fiecare etapă a istoriei omenirii, diavolul a lucrat cu o răutate neobosită pentru a denatura caracterul, planurile, suveranitatea și legea lui Dumnezeu. Dumnezeu a răspuns descoperindu- Se omenirii. Un mod în care ni se descoperă Dumnezeu este prin intermediul naturii, al istoriei, al naturii omenești și al conștiinței noastre. Această dezvăluire divină este de obicei numită revelație generală. Dar revelația generală nu este o revelație precisă, pentru că nu este propozițională, adică nu este transmisă direct prin cuvinte, prin propoziții. În plus, păcatul a produs schimbări semnificative în natură, în istorie, în natura umană, în moralitate, în gândirea umană și în percepția noastră asupra realității, ceea ce face dificil să apreciem și să înțelegem revelația generală.

De aceea Dumnezeu Se dezvăluie în principal prin revelația specială. Revelația specială înseamnă că Dumnezeu ni Se descoperă personal și propozițional. Prin aceasta putem cunoaște și înțelege caracterul lui Dumnezeu, personalitatea Lui, planurile Sale, faptul că Se află la conducerea istoriei omenirii și care sunt principiile Sale de a acționa și guverna. Înainte de căderea în păcat, revelația specială a lui Dumnezeu se manifesta prin relațiile și conversațiile Sale personale cu Adam și cu Eva. După cădere, Dumnezeu nu a abandonat omenirea, deși păcatul a afectat puternic relația Sa cu familia umană. A continuat să Se descopere personal lui Adam și Evei, precum și restului omenirii prin diferite mijloace, precum teofaniile (apariții divine sub diferite forme) sau experiențele profetice (vise și viziuni).

Vreme de milenii, Dumnezeu a acționat prin intermediul patriarhilor și profeților pentru a combate dezinformările din partea diavolului, dar, și mai important, pentru a chema omenirea să Îl înțeleagă corect, se încreadă în El și să accepte planul Lui de salvare. Dar Dumnezeu nu S-a limitat la această formă indirectă de revelație. Dumnezeu Fiul, a doua Persoană a Dumnezeului trinitar, a devenit o ființă omenească pentru ca Dumnezeu să fie cu noi în persoană (Ioan 1:1-3,14) și să Își manifeste personal iubirea față de noi. Pentru a ne salva, Dumnezeu a luat asupra Sa vina păcatului nostru, făcându-Se păcat pentru noi astfel ca noi să putem fi neprihănirea lui Dumnezeu în El (2 Corinteni 5:21). Isus Hristos, Dumnezeul întrupat, a fost încununarea revelației speciale și personale a lui Dumnezeu pentru omenire și chiar pentru întregul univers (Evrei 1:1-3). Prin intermediul lui Isus – prin întruparea, viața, misiunea, moartea ispășitoare și învierea Lui – Dumnezeu a dezvăluit pe deplin caracterul iubirii și neprihănirii Sale, precum și puterea Sa creatoare și mântuitoare. După înălțarea Domnului Hristos, Dumnezeu Și-a continuat revelația profetică prin prezența și activitatea Duhului Sfânt.

Dar revelația specială a lui Dumnezeu nu se oprește la aceste manifestări istorice divine. Prin procesul inspirației, Dumnezeu a lucrat direct cu și prin profeți și apostoli (Efeseni 2:20) pentru consemnarea revelației Sale divine speciale, astfel încât aceasta să poată fi publicată și proclamată întregii lumi (2 Timotei 3:16; Matei 28:20). Această consemnare a revelației divine este Sfânta Scriptură, alcătuită din Vechiul și din Noul Testament și având în centru revelația lui Dumnezeu prin Hristos (Ioan 5:39,40; Luca 24:27).

Scriptura este așadar parte integrantă din revelația specială a lui Dumnezeu, aprobată pe deplin de către autoritatea divină drept Cuvântul lui Dumnezeu. Prin Scriptură, Dumnezeu dorește ca toți oamenii să cunoască cine este El cu adevărat și ce a făcut și face pentru mântuirea lor.

**Atacurile**

Satana a folosit mai multe strategii pentru compromiterea revelației speciale a lui Dumnezeu. O astfel de strategie a fost să facă omenirea să se îndoiască de ceea ce a dezvăluit Dumnezeu în Cuvântul Său. Dar, după ce Cuvântul lui Dumnezeu s-a dovedit adevărat în repetate rânduri, diavolul și-a redirecționat atenția asupra principalei lui strategii: să facă Scriptura dependentă de tradițiile și interpretările omenești. Această schimbare a avut loc în rândul poporului lui Dumnezeu în vremurile din Vechiul Testament. Prin urmare, în vremurile Noului Testament, unora le-a fost greu să Îl accepte pe Isus nu pentru că Scriptura ar fi fost neclară, ci pentru că voiau să filtreze Cuvântul lui Dumnezeu prin propriile tradiții (Marcu 7:1-13). Astfel, diavolul și-a îndeplinit triplul obiectiv: „lepădarea” poruncii lui Dumnezeu; „darea la o parte” a poruncii lui Dumnezeu” și „desființarea” Cuvântului lui Dumnezeu (vezi Marcu 7:1-13).

Inițial, ca și în cazul evreilor, tradiția poate avea la bază intenții bune. Dar, dacă nu este atent reglementată de principiile biblice, tradiția în cele din urmă dă naștere inclusiv esenței păcatului: îndepărtarea autorității lui Dumnezeu, încercarea de a-L controla și instituirea autorității omenești mai presus de Dumnezeu, împărăția și revelația Sa. Punerea tradiției mai presus de Cuvântul lui Dumnezeu distruge însuși scopul și semnificația revelației divine speciale, care este acela de a face cunoscut adevăratul Său caracter, adevăratele Sale scopuri și planuri, precum și modalitatea Sa de răscumpărare. În locul iubirii lui Dumnezeu și al mântuirii prin har, oamenii sunt învățați să urmeze instrucțiunile experților religioși și să meargă pe o cale împovărătoare spre mântuire (Matei 23:4).

La fel ca Hristos, primii creștini au respins tradiția și au reinterpretat Scriptura în conformitate cu sensul intenționat al acesteia (Ioan 5:39,40; Luca 24:25-27; Faptele 2:14-32). În cele din urmă însă, creștinii au urmat exemplul iudaismului și și-au conceput propriile interpretări ale Scripturii, influențați de diferite presupoziții culturale, politice sau filozofice. În vremea lui Luther, Scriptura și interpretarea acesteia se aflau cu totul la latitudinea Magisteriului bisericii. Potrivit autorității acestuia, Biblia era „prea” divină și sfântă pentru a fi interpretată de oamenii „obișnuiți”. La fel cum au făcut cărturarii în zilele lui Isus, prelații, preoții și cercetătorii romano-catolici, sub pretextul păstrării identității și unității bisericii, au pretins că nu oricine putea citi și înțelege Biblia. Lipsirea poporului de Scripturi a dus la absența adevăratei cunoașteri a lui Dumnezeu și la o foamete spirituală, cu rezultate nefaste. Absența adevărului biblic a dus la o dezvoltare frenetică a păcatului; nu după multă vreme, biserica a pretins autoritate și control asupra lui Dumnezeu, a împărăției Sale și a modului Său de salvare. Din cauza acestei traiectorii, biserica, la fel ca liderii evrei din vechime, a impus o nouă „modalitate” de mântuire: cea prin fapte. Potrivit acestei învățături, oamenii ar fi mântuiți de biserică și prin biserică, făcând ceea ce le cere biserica. Prin urmare, doctrina bisericii s-a preschimbat într-o păzire a ritualurilor ierarhice și sacramentale, în timp ce doctrina mântuirii a fost preschimbată în acceptarea penitenței și a indulgențelor. Dumnezeu a fost privat de chiar mijlocul pe care îl crease pentru a Se adresa direct tuturor oamenilor, adică Scriptura.

Formulând principiul Sola Scriptura, reformatorii protestanți s-au ridicat împotriva acestei strategii demonice care opera în interiorul bisericii. Ei au recunoscut Scriptura ca singura formă de revelație specială pe care Dumnezeu a dat-o bisericii la vremea aceea și că oamenilor trebuia să li se permită să Îl asculte pe Dumnezeu direct, citind ei înșiși Biblia. Sola Scriptura nu înseamnă că reformatorii protestanți excludeau orice altă formă de cunoaștere, precum rațiunea, artele sau experiența. Ceea ce voiau reformatorii să spună prin Sola Scriptura era că Scriptura este revelația demnă de încredere a lui Dumnezeu care ne modelează viziunea asupra lumii, spunându-ne cine este El, ce a făcut, cine suntem noi și ce ni s-a întâmplat după cădere. Mai mult, Scriptura exprimă cum ne salvează Dumnezeu și ce așteaptă de la noi. Așadar, autoritatea Scripturii este mai presus de autoritatea bisericii și de orice altă autoritate sau formă de cunoaștere omenească. Cuvântul lui Dumnezeu a creat biserica, nu invers.

Principiul Sola Scriptura este direct și inseparabil legat de un alt principiu, Sola Gratia/Sola Fide. Când a citit Biblia fără filtrul tradiției, Martin Luther a descoperit în ea adevăratul caracter al lui Dumnezeu și adevărata Sa cale de mântuire. În Scriptură, protestanții au descoperit mesajul central pe care Dumnezeu dorea să îl comunice oamenilor în toiul marii lupte: Dumnezeul nostru este un Dumnezeu al iubirii și al neprihănirii, nu un tiran. Chiar și când ne-am răzvrătit împotriva Lui, El a murit în locul nostru. Ne-a dat darul neprihănirii Sale, ca să putem intra iarăși în împărăția Lui când acceptăm acest dar prin credință.

**Asaltul liberal**

Din nefericire, în câteva secole, protestantismul însuși avea să fie luat cu asalt de o altă strategie a diavolului de a distruge relația lui Dumnezeu cu omenirea. Protestanții liberali nu le-au interzis oamenilor să citească singuri Scriptura. În schimb, acești gânditori au reinterpretat însăși definiția și natura Scripturii. Pentru ei, Biblia nu mai era revelația divină specială, ci un simplu produs al unei minți, culturi și moralități umane aflate în evoluție. Așadar, Scriptura nu ar fi Cuvântul lui Dumnezeu pentru omenire, ci simple cuvinte, închipuiri sau speculații ale oamenilor cu privire la Dumnezeu, provenite din mediul natural sau istoric al acestora. De aceea, potrivit protestantismului liberal, o citire directă, naturală, literală și evlavioasă a Scripturii în calitate de Cuvânt al lui Dumnezeu este pur și simplu greșită. În schimb, trebuie să citim Scriptura în același mod și cu aceleași metodologii necesare când citim literatură, istorie, cultură sau filozofie.

În consecință, în locul metodei protestante tradiționale istorico-gramaticale de citire a Scripturii, adepții teologiei protestante liberale au impus metoda istorico-critică de interpretare biblică. Principiul protestant Sola Scriptura s-a prăbușit pentru că, în acest sistem de gândire, Scriptura nu mai era singura sursă îndreptățită a revelației speciale a lui Dumnezeu. În schimb, Biblia a devenit doar unul dintre multele documente istorice sau monumentale produse de omenire. Mai mult, principiul Sola Gratia/Sola Fide s-a prăbușit și el, pentru că atât Scriptura, cât și modalitatea de salvare au devenit produse ale geniului uman și ale eforturilor morale și religioase. În plus, contrar Scripturii (Faptele 4:12), Hristos nu ar fi decât unul dintre multele mijloace de salvare. În mod tragic, această perspectivă asupra Scripturii și această metodă de interpretare biblică au devenit predominante în confesiunile creștine.

Ca biserică a rămășiței lui Dumnezeu de la sfârșitul timpului, adventiștilor de ziua a șaptea li s-a încredințat de către Dumnezeu misiunea de a proclama, din nou, principiile biblice fundamentale Sola Scriptura și Sola Gratia/Sola Fide.

### IV. Aplicație

1. Gândește-te la cele cinci principii sola ale reformatorilor protestanți. Ce relevanță au ele pentru viața ta? Ce relevanță au pentru religiile și cultura din jurul tău?

2. Cum sunt percepute Sfintele Scripturi în comunitatea și/sau cultura ta?

3. Care este contribuția ta personală la promovarea Scripturii în comunitatea ta locală ca parte a marii lupte? Cum poți fi un Wycliffe, Tyndale sau Luther în contextul tău religios-spiritual?

