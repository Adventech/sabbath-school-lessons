---
title:  Material Pentru Instructori
date:  19/04/2024
---

### I. Privire generală

În această săptămână vedem cum biserica apostolică și postapostolică intră în marea luptă dintre Dumnezeu și Satana. Născută din Isus, biserica s-a alăturat marii lupte de partea Lui. Cu toate acestea, biserica avea să se confrunte cu aceleași ispite ca Adam și Eva: să se îndoiască de Cuvântul Domnului Isus și să dorească un compromis între poruncile Sale clare și doctrinele înșelătoare ale lui Satana.

De notat faptul că în marea luptă sunt implicate două părți inegale și ireconciliabile. Sunt inegale prin prisma a cine este Dumnezeu și cine este diavolul. În timp ce Dumnezeu este Cel Veșnic, Creatorul și Împăratul iubitor și drept al universului, diavolul și răul au un început și prin urmare vor avea și un sfârșit. Diavolul, păcatul și răul sunt abateri temporare, care, deși Îl afectează pe Dumnezeu și întregul univers, vor fi exterminate de Dumnezeul nostru atotputernic, atotiubitor și întru totul drept. În consecință, pur și simplu nu poate exista compromis între cele două părți implicate în marea luptă, Dumnezeu și Satana.

Biblia descrie marea luptă în termenii unui conflict între două forțe radical opuse, cum ar fi lumină versus întuneric sau adevăr versus minciună. Într-adevăr, tabăra răului cere cu insistență un compromis cu adevărul, pentru că un astfel de compromis reprezintă singura șansă de supraviețuire a răului. Tabăra răului caută să își asigure cu orice preț supraviețuirea, pentru a putea distruge ceea ce este bun sau de la Dumnezeu. De aceea, diavolul acționează neîncetat să ademenească biserica să facă compromisuri. Din nefericire, biserica a cedat și a făcut compromisuri, la fel ca primii părinți ai omenirii. Efectele acestor compromisuri se văd și se simt până în zilele noastre. Dumnezeu însă, care este Sursa adevărului și luminii, nu va face niciun compromis. Încrederea în Dumnezeu și fidelitatea față de adevăr, așa cum au fost manifestate în Isus prin Scriptură, vor păzi biserica de compromisuri și ne vor împiedica să cădem pradă diavolului.

### II. Temele studiului

1. Pentru descrierea marii lupte, Biblia folosește termeni diametral opuși, precum lumină și întuneric, pentru a sublinia faptul că Dumnezeu și poporul Lui nu pot compromite în niciun fel adevărul cu rătăciri și minciuni.

2. Din primele zile ale misiunii Domnului Isus și ale lucrării ulterioare a apostolilor Săi, diavolul a exercitat o presiune neobosită asupra bisericii pentru a o face să alunece în eroare sau cel puțin pentru ca aceasta să compromită adevărul lui Dumnezeu.

3. Compromiterea adevărului echivalează însă cu trădarea lui Dumnezeu și cu distrugerea adevărului însuși. În ultimă instanță, un astfel de compromis înseamnă a fi de partea lui Satana.

4. Singura modalitate prin care biserica poate ieși biruitoare din marea luptă este să rămână fidelă revelației divine din Isus Hristos și din Cuvântul sfânt al lui Dumnezeu.

### III. Comentariu

**Compromisul**

În diferite contexte sociale, compromisul este considerat de unii acceptabil și în multe situații chiar de dorit. În general, cuvântul „compromis” se referă la ajungerea la un acord, la convenirea, prin concesii reciproce, asupra unei căi de mijloc între pozițiile a două sau mai multe părți. Cheia unui astfel de acord stă în concesie: fiecare parte trebuie să renunțe la ceva pentru ca ambele părți sau toate părțile să poată continua să coexiste. În unele cazuri, fiecare parte face concesii pentru că niciuna nu are puterea de a o convinge, învinge și controla prin forță pe cealaltă. În alte cazuri, părțile ajung la un compromis pur și simplu pentru că vor să trăiască împreună în pace ca vecini sau ca familie, în iubire sau respect reciproc.

Dată fiind perspectiva de mai sus, compromisul are cu siguranță o conotație pozitivă, părând o soluție la conflict și o oportunitate de a coexista în pace. Aceste tipuri de compromis sunt normale în viața noastră de zi cu zi și implică negocierea sau toleranța. Cu toate acestea, în general, compromisul este perceput ca un fenomen negativ, care implică pierderea unei valori, a unui principiu, a unui adevăr sau a unei calități esențiale. Un lot de medicamente sau un sistem imunitar compomis, o identitate națională, o educație, o moralitate, o reputație, o recoltă sau o poziție militară compromisă sunt toate compromisuri indezirabile și inacceptabile, deoarece amenință chiar modul nostru de viață sau de existență.

Cum rămâne cu Dumnezeu? Chiar nu putea să facă un compromis cu îngerii răzvrătiți sau cu oamenii căzuți ca să evite războiul în cer și să-i lase pe toți să conviețuiască în pace? Nu putea, măcar, să tolereze tabăra adversă? Dacă tabăra adversă dorea independență sau autonomie, nu putea Dumnezeu să îi îndeplinească această doleanță? Nu putea pur și simplu să le ofere rebelilor o regiune undeva într-un colț al universului, unde să trăiască de capul lor, în loc să fie exterminați? Răspunsul este unul complex. Câteva idei ar putea ajuta la elucidare.

**Niciun compromis din partea lui Dumnezeu**

1. Există o diferență calitativă între negocierile noastre zilnice și compromisul pe care Lucifer dorea să îl obțină. Dumnezeu ne-a creat cu toată libertatea necesară pentru a ne exprima, a interacționa și a negocia cu alții, în iubire și neprihănire. Există totuși anumite limitări fizice și morale care nu pot fi compromise, pentru că aceste limite constituie însăși baza existenței noastre. Această bază este alcătuită din adevăruri precum faptul că Dumnezeu este Creatorul nostru, Susținătorul nostru, Dătătorul legii (și, în această calitate, ne descoperă cum ar trebui să ne trăim viața pentru a fi fericiți) și Împăratul nostru. Dumnezeu este Sursa vieții noastre. Pur și simplu nu putem exista fără El. Lucifer a dorit să schimbe exact această bază. El a pus la îndoială caracterul, statutul și autoritatea lui Dumnezeu și a pretins că oamenii sunt dumnezei (Geneza 3:4), care există prin forțe proprii și sunt capabili să creeze propriile definiții și propriile standarde de viață și fericire.

2. În strânsă legătură cu ideea de mai sus, este natura păcatului. Păcatul nu înseamnă doar a avea o opinie diferită. Păcatul este revolta conștientă și deliberată față de Dumnezeu și respingerea pretenției Acestuia că este singurul Creator, Susținător, Dătător al legii și Împărat. Păcatul nu poate tolera existența unui astfel de Dumnezeu. Impulsul fundamental al păcatului este de a-L îndepărta pe Dumnezeu de pe tronul Său și de a se instala pe sine ca împărat. Diavolul însă oferă un compromis. El ar fi dispus să renunțe la îndemnul său de a respinge în totalitate existența lui Dumnezeu atâta vreme cât și el, Lucifer, ar fi recunoscut ca dumnezeu. Dumnezeu, pe de altă parte, nu lasă loc pentru un astfel de compromis sau negociere cu păcatul. La ce anume ar putea El să renunțe? Să spună că nu este Creatorul? Să spună că nu este Susținătorul? Să spună că nu El este Sursa vieții și standardul pentru fericire și moralitate? Să spună că îngerii și oamenii pot trăi fără El? Toate acestea ar fi o minciună. Dacă pentru diavol compromisul ar însemna o victorie, pentru Dumnezeu ar însemna capitulare.

3. Situația descrisă mai sus nu vizează doar adevărul și onoarea, ci constituie o adevărată situație de viață și de moarte. Să ne imaginăm pentru o clipă că suntem Adam și Eva! Ne aflăm într-un cadru în care Satana și Dumnezeu ne explică pozițiile lor înainte de căderea în păcat. Satana pretinde că Dumnezeu ne minte, că suntem autonomi, că suntem dumnezei, că suntem nemuritori. Mai mult, afirmă că putem respinge pretențiile lui Dumnezeu și că nu vom muri (Geneza 3:4), pentru că avem în noi viața originală și nederivată. Și mai mult, Satana Îl acuză pe Dumnezeu că Se folosește de pretextul că El este sursa și standardul vieții pentru a ne controla pe toți; această pretenție divină înseamnă, pentru Satana, dictatură, autocrație, abuz, înșelăciune și nedreptate. Conform lui Satana, faptul că Dumnezeu nu dorește să ajungă la un compromis cu el îi confirmă lui acuzațiile. De aceea, Satana ne cheamă să ne eliberăm de „minciunile” și „abuzurile” lui Dumnezeu și să experimentăm un nou nivel de conștiință și autonomie, în care să ne descoperim și să ne bucurăm de potențialul nostru divin infinit și etern. Nu sunt însă acestea doar acuzații și speculații? Nu riscăm oare să murim, sau să ne încetăm existența, dacă ne deconectăm de la Dumnezeu? Merită să încercăm lucrul acesta doar pentru a demonstra empiric o teorie? Lucifer a crezut cu siguranță că merita să își asume acest risc.

Dumnezeu, pe de altă parte, ne spune că El este singurul Creator și Susținător și, prin urmare, nu putem exista fără El. El ne spune că, dacă nu ne încredem în El, dacă Îl respingem pe El și afirmațiile Sale, ne vom deconecta de la El, Sursa vieții, și vom muri, ne vom înceta existența. Dumnezeu ne explică faptul că această consecință nu este doar o simplă speculație, ci un fapt, pentru că El este Creatorul nostru. Noi nu ne-am creat singuri și nu suntem veșnici. Chiar și doar acest fapt, bazat pe cuvântul Lui, ar trebui să fie suficient ca noi să credem în El. Totuși, Dumnezeu scoate în evidență faptul că afirmațiile Sale sunt susținute și de viața noastră trecută și prezentă: adică, atâta timp cât am crezut în El și am trăit cu El, toată lumea era fericită. Întregul univers a funcționat fără probleme și n-a murit nimeni. Dumnezeu ne explică în continuare că El nu poate face compromisuri, nu numai pentru că are dreptate, ci și pentru că, dacă renunță la tronul Său, noi toți și întregul univers vom înceta să mai existăm, deoarece El este unicul care asigură sau susține viața și existența. De aceea, Dumnezeu ne cheamă să avem încredere în El și să trăim fericiți împreună cu El pentru totdeauna. Dacă ai fi fost martorul unei astfel de dezbateri, pe cine ai fi crezut?

4. Din nefericire pentru omenire, primii noștri părinți au acceptat speculația lui Lucifer. A meritat riscul? Nu! Alegerea primilor noștri părinți s-a transformat într-o tragedie pentru ei și pentru întreaga umanitate. 

Mai mult, această concluzie nu este o simplă speculație, ci se bazează pe dovezi istorice și empirice. În loc să se simtă ca niște divinități și să trăiască pentru totdeauna după ce au nesocotit legea lui Dumnezeu, oamenii s-au simțit goi pe dinăuntru și pe dinafară, plini de rușine, cu inima și relațiile frânte (Geneza 3:7,8). Mai mult, familia umană a început să sufere și să moară. Cu toate acestea, Lucifer nu și-a încetat speculațiile la adresa guvernării lui Dumnezeu; a propus și mai multe compromisuri. A susținut că, pentru că Adam și Eva nu au murit imediat după ce au fost neascultători de legea lui Dumnezeu, așa-zisa lui teorie era corectă. Suntem nemuritori – pretindea el acum –, pentru că avem un suflet nemuritor, care, după moarte, intră într-o sferă spirituală, eterică. În mod tragic, majoritatea oamenilor au căzut în capcană și au crezut această minciună. Mai mult, Lucifer a început acum să facă apel la Dumnezeu și la omenire să accepte realitatea existenței păcatului și a morții ca noua normalitate. În numeroasele religii nebiblice care au prevalat de-a lungul istoriei omenirii, Satana a propus redefinirea și reinterpretarea suferinței și a morții pentru a distrage atenția de la prezența lor universală, o realitate care subminează în mod constant declarațiile sale mincinoase.

5. Dumnezeu a rămas fidel spuselor Sale. El a explicat că Adam și Eva au rămas în viață după ce L-au respins, nu pentru că Satana a avut dreptate când a pretins că suntem nemuritori și nici pentru că Dumnezeu a făcut un compromis, ci pentru că Dumnezeu, în dragostea Lui eternă pentru omenire, a avut un plan de salvare, care a intrat în vigoare de îndată ce oamenii au căzut în păcat. Potrivit acestui plan, Dumnezeu, departe de a face compromisuri, ne-a oferit o nouă șansă de a alege să fim salvați, să trăim și să rămânem alături de El. Dar această nouă oportunitate și șansă de salvare nu erau rezultatul unui compromis. Să nu confundăm compromisul cu răbdarea, iubirea și harul lui Dumnezeu! Mântuirea și noua șansă la viață izvorăsc din sacrificiul lui Dumnezeu. Tocmai pentru că nu a făcut compromis – și nici nu putea să facă așa ceva –, El a făcut sacrificii. Dar nu ne-a sacrificat pe noi. Ci Și-a sacrificat propria viață. Dacă ar fi fost posibil compromisul, El nu ar fi trebuit să moară în locul nostru. Dar, pentru că nu a făcut compromis, a ales să moară în locul nostru pentru a-Și susține adevărul, pentru a-Și manifesta iubirea și neprihănirea și pentru a ne scuti de vina și de puterea păcatului. Mai mult, El nu a făcut compromis, pentru că știa consecințele compromisului: suferința, nefericirea și moartea întregii omenirii și a universului.

Din aceleași motive, adevăratul popor al lui Dumnezeu nu face compromisuri. Într-adevăr, creștinismul tradițional a compromis revelația adevărului divin din Scriptură. Dar Dumnezeu a depus eforturi pentru restaurarea adevărului Său, ca să salveze cât mai mulți oameni cu putință. De aceea, biserica credincioasă a rămășiței Sale colaborează bucuroasă cu El pentru a contribui la răspândirea adevărului Său prin reflectarea luminii Sale.

### IV. Aplicație

1. La ce criteriu sau criterii apelează cultura noastră pentru a determina care este adevărul? Care sunt sursele de adevăr din societatea, religia sau cultura noastră?

2. Cum ne putem împărtăși înțelegerea adventistă cu privire la Scripturi drept cea mai de încredere sursă de adevăr? Cum ne ajută această înțelegere a Scripturii să ne dezvoltăm o perspectivă corectă asupra lumii și căii spre mântuire?

3. Să ne cercetăm viața! Există domenii în viața ta care sunt rezultatul compromiterii adevărului lui Dumnezeu? Dacă da, care sunt acestea? Ce poți face pentru a rectifica această situație?
