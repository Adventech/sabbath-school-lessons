---
title:  Studiu suplimentar
date:   17/05/2024
---

Analizează diagrama de mai jos cu privire la profeția celor 70 de săptămâni și a celor 2.300 de zile. Profețiile încep în anul 457 î.H. și prezic evenimentele legate de „Unsul (Mesia)”, pe care se bazează profeția celor 70 de săptămâni. Pornind de la această bază solidă, profeția celor 2.300 de zile se încheie în anul 1844.

![Chart](chart.png)

457 î.H. Începutul concomitent al celor 70 de săptămâni (490 de ani) şi al celor 2.300 de zile (ani), odată cu decretul lui Artaxerxe I (vezi 9:25; Ezra 7:11-26).

27 d.H. Sfârşitul perioadei de 69 de săptămâni (483 de ani) care, conform profeţiei, trebuia să treacă până la venirea Unsului, a Cârmuitorului (Daniel 9:25); totodată, începutul ultimei săptămâni. S-a împlinit în al 15-lea an al domniei lui Tiberius Caesar, an în care Isus a fost botezat şi Şi-a început lucrarea (Luca 3:1,21).

31 d.H. Mijlocul ultimei săptămâni (Daniel 9:27) din cele 70 de săptămâni (490 de ani). După 3 ani și jumătate de activitate mesianică, Mesia este crucificat, confirmând legământul Său pentru „mulţi” (evrei şi neevrei). 

34 d.H. Încheierea celor 70 de săptămâni (490 de ani), prin decizia Marelui Sinedriu de a stârpi „secta” creştină. Martiriul diaconului Ștefan marchează începutul persecuţiei iudaice împotriva creştinilor şi al evanghelizării celorlalte popoare (vezi Faptele apostolilor 8:1).

1844 d.H. Sfârşitul celor 2.300 de zile (ani), care marchează începutul lucrării de curățire a sanctuarului ceresc și, implicit, al judecății lui Dumnezeu, care are loc în cer. În același timp, venirea judecății este anunțată întregii lumi (vezi 8:14; 1 Petru 4:17-18; Apocalipsa 14:6-7).

„Asemenea primilor ucenici, William Miller şi colaboratorii lui n-au înţeles pe deplin importanţa mesajului transmis. Erori care fuseseră înrădăcinate de mult timp în biserică i-au împiedicat să ajungă la o interpretare corectă a unui punct important din profeţie. De aceea, deşi au vestit solia pe care Dumnezeu le-o încredinţase, din cauza interpretării greşite a profeţiei ei au suferit o dezamăgire. […] Totuşi Dumnezeu Şi-a împlinit beneficul plan prin faptul că a permis ca avertizarea cu privire la judecată să fie prezentată exact aşa cum trebuia. Ziua cea mare era aproape şi, în providenţa Sa, oamenii au fost puşi la proba timpului limitat pe care îl mai aveau la dispoziţie, pentru a li se demonstra ce era în inima lor” (Tragedia veacurilor, p. 351-352, 253).

**Studiu zilnic:** Ezechiel 41 – 47; Ellen G. White, Divina vindecare, capitolul „Alegerea și pregătirea căminului”.

`1. Câte uși aveau Templul și Locul Preasfânt?`
`2. Ce deosebire trebuiau preoții să învețe pe poporul Domnului?`
`3. În ce zi se deschidea poarta curții dinăuntru, dinspre răsărit?`
`4. Ce se va întâmpla cu apele mării în care se revărsa râul ieșit din Sfântul Locaș?`
`5. Care este cea mai bună moștenire pe care o putem da copiilor noștri?`