---
title:  Material Pentru Instructori
date:  17/05/2024
---

### I. Privire generală

Un punct crucial în marea luptă a fost venirea lui Mesia. În perioada profetică de 70 de săptămâni, diavolul a luptat să distrugă credința lui Israel în prima venire a lui Mesia ca împlinire a făgăduințelor, profețiilor și simbolurilor Vechiului Testament. În același mod, la sfârșitul perioadei profetice de 2.300 de ani, forțele răului au încercat să ascundă împlinirea profeției despre judecata preadventă din sanctuarul ceresc și să împiedice proclamarea celei de-a doua veniri a lui Mesia.

La sfârșitul perioadei profetice de 70 de săptămâni existau oameni credincioși lui Dumnezeu, precum Simeon, care aștepta „mângâierea lui Israel” (Luca 2:25), sau Ana și alții care „așteptau mântuirea Ierusalimului” (Luca 2:38). Acești câțiva credincioși au văzut în Isus împlinirea făgăduinței referitoare la prima venire a lui Mesia. Tot la fel, la sfârșitul celor 2.300 de ani, au existat oameni credincioși, precum William Miller, al cărui mesaj privitor la „adevărul prezent” s-a concentrat pe speranța venirii în curând a lui Mesia. William Miller nu a descoperit acest mesaj printr-o metodă filozofică, ci printr-o citire literală a Scripturii. Aceasta ilustrează, încă o dată, caracterul esențial al Scripturii în marea luptă.

### II. Temele studiului

1. Deși în profețiile biblice nu se menționează data exactă și anul celei de-a doua veniri a lui Hristos, profeția de 70 de săptămâni și cea de 2.300 de zile, care sunt legate atât de prima, cât și de a doua venire a lui Hristos, s-au împlinit cu precizie. Împlinirea lor exactă ne asigură că a doua venire a Domnului Hristos este certă și iminentă.

2. Adventiștii au fost chemați de Dumnezeu să proclame lumii împlinirea celei mai îndelungate profeții din Biblie. Totodată, Dumnezeu i-a ales să adreseze lumii apelul de a cultiva speranța în a doua venire a lui Isus pentru a pune capăt marii lupte pentru totdeauna.

### III. Comentariu

**Speranță în premilenarism**

Speranța și optimismul pluteau în aerul american al secolului al XIX-lea, Statele Unite fiind noua națiune născută în urma unicei Revoluții Americane. Secolul adusese cu el invenții și schimbări sociale, economice, politice și tehnologice, promițând zorii unei noi lumi. Spiritul veacului îi influențase pe creștinii protestanți evanghelici din această țară, până când a pătruns în religia și în bisericile lor. Rezultatul a fost un creștinism postmilenar, cu o fervoare escatologică marcată de speranță și de optimism. Dar ce este postmilenarismul?

Cuvântul „milenarism” provine din cuvântul „mileniu” și face referire la cei 1.000 de ani ai domniei lui Hristos împreună cu sfinții, așa cum apare în Apocalipsa 20:1-6. Deși majoritatea creștinilor acceptă această învățătură biblică despre mileniu, nu toți sunt în acord în ce privește raportarea mileniului la a doua venire și la judecata de apoi.

Primii teologi postapostolici – părinții apostolici – au adoptat premilenarismul, convingerea că Domnul Hristos avea să Se întoarcă pe pământ înainte de mileniu și să pună în aplicare judecata finală. (Adventiștii, desigur, înțeleg că mileniul va fi în cer.) Dar, nu după multă vreme, părinții bisericești care au urmat, precum Origen din Alexandria (185-253/254) și Augustin de Hipona (354-430), au inclus filozofia greacă în teologia creștină și au aplicat metoda alegorică citirii și interpretării Bibliei. În consecință, au respins premilenarismul, catalogându- l drept o citire naivă și superficială a cărții Apocalipsa, și au propus în schimb o nouă teorie cu privire la mileniu, care a fost numită ulterior amilenarism.

Potrivit acestei teorii, mileniul trebuie să fie înțeles alegoric sau spiritual. La fel ca în filozofia greacă, ce susținea că timpul nu are nicio relevanță în spiritualitate sau în sfera eterică a existenței, acești părinți bisericești au ajuns la concluzia că mileniul face referire la perioada bisericească dintre prima și a doua venire a lui Isus. De aceea, mileniul nu ar fi trecut sau viitor, ci ar reprezenta întreaga eră creștină. În această perioadă, Hristos ar stăpâni spiritual împreună cu sufletele sfinților din cer și cu biserica de pe pământ. Biserica ar fi împărăția lui Dumnezeu pe această planetă. Hristos va acționa ca să Își extindă biserica până la marginile pământului, diminuând astfel puterea diavolului. Cu toate acestea, înainte de a doua venire, Satana va corupe biserica, ducând la apariția antihristului. În acest moment, Hristos Se va întoarce, salvând biserica de antihrist și executând judecata finală, instaurând astfel o nouă ordine a lucrurilor. Această poziție a fost adoptată de Biserica Romano-Catolică, de Bisericile Ortodoxe și de unele confesiuni protestante, precum Biserica Luterană, Anglicană și Prezbiteriană.

**Postmilenarismul**

Postmilenarismul a fost o adaptare a amilenarismului de către bisericile protestante din secolul al XIX-lea, care l-au aplicat la situația lor contemporană. La fel ca amilenariștii, postmilenariștii credeau că Hristos avea să vină la sfârșitul mileniului. Cu toate acestea, spre deosebire de amilenariști, majoritatea postmilenariștilor credeau că mileniul reprezenta 1.000 de ani propriu-ziși. Această perioadă nu ar reprezenta întreaga eră creștină, ci numai ultimii 1.000 de ani de dinainte de revenirea lui Hristos. În timpul acestor 1.000 de ani Hristos ar lucra prin Duhul Sfânt și prin biserică pentru a răspândi Evanghelia în întreaga lume ca să-Și întemeieze împărăția milenară. Pe măsură ce majoritatea populației de pe pământ ar accepta Evanghelia, puterea și controlul diavolului s-ar diminua, iar lumea ar intra treptat în epoca ei de aur, o perioadă de pace, neprihănire, dreptate, dragoste și prosperitate, care ar sluji ca o pregustare a venirii împărăției veșnice a lui Dumnezeu. Cât se poate de optimiști în ceea ce privește natura individului și a societății umane, postmilenariștii nu își închipuiau o perioadă în care biserica să fie coruptă sau în care antihristul să controleze și să asuprească biserica și lumea. Mileniul avea să fie urmat de a doua venire a lui Hristos, de învierea generală, de judecata finală și de împărăția divină veșnică.

Judecând după succesul Evangheliei în lumea din secolul al XVIII-lea, postmilenariștii din secolul al XIX-lea au ajuns la concluzia că mileniul era în continuare undeva în viitor, chiar într-un viitor foarte apropiat, unul care era chiar la ușă. Mai mult, de vreme ce împărăția milenară avea să fie inaugurată prin intermediul bisericii de către Hristos, protestanții și-au suflecat mânecile și au început să lucreze din greu să aducă mileniul și să îndeplinească acest obiectiv în timpul vieții lor. În aerul american se simțea aromă de schimbare și de progres. Un număr tot mai mare de societăți biblice au început să publice Biblii și literatură creștină. Misionari au fost trimiși în străinătate pentru a pregăti lumea să accepte Evanghelia și să intre în împărăția milenară. În paralel, un număr tot mai mare de invenții tehnologice au contribuit la creșterea calității vieții din America și din întreaga lume. Societățile pentru temperanță se concentrau pe îmbunătățirea sănătății oamenilor prin abstinență de la alcool. Remarcând absența marilor războaie, partidele politice și toate tipurile de mișcări sociale au făcut apel la schimbări sociale profunde, care să fie compatibile cu instaurarea împărăției milenare a lui Dumnezeu.

Nu toată lumea a adoptat însă entuziasmul postmilenarist al majorității. Ideile originale premilenariste ale apostolilor și ale părinților apostolici fuseseră readuse la viață de către reformatorii anabaptiști din secolul al XVI-lea, apoi menținute vii de câțiva evanghelici englezi până în secolul al XVIII-lea și, în cele din urmă, au început să se răspândească în America de Nord în prima jumătate a secolului al XIX-lea. În secolul al XIX-lea, cei mai mari susținători ai premilenarismului biblic au fost William Miller și, după Marea Dezamăgire, adventiștii de ziua a șaptea. La fel ca postmilenariștii, premilenariștii adventiști credeau că mileniul reprezenta 1.000 de ani propriu-ziși, că se situa în viitor și că avea să înceapă curând.

**Adventiștii de ziua a șaptea**

Spre deosebire însă de postmilenariști, premilenariștii adventiști de ziua a șaptea au înțeles din studiul lor biblic că situația poporului lui Dumnezeu avea să se înrăutățească înainte de Ziua Domnului (2 Petru 3:3-13), că Isus avea să vină înainte de mileniu (Apocalipsa 19:11-16) să Își salveze biserica persecutată, să Își învie poporul și să îi ia pe toți cu El în cer (1 Tesaloniceni 4:13-18). În cer, poporul lui Dumnezeu avea nu numai să domnească împreună cu Hristos (Apocalipsa 20:4,6), ci și să participe alături de Dumnezeu la judecarea celor răi (Apocalipsa 20:4; 1 Corinteni 6:2). În acea perioadă, despre diavol se spune că va fi „legat pentru o mie de ani” (Apocalipsa 20:2) pe pământ pentru că nu mai poate să „mai înșele neamurile” (Apocalipsa 20:3). Aceste „neamuri” îi reprezintă pe cei răi care nu vor fi înviați decât la sfârșitul celor 1.000 de ani (Apocalipsa 20:2,3,5). Odată încheiată judecata milenară, Isus Se va întoarce pe planeta Pământ împreună cu toți sfinții Săi. Îi va învia pe cei răi (Apocalipsa 20:5,7,13) și va administra judecata finală (Apocalipsa 20:11,12). Diavolul va încerca să îi înșele pe cei răi pentru ultima oară, incitându-i să lupte împotriva lui Dumnezeu și să ia împărăția Sa cu forța (Apocalipsa 20:7-9). Acest eveniment reprezintă punctul culminant al marii lupte; Domnul Hristos Își pune în aplicare judecata, iar cei nelegiuiți, diavolul și răul, precum și moartea însăși sunt toți aruncați în „iazul de foc” (Apocalipsa 20:9,10,14,15) și sunt nimiciți pentru totdeauna.

Miller și adventiștii de ziua a șaptea nu au împărtășit optimismul contemporanilor lor postmilenariști cu privire la natura umană și la strălucitul, utopicul și apropiatul viitor al omenirii. Dar această perspectivă nu se datora faptului că Miller și adventiștii ar fi fost antisociali, pesimiști sau negativiști din fire și prin urmare incapabili să se bucure de progresul și speranța omenirii. Ci Miller și adventiștii de ziua a șaptea au ajuns la o viziune premilenaristă în urma unui studiu literal și istoricogramatical temeinic al Bibliei. De aceea ei au respins atât amilenarismul, cât și postmilenarismul, pentru că aceste doctrine își aveau rădăcinile nu în Biblie, ci în presupozițiile filozofiei grecești antice sau ale studiilor socio-economico-politice contemporane. Postulatele amilenariștilor sau ale postmilenariștilor nu doar că nu se găsesc în Biblie, dar sunt contrare învățăturilor biblice, distorsionând astfel Evanghelia și generând speranțe false. Miller și adventiștii de ziua a șaptea doreau să aibă speranță, dar voiau o speranță construită pe temelia solidă a Cuvântului lui Dumnezeu.

În doar câteva decenii, cele două războaie mondiale și Războiul Rece din secolul al XX-lea au spulberat optimismul postmilenarist cu privire la natura umană și la instaurarea treptată de către omenire a împărăției divine milenare de pace și prosperitate. Majoritatea evanghelicilor s-au întors la premilenarism. Este adevărat, acest premilenarism a fost reformulat și denaturat, căzând în învățătura nebiblică a dispensaționalismului. Cu toate acestea, simplul fapt că evanghelicii s-au întors la premilenarism indică faptul că amilenarismul și postmilenarismul nu sunt doar nebiblice, ci și fac uz de o exegeză inadecvată și dezamăgitoare a evenimentelor din zilele finale. Premilenarismul biblic este singura bază a speranței. Ne învață că, deși omenirea nu se poate salva pe sine și nici lumea în care trăiește, Isus va reveni în cea mai dificilă perioadă din istorie. Înainte de mileniu, ne va feri de atacurile finale ale diavolului și ale armatelor sale și va aduce deznodământul în marea luptă.

### IV. Aplicație

 1. Cum aduce a doua venire a lui Isus Hristos speranță în contextul tău religios și/sau cultural? Cum le poți explica celor din jurul tău că revenirea lui Isus este singura speranță a omenirii?

2. Cât de relevantă este împlinirea profețiilor biblice temporale (cele legate de timp, cum ar fi cea referitoare la 2.300 de ani) în contextul tău religios sau cultural? Gândește-te și propune modalități prin care ai putea să o faci relevantă pentru oamenii din comunitatea ta.

3. William Miller a conceput un mod specific de a citi și de a înțelege Biblia. Care este modelul tău de citire și de interpretare a Scripturii? Schițează-ți modul personal de a înțelege Cuvântul lui Dumnezeu și împărtășește-l grupei de la Școala de Sabat. Descrie modul în care adevărul biblic a transformat nu numai viața ta, ci și viața familiei și a comunității tale.