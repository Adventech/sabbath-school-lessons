---
title:  Material Pentru Instructori
date:  05/04/2024
---

### I. Privire generală

Studiul din această săptămână introduce tema conflictului cosmic – sau a marii lupte – dintre Hristos și Satana. Ne vom începe studiul analizând atât originea răului, cât și soluția lui Dumnezeu la căderea omenirii în păcat. Câteva aspecte merită atenția noastră:

1. Marea luptă nu este veșnică; a început în cer când Lucifer – o ființă creată – a condus un grup de îngeri răzvrătiți să Îl conteste pe Dumnezeu – Creatorul veșnic și Împăratul tuturor ființelor. Putem așadar presupune că, dacă au avut un început, răul și diavolul vor avea și un sfârșit.

2. Conflictul cosmic arată o incompatibilitate radicală între bine și rău. Niciuna dintre părți nu poate coexista cu cealaltă și nici nu o poate tolera: fiecare dorește dispariția celeilalte. Când a luat ființă, fără a ține seama de natura veșnică a lui Dumnezeu, răul a contestat însăși ideea dreptului lui Dumnezeu de a exista și de a conduce. Mai mult, marea luptă elimină orice formă de dualism filozofic sau religios în care atât răul, cât și binele ar exista din veșnicie, ar fi egale și necesare. Perspectiva biblică asupra lumii exclude în mod clar ideea de necesitate a răului. Nu avem nevoie de rău pentru a cunoaște și a aprecia binele și nici pentru ca binele să se înmulțească.

3. Faptul că răul și marea luptă au apărut în cer naște în mintea agenților raționali și morali liberi ideea că acest conflict este în primul rând de natură spirituală și trebuie așadar să aibă o rezolvare spirituală. Chiar dacă a apărut fără nicio contribuție din partea lui Dumnezeu (de fapt, s-a ridicat împotriva lui Dumnezeu), răul nu poate fi eliminat fără Dumnezeu. Prin natura lui, răul distruge fatal ființele și universul. Așadar numai Dumnezeu și puterea Lui supranaturală, creatoare pot distruge răul complet și îi pot șterge consecințele catastrofale.

De aceea planul lui Dumnezeu de salvare nu constă în simpla identificare, recunoaștere, condamnare publică sau pedepsire a inițiatorilor răului. Astfel de măsuri nu sunt nici eficiente, nici suficiente pentru exterminarea răului din univers. În schimb, Dumnezeu rezolvă problema păcatului luând asupra Lui consecințele, prin Hristos. Prin puterea Lui creatoare, Dumnezeu Se implică în mod activ în distrugerea răului și în curățarea și refacerea universului.

### II. Temele studiului

1. Răul și conflictul cosmic au apărut într-un paradis desăvârșit. Apoi s-au răspândit pe pământ, prinzând rădăcini în inima și mintea agenților morali liberi, creați după chipul lui Dumnezeu.

2. Consecința supremă a răului și a păcatului este revolta față de Dumnezeu și împărăția Sa.

3. Singura cale de salvare și de încheiere a conflictului cosmic este jertfa de pe cruce, prin mijlocirea Domnului Hristos și puterea Lui creatoare și restauratoare.

### III. Comentariu

**Doctrina adventistă cu privire la marea luptă**

Adventiștii de ziua a șaptea au o perspectivă unică asupra originii păcatului și a soluționării acestuia. Spre deosebire de alți creștini, adventiștii nu au o convingere fundamentală dedicată doctrinei păcatului, ci includ în „doctrina marii lupte” înțelegerea lor cu privire la păcat. John M. Fowler remarcă pe bună dreptate că „nicio doctrină a păcatului nu poate fi completă fără a fi înțeleasă această temă a marii lupte dintre Hristos și Satana, dintre bine și rău. Miza ei este suveranitatea și caracterul lui Dumnezeu. Când Lucifer a stârnit revolta împotriva lui Dumnezeu în cer [...] și când aceasta a atins punctul culminant, Dumnezeu nu a avut de ales decât să alunge din cer oastea de îngeri căzuți” („Sin”, în Handbook of Seventh-day Adventist Theology, 2000, p. 241).

Deși sunt și alți creștini care cred în căderea lui Lucifer și a lui Adam și, într-o oarecare măsură, și în conflictul cosmic dintre Dumnezeu și Satana, adventiștii au articulat aceste concepte sub forma unei doctrine unice, cuprinsă în Credința Fundamentală numărul 8:

„Întreaga omenire este în prezent implicată în marea luptă dintre Hristos şi Satana cu privire la caracterul lui Dumnezeu, legea Sa şi suveranitatea Sa asupra universului. Acest conflict a început în cer, atunci când o fiinţă creată şi înzestrată cu libertatea de alegere a devenit, prin înălţare de sine, Satana, vrăjmaşul lui Dumnezeu, generând revolta unei părţi a îngerilor. El a introdus spiritul de revoltă în lumea aceasta atunci când i-a dus în păcat pe Adam şi pe Eva. Acest păcat al omului a avut ca rezultat deformarea chipului lui Dumnezeu în omenire, dezordine în lumea creată şi, în cele din urmă, nimicirea ei în timpul potopului global – după cum se relatează în Geneza 1 – 11. Privită de întregul univers, această lume a devenit arena conflictului universal, la finalul căruia Dumnezeul iubirii va fi dezvinovățit. Pentru a-Și ajuta poporul în această luptă, Domnul Hristos îi trimite pe Duhul Sfânt şi pe îngerii Săi credincioşi să-l îndrume, să-l ocrotească şi să-l susţină pe calea mântuirii” (Credința Fundamentală numărul 8, „Marea luptă”, vezi https:// adventist.ro/convingeri/convingeri-fundamentale/).

Doctrina biblică a căderii întregii omeniri în păcat este și ea prezentă, în Credința Fundamentală numărul 7, cu titlul „Natura omului”:

„Bărbatul şi femeia au fost făcuţi după chipul lui Dumnezeu, dotaţi cu individualitate, cu puterea şi cu libertatea de a gândi şi de a acţiona. Creat ca fiinţă liberă, fiecare om este o unitate indivizibilă formată din corp, minte şi spirit şi este dependent de Dumnezeu pentru viaţă, suflare şi toate celelalte. Când primii noştri părinţi nu L-au ascultat pe Dumnezeu, ei au negat dependenţa lor de El şi au căzut din înalta poziţie pe care o aveau. Chipul lui Dumnezeu în ei a fost deteriorat şi au ajuns supuşi morţii. Urmaşii lor le împărtăşesc această natură căzută şi consecinţele ei. Se nasc având slăbiciuni şi tendinţe spre rău. Dar Dumnezeu, prin Hristos, a împăcat lumea cu Sine şi, prin Duhul Său, reface în muritorii pocăiţi chipul Făcătorului lor. Creaţi pentru slava lui Dumnezeu, ei sunt chemaţi să-L iubească pe El, să se iubească unii pe alţii şi să aibă grijă de mediul înconjurător” (vezi https://adventist.ro/convingeri/convingeri- fundamentale/).

Alte două aspecte ale doctrinei adventiste cu privire la marea luptă merită atenția noastră: (1) cum a apărut tema marii lupte și (2) istoricitatea temei marii lupte.

**În primul rând,** tema marii lupte izvorăște din Scriptură și stă la baza interpretării biblice și a formulării doctrinei adventiste de ziua a șaptea. Comentând cu privire la interpretarea biblică, Ellen G. White notează: „Biblia se explică singură. Fiecare verset trebuie raportat la un alt verset. Cel care o studiază ar trebui să înveţe să o considere un întreg şi să vadă legătura dintre părţile ei. Ar trebui să ajungă să cunoască marea ei temă centrală, planul iniţial al lui Dumnezeu pentru lume, apariția marii lupte și lucrarea de răscumpărare. Ar trebui să înţeleagă natura celor două principii care se luptă pentru supremaţie şi să înveţe să le distingă acțiunea în consemnările istorice și profetice, până la marea lor împlinire. Ar trebui să vadă cum această luptă este întreţesută în toate fazele experienţei umane, cum omul însuşi manifestă, în fiecare împrejurare a vieţii, unul dintre cele două principii antagonice şi cum, fie că vrea, fie că nu, el hotărăşte chiar acum de care parte a luptei va fi găsit” (Educație, p. 190, subl.ad.).

Ca urmare a acestei abordări biblice asupra interpretării, tema marii lupte este întrețesută în toate celelalte doctrine biblice ale teologiei adventiste. Integrarea temei marii lupte în teologia adventistă începe cu doctrina despre Dumnezeu, cu însăși esența naturii Sale de Dumnezeu liber, iubitor, plin de har, neprihănit, drept și devotat. În întreaga Scriptură, tema marii lupte continuă să fie împletită cu următoarele doctrine:

a. creația ca expresie a iubirii, libertății și puterii lui Dumnezeu;

b. originea naturii umane, starea ei prezentă și soarta finală;

c. căderea omenirii din starea inițială de neprihănire și părtășie cu Dumnezeu;

d. acțiunile lui Dumnezeu de salvare, manifestate prin întruparea, slujirea, moartea, învierea, ridicarea la cer, lucrarea de mijlocire a Domnului Hristos în sanctuarul ceresc, precum și prin a doua Lui venire;

e. planul răscumpărător al lui Dumnezeu de îndreptățire și sfințire și perspectiva unei viitoare înnobilări a umanității;

f. faptul că Dumnezeu a avut în toate perioadele istorice un popor al Său, culminând cu chemarea unei rămășițe în zilele din urmă, pentru a proclama omenirii ultima invitație a harului Său;

g. judecățile divine, cea preadventă și cea milenară și executivă, vor culmina cu distrugerea răului și refacerea tuturor lucrurilor.

**În al doilea rând,** marea luptă este de natură istorică. Deoarece creștinismul tradițional a integrat supoziții și concepte filozofice grecești, precum natura imaterială, atemporală și aspațială a raiului, mulți creștini interpretează referirile biblice la conflictul cosmic și la căderea oamenilor în păcat drept alegorii sau mituri teologice. Dar interpretarea adventistă istorico-gramaticală a Bibliei conturează imaginea unui Dumnezeu implicat personal în istoria căderii omului în păcat și în istoria mântuirii. Dumnezeu, Lucifer, îngerii – atât cei răzvrătiți, cât și cei neprihăniți –, Adam și Eva și căderea lor în păcat, sunt toți personaje istorice reale și au luat parte la evenimente istorice reale. Isus a făcut referire la Satana ca la o persoană reală, care a trăit în realitate și pe care El o cunoștea de dinainte de începutul istoriei acestui pământ și care se află la originea răului și păcatului. Isus le-a explicat cândva fariseilor că nu erau nici copiii lui Avraam (Ioan 8:39,40), nici ai lui Dumnezeu (Ioan 8:41,42), ci îl aveau ca tată pe „diavolul”, care „de la început a fost ucigaș și nu stă în adevăr, pentru că în el nu este adevăr. Ori de câte ori spune o minciună vorbește din ale lui, căci este mincinos și tatăl minciunii” (Ioan 8:44).

Ioan Vizionarul se raportează și la diavol, și la conflictul cosmic inițiat de acesta ca la niște elemente istorice. Urmând exemplul lui Isus, Ioan îl prezintă pe diavol ca „șarpele cel vechi, numit diavolul și Satana, acela care înșală întreaga lume” (Apocalipsa 12:9), ca pe cel care se află la originea războiului, răului și înșelăciunii din cer și de pe pământ. Contextul imediat din Apocalipsa 12:7-9 sugerează că apostolul Ioan considera că diavolul a fost o entitate istorică, iar conflictul cosmic a fost un eveniment istoric: istoric precum Dumnezeu Însuși (Apocalipsa 12:5-6,10,17), istoric precum nașterea și înălțarea lui Isus (12:5), istoric precum existența bisericii și persecutarea acesteia (12:1,6,11,13-15) și istoric precum crucea lui Isus, prin al cărui sânge suntem salvați (12:11). Deși nu știm când a avut loc acest conflict cosmic în cer, credem că poate fi datat „înainte de crearea lui Adam și a Evei și că a fost în aceeași măsură de istoric precum a fost căderea omului în păcat la instigarea aceluiași Satana” (Handbook of Seventh-day Adventist Theology, p. 241, 242).


### IV. Aplicație

Discută cu membrii grupei următoarele întrebări:

1. Ce cred oamenii din cultura noastră despre aparenta existență a unui conflict între bine și rău, atât în lumea noastră, cât și în societate, în general? Cum înțeleg ei originea răului? Cred că răul se va sfârși vreodată? De ce da sau de ce nu? Poate cred că răul este aici pentru totdeauna sau că este necesar pentru a menține un oarecare echilibru în univers și în istorie. Dacă așa cred, să găsim o explicație de ce!

2. Cum afectează diferitele teorii despre originea conflictului dintre bine și rău înțelegerea pe care o au oamenii cu privire la moralitate și responsabilitatea umană? Să luăm, de exemplu, teoria evoluției. Ce impact are această teorie asupra înțelegerii noastre cu privire la originea răului și, în consecință, asupra înțelegerii noastre cu privire la moralitate?

3. Haideți să găsim moduri în care le putem descrie și explica oamenilor doctrina adventistă privitoare la originea răului, la marea luptă și la speranța biblică! Cum le putem împărtăși aceste adevăruri biblice vecinilor, prietenilor și colegilor care au altă confesiune creștină sau altă religie, altă filozofie de viață sau altă viziune asupra lumii?