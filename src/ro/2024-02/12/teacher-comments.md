---
title:  Material Pentru Instructori
date:  21/06/2024
---

### I. Privire generală

Poporul lui Dumnezeu, angajat în conflictul final dintre Hristos și Satana, nu este lăsat în întuneric cu privire la evenimentele finale, nici nu este abandonat de Dumnezeu în timpul desfășurării acestora. Asemenea unui general de încredere care își încurajează trupele pentru bătălia decisivă, Dumnezeu ne pregătește de luptă oferindu-ne Cuvântul Său profetic pentru a ne inspira, orienta și întări. În această săptămână ne concentrăm asupra câtorva elemente-cheie ale pregătirii poporului lui Dumnezeu pentru vremea sfârșitului.

1. Înainte de toate, ni se reamintește că Biblia, Cuvântul lui Dumnezeu, este singurul nostru ghid de încredere, este sursa întregului adevăr și a întregii puteri. Vom fi în siguranță numai atâta vreme cât rămânem fideli Cuvântului Său. Prin urmare, trebuie să adoptăm sfatul și înțelepciunea biblică, indiferent de realitățile din arena evenimentelor mondiale, care par să o contrazică.

2. Păzirea Sabatului este semnul angajamentului și loialității noastre față de Creatorul și Mântuitorul nostru.

3. Nu suntem și nu vom fi niciodată singuri în marea luptă și în îndeplinirea misiunii lui Dumnezeu de proclamare a Evangheliei Sale veșnice, ci Duhul Sfânt Însuși va da poporului lui Dumnezeu o putere specială de a da mărturie în zilele sfârșitului cu privire la puterea Evangheliei și la apelul lui Dumnezeu adresat tuturor oamenilor de a se întoarce la El, părăsindu- l pe diavol și rândurile sale. Aceste evenimente sunt cunoscute sub numele de ploaia târzie (întărirea și dotarea de către Dumnezeu a poporului Său) și marea strigare (care constituie proclamarea publică finală a Evangheliei).

### II. Temele studiului

1. Acceptarea iubirii și mântuirii lui Dumnezeu prin Isus Hristos va naște în noi o iubire statornică față de El și o hotărâre de a-I fi credincioși Lui, Cuvântului Său și Sabatului Său.

2. Duhul Sfânt ne va da putere, prin revărsarea ploii târzii. Această revărsare ne va face capabili să transmitem „marea strigare” – adică ultima chemare adresată oamenilor de a se pocăi și de a fi mântuiți.

### III. Comentariu

**Să fim încrezători! Dumnezeu va avea ultimul cuvânt**

Ivan s-a născut și a crescut într-o familie credincioasă adventistă de ziua a șaptea din Uniunea Sovietică. Deși familia lui era săracă și cu toții erau nevoiți să lucreze din greu, a avut parte de o copilărie și de o tinerețe fericită și lipsită de griji. La 18 ani, Ivan a fost recrutat în armata sovietică. Împreună cu alți recruți, a urcat într-un tren și, șapte zile mai târziu, se găsea la 3.000 de kilometri distanță de casă. Astfel a început stagiul său militar de doi ani. Pe lângă faptul că se simțea singur și îi era dor de casă, Ivan știa că cea mai mare provocare îi stătea încă înainte. Chiar dinainte de a fi recrutat, hotărâse în inima lui să Îi rămână loial lui Dumnezeu și să păzească Sabatul, indiferent de ceea ce avea să i se întâmple. În primele Sabaturi le-a explicat superiorilor săi direcți că nu putea lucra în Sabat din cauza convingerilor religioase. Superiorii l-au tolerat în primele câteva sâmbete, gândindu-se că avea să renunțe curând la obiceiurile lui ciudate, „provinciale” și „primitive”.

Nu după multă vreme însă, superiorii lui Ivan au realizat că tânărul era serios și au luat măsuri disciplinare și „educaționale” ferme. Într-o vineri după-amiază, după o zi de muncă epuizantă, i-au spus lui Ivan că nu merita să doarmă într-un pat confortabil la sfârșit de săptămână, dacă refuza să lucreze sâmbăta. Așa că l-au informat că avea să petreacă sfârșitul de săptămână în centrul temporar de detenție. Când au ajuns la clădirea carcerei, Ivan și superiorii lui au descoperit că aceasta era închisă, iar gardianul plecase. Așteptând întoarcerea gardianului, superiorii discutau în timp ce Ivan privea apusul deasupra frumosului lac Balhaș. În tăcere, Ivan căuta siguranță și sprijin la Dumnezeu. Dintr-odată, un sergent care trecea pe acolo s-a oprit și i-a întrebat pe superiorii lui Ivan pe cine aduseseră la carceră.

— Pe un păzitor al Sabatului, au răspuns ei. Vrem să îl reeducăm ca să execute ordinele și să lucreze sâmbăta.

— Niciodată! a exclamat sergentul. Îi cunosc pe ăștia. Mai degrabă ar muri decât să lucreze sâmbăta.

Superiorii și-au dat seama că făcuseră o greșeală lăsându-l pe sergent să vorbească în prezența lui Ivan. Dar era prea târziu. Ivan a primit doza de încurajare de care avea atâta nevoie. A sosit și gardianul și, tocmai când Sabatul începea, l-a dus pe Ivan la celulă: o încăpere de 2 × 3 metri, în care se înghesuiau peste 10 soldați, majoritatea fumători.

Ușa grea de metal s-a închis, iar Ivan a ocupat singurul loc disponibil, aproape de intrare, pregătit să stea în picioare sau în șezut pentru tot restul sfârșitului de săptămână. Tânărul soldat al lui Hristos era hotărât să rămână credincios Sabatului lui Dumnezeu. Minutele s-au făcut ore și, pe la miezul nopții, Ivan a început să își imagineze cum frații din orașul lui natal mergeau fericiți la biserică să se închine lui Dumnezeu în timpul serviciului divin de seară, pe când el trebuia să mai rămână încă trei zile închis într-o celulă plină de fum de țigară.

Dintr-odată, Ivan și-a amintit ultima predică pe care o auzise în biserica sa înainte să plece în armată. Era despre Ilie pe muntele Carmel și despre cum acesta s-a rugat de șapte ori pentru ploaie. Dacă mă rog și eu de șapte ori? s-a gândit Ivan. Deși i se părea aproape o îndrăzneală din partea lui, Ivan s-a hotărât să încerce. A rostit în inima lui prima rugăciune simplă. Nu s-a întâmplat nimic. A urmat a doua rugăciune. Tot niciun „nor”. A treia rugăciune. Apoi a patra. A cincea. Și a șasea. În cele din urmă a rostit în sinea lui a șaptea rugăciune. Când a terminat, celula era cufundată în liniștea totală de la miezul nopții. Liniștea nu a schimbat cu nimic hotărârea sau credința lui Ivan. Era gata să Îi fie loial lui Dumnezeu chiar dacă Dumnezeu nu avea să răspundă în niciun mod evident celor șapte rugăciuni ale lui. Măcar am încercat, nu? și-a zis în sinea lui.

Dar, după numai un minut, liniștea a fost întreruptă de niște pași din afara celulei. Pașii au fost urmați de un zăngănit de chei, apoi de scârțâitul ușii în timp ce era deschisă. Gardianul și-a făcut apariția în prag și a cercetat celula cu lanterna. Când l-a zărit pe Ivan, i-a ordonat să iasă. Apoi l-a luat în biroul lui, a improvizat un pat simplu, dar confortabil și l-a invitat pe tânăr să doarmă. Ivan s-a prăbușit pe pat și a adormit instantaneu. Dimineața, Ivan s-a trezit în fața unei alte surprize: gardianul îi adusese micul-dejun. Ba, mai mult, i-a dat un pachet cu mâncare și l-a condus pe malul lacului, unde l-a lăsat liber să se bucure de Sabat în natură.

Ivan a petrecut următoarele câteva Sabaturi în același mod. Superiorii îl aduceau la carceră la sfârșit de săptămână. Gardianul îl elibera și îi dădea mâncare pentru restul zilelor de weekend. Apoi, luni dimineața, Ivan se întorcea la cazarmă. Lunile și anii care au urmat au fost plini de alte experiențe asemănătoare, cu intervenții divine miraculoase. După doi ani, Ivan s-a întors acasă ca tânăr matur, puternic și credincios lui Dumnezeu. Da, înfruntase colosul armatei sovietice, care căutase să îi distrugă credința. Da, superiorii îi spuseseră că nu era vrednic să doarmă pe saltele armatei, dar Dumnezeu a avut ultimul cuvânt. Dumnezeu Se îngrijește de credincioșii Lui care – la fel ca Daniel din Biblie și ca Ivan din Uniunea Sovietică – iau decizia de a-I rămâne loiali.

**Loialitatea creștină**

Loialitatea i-a fascinat dintotdeauna pe cercetătorii naturii și istoriei umane. Ca atitudine, loialitatea are la bază mai multe elemente. Unele dintre acestea sunt biologice sau predeterminate, precum familia sau locul nașterii. Deciziile personale reprezintă o altă bază a loialității. Aceste decizii pot viza lucruri precum: beneficii materiale (plăți, recompense), convingeri, viziune asupra lumii sau moralitate. Unii își întemeiază loialitatea pe datorie, alții – pe preferințe, iar alții – pe profit. Obiectul loialității are legătură cu aceste elemente. Oamenii manifestă devotament față de familie, față de popor, religie, ideologii, filozofii, natură și afaceri, ca să dăm doar câteva exemple. Dar ce este loialitatea creștină? De ce sunt creștinii devotați și cui?

Pentru a putea răspunde la aceste întrebări, să ne gândim la istoria lui Iov! În conversațiile cu Satana, Dumnezeu scoate în evidență neprihănirea, integritatea și loialitatea sau frica lui de Domnul (Iov 1:8). În acord cu natura lui neîncrezătoare, înșelătoare și rebelă, Satana a ridicat una dintre întrebările lui de bază: „Oare degeaba se teme Iov de Dumnezeu?” (Iov 1:9). Satana a pretins apoi că baza loialității omului față de Dumnezeu era egoismul: „Nu l-ai ocrotit Tu pe el, casa lui şi tot ce este al lui? Ai binecuvântat lucrul mâinilor lui şi turmele lui acoperă ţara. Dar ia întinde-Ţi mâna şi atinge-Te de tot ce are, şi sunt încredinţat că Te va blestema în faţă” (Iov 1:10,11). Înainte de a fi alungat din cer, Satana L-a acuzat pe Dumnezeu că, în mod nedrept, abuziv și egoist, a obligat ființele necăzute din univers să Îl iubească și să Îi fie loiale. Prin urmare, loialitatea lor față de Dumnezeu ar fi fost motivată de avantaje și de interese personale. La fel, Satana a susținut că temeiul loialității poporului lui Dumnezeu de pe pământ ar fi dorința egoistă de a supraviețui și de a prospera. Această interpretare greșită a realității de către Satana a dat naștere marii lupte universale și de asemenea perioadei de suferință și de întrebări din viața lui Iov. Cu toate acestea, credincioșia uimitoare a lui Iov a dovedit că Satana se înșela și a ilustrat adevărata bază a loialității creștine față de Dumnezeu: o iubire statornică și necondiționată față de El și o dorință profundă de a fi neprihănit.

În acea primă noapte de vineri în carceră, loialitatea lui Ivan față de Dumnezeu a fost răsplătită imediat. Dar această răsplată nu a constituit motivația credincioșiei lui față de Dumnezeu. Ivan fusese hotărât să Îi rămână credincios lui Dumnezeu indiferent dacă primea un răspuns evident sau nu. În mod asemănător, confruntați cu perspectiva unei morți îngrozitoare într-un cuptor încins în câmpia Dura (Daniel 3:15), prietenii lui Daniel i-au răspuns plini de curaj lui Nebucadnețar: „Noi n-avem nevoie să-ţi răspundem la cele de mai sus. Iată, Dumnezeul nostru, căruia Îi slujim, poate să ne scoată din cuptorul aprins şi ne va scoate din mâna ta, împărate. Şi, chiar de nu ne va scoate, să ştii, împărate, că nu vom sluji dumnezeilor tăi şi nici nu ne vom închina chipului de aur pe care l-ai înălţat!” (Daniel 3:16-18). Peste ani, profetul Habacuc avea să cânte: „Căci, chiar dacă smochinul nu va înflori, viţa nu va da niciun rod, rodul măslinului va lipsi şi câmpiile nu vor da hrană, oile vor pieri din staule şi nu vor mai fi boi în grajduri, eu tot mă voi bucura în Domnul, mă voi bucura în Dumnezeul mântuirii mele!” (Habacuc 3:17-18). Dar cum se naște o astfel de loialitate în inima și în mintea celor din poporul lui Dumnezeu? Da, poporul lui Dumnezeu și restul universului simt nevoia să-I fie devotați pentru că El este Creatorul lor și prin urmare Tatăl lor. Credincioșia poporului lui Dumnezeu provine de la Dumnezeu. Oamenii sunt creați după chipul Lui (Geneza 1:26-27).

Dumnezeu este iubire și, prin harul Lui, oamenii sunt iubitori. Dumnezeu este neprihănit și oamenii au fost creați neprihăniți. Dumnezeu este credincios, loial, devotat sau fidel și oamenii pot alege să fie și ei la fel, cu ajutorul lui Dumnezeu. Tocmai iubirea și credincioșia Lui față de noi nasc în noi iubire și loialitate față de El. Apostolul Ioan a explicat că noi nu Îi suntem devotați lui Dumnezeu de frică, pentru că „în dragoste nu este frică, ci dragostea desăvârșită izgonește frica, pentru că frica are cu ea pedeapsa; și cine se teme n-a ajuns desăvârșit în dragoste”. În schimb, „noi Îl iubim pentru că El ne-a iubit întâi” (1 Ioan 4:18,19), „și dragostea stă nu în faptul că noi am iubit pe Dumnezeu, ci în faptul că El ne-a iubit pe noi şi a trimis pe Fiul Său ca jertfă de ispăşire pentru păcatele noastre” (1 Ioan 4:10; vezi și Ioan 3:16).

### IV. Aplicație

1. Istoria lui Ivan este cu adevărat uimitoare și încurajatoare. Dar știm și că, pe lângă fiecare credincios ca Ivan, există mulți alții a căror credincioșie a adus nenorociri și suferințe asupra lor și poate asupra celor dragi lor. Cum înțelegem astfel de situații?

2. Deși ne imaginăm rămânând statornici și respectând Sabatul lui Dumnezeu în vremuri de persecuție, de câte ori nu eșuăm în păstrarea sacralității și solemnității Sabatului în vremuri de pace și de prosperitate!? Poate că uneori ne întrebăm dacă nu este mai ușor să Îl trădăm pe Domnul Sabatului în vremuri de libertate decât în vremuri de persecuție. Dacă nu putem sfinți Sabatul când avem toată libertatea, cum ne putem aștepta să fim credincioși în vremuri de furtună și de criză? Concepe o strategie de a rămâne credincios Sabatului atât în vremuri bune, cât și în vremuri grele!
