---
title:  Material Pentru Instructori
date:  28/06/2024
---

### I. Privire generală

Studiul din această săptămână încheie această serie prin evidențierea ultimelor evenimente din războiul cosmic dintre Dumnezeu și Satana. Printre acestea se numără: (1) vremea strâmtorării; (2) a doua venire a lui Isus; (3) judecata executivă din cer în timpul mileniului, cu un rezumat al evenimentelor din vremea aceea atât de pe pământ, cât și din cer; (4) refacerea tuturor lucrurilor pentru veșnicie. Biblia promite că marea luptă se va încheia cu victoria lui Dumnezeu. Scriptura ne cheamă să ne încredem în Dumnezeu, să luăm parte împreună cu El la salvarea a cât mai multor suflete cu putință și să fim părtași la victoria Lui din trecut (crucea), din prezent (mântuirea la nivel individual și de biserică) și din viitor (în final, la nivel cosmic).

### II. Temele studiului

1. Dumnezeu Însuși Își va susține și proteja poporul în cursul celor mai aprige părți ale bătăliei finale din marea luptă.

2. Marea luptă se va încheia cu victoria lui Dumnezeu asupra diavolului, asupra răului și păcatului și asupra suferinței și morții. Această triplă victorie este certă pentru că a fost câștigată deja de Domnul Hristos prin moartea și învierea Sa.

3. Luăm parte la biruința lui Dumnezeu atunci când o acceptăm prin credință și Îi permitem Duhului Sfânt să o împlinească în noi.

4. Victoria Domnului Hristos va culmina cu a doua venire a Lui, cu judecata milenară și cu refacerea tuturor lucrurilor.

### III. Comentariu

**Încheierea timpului de probă**

Încheierea timpului de probă este un subiect care adeseori îi sperie pe mulți. Timpul de probă se termină, pentru fiecare persoană, la moartea acesteia. Adică, răstimpul în care un individ are șansa să răspundă la harul lui Dumnezeu se încheie la moarte. Atitudinea omului față de harul descoperit al lui Dumnezeu va avea consecințe veșnice. Dumnezeu este drept și va trata cazul fiecărui individ în funcție de lumina pe care acesta a primit-o, dar răspunsul fiecăruia în parte are o importanță decisivă.

Cu toate acestea, adventiștii înțeleg din Scriptură că, în afară de încheierea perioadei de probă la moartea individului, va exista un moment în istoria marii lupte în care Dumnezeu va declara că s-a încheiat răstimpul în care oamenii pot accepta harul Său iertător pentru a fi salvați. Acela va fi punctul fără întoarcere și nimeni nu va mai putea fi salvat ulterior. Lumea va trăi atunci sub imperiul declarației consemnate în cartea Apocalipsa: „Cine este nedrept să fie nedrept şi mai departe; cine este întinat să se întineze şi mai departe; cine este fără prihană să trăiască şi mai departe fără prihană. Şi cine este sfânt să se sfinţească şi mai departe” (Apocalipsa 22:11). Preocupați cu adevărat de mântuirea lor, mulți creștini și adventiști pun întrebări precum: Dacă momentul încheierii harului mă va lua prin surprindere? Dacă nu voi fi pe deplin pregătit la momentul acela?

Aici sunt necesare cel puțin două clarificări:

1. Încheierea perioadei de probă este reală și va avea loc. Amăgirile, intrigile și relele diavolului nu vor continua la nesfârșit. Păcatul, suferința și moartea nu vor avea o influență eternă. Înveșnicirea diavolului, răului și morții ar însemna că Dumnezeu nu este un Dumnezeu al iubirii și al neprihănirii. Dar, pentru că este, El va pune capăt surselor și forțelor răului. Dumnezeu a așteptat cu răbdare și le-a dat oamenilor toate ocaziile de a-I pune la încercare promisiunile, de a ajunge să Îl cunoască și de a se întoarce la El și la împărăția harului Său. Cât de mult I-ar fi plăcut lui Dumnezeu ca toată omenirea să Îi accepte Evanghelia! Dar va exista un moment când Dumnezeu va trebui să spună: „Gata! S-a terminat!”

2. Dumnezeu nu-Și va retrage darul harului care Îi susține poporul, chiar dacă Își va retrage mila și harul iertător din dreptul celor nepocăiți, la încheierea timpului de probă. Acest punct este foarte important: sfârșitul timpului de probă nu înseamnă că iubirea și harul lui Dumnezeu pentru omenire au ajuns la limită sau că s-au terminat. Dumnezeu nu încetează niciodată să fie Dumnezeul iubirii, al harului și al neprihănirii, așa cum este descris în Biblie. De aceea, după încheierea timpului de probă, nu va fi nicio persoană care să fi dorit cu sinceritate să primească harul lui Dumnezeu și care să fi răspuns cu credință milei Lui, dar căreia Dumnezeu să îi spună: „Scuze, prea târziu! Mi-ar fi plăcut să te salvez, dar perioada de har s-a încheiat.”

Încheierea timpului de har de către Dumnezeu va fi confirmarea din partea Lui că fiecare persoană a luat o decizie finală cu privire la harul și la împărăția Lui. Într-un moment viitor, contextul istoric al lumii va fi de așa natură încât toți locuitorii pământului vor lua această decizie finală și vor fi ori de partea lui Dumnezeu, ori de partea lui Satana. Cu toate acestea, acea decizie nu va fi luată într-un impuls de moment. Ci decizia fiecărei persoane cu privire la veșnicie va fi luată pe baza alegerii ei libere și pe deplin conștiente de consecințe. La fel ca Israelul de Nord și ca Iuda când au respins legământul lui Dumnezeu și pe Mesia, unii vor decide că nu vor să fie cu Dumnezeul Bibliei. Alții vor fi de acord cu minciuna lui Lucifer că ei sunt dumnezei și nemuritori; acestora nu le place ideea de a fi cu Dumnezeu în împărăția Sa. Dumnezeu este întristat de aceste decizii de neclintit; El a oferit toate dovezile și dragostea necesare pentru a-i salva, dar le va respecta alegerea finală. Alții, însă, decid să accepte harul lui Dumnezeu pentru că Îl iubesc și doresc să stea cu El pentru totdeauna.

Pe de altă parte, închiderea harului nu înseamnă că, după acel moment, poporul credincios al lui Dumnezeu va rămâne fără prezența, harul și neprihănirea Lui protectoare. Hristos ne-a asigurat că va fi cu noi „în toate zilele, până la sfârșitul veacului” (Matei 28:20). Puterea Duhului Sfânt, pe care o vom primi pentru a face marea strigare, nu ne va fi luată. Întreg poporul lui Dumnezeu – de la Adam și Abel la Avraam și Moise, de la David și Isaia la Pavel și la ultimii creștini sigilați înainte de încheierea perioadei de har – va fi salvat numai prin neprihănirea și mijlocirea lui Hristos, prin credință. Așadar, ideea că unii creștini, la finalul timpului, vor rămâne în picioare prin propriile merite și prin propria putere nu este o idee biblică.

**Noul cer și noul pământ, din perspectivă biblică**

În general, creștinii vorbesc și cântă despre cer ca despre destinația lor finală și locul odihnei lor veșnice. Cu toate acestea, trebuie să nu renunțăm la concepția biblică cu privire la cer și să nu ne lăsăm pradă viziunilor păgâne sau filozofice despre paradis sau rai. Potrivit multor perspective asupra lumii, precum filozofia greacă, filozofia hindusă sau budistă, cerul este o presupusă sferă transcendentă, atemporală și aspațială în care nu poate ajunge decât o minte sau un suflet uman fără trup. În filozofia greacă, mintea umană care ajunge în cer/rai își păstrează cumva identitatea și conștiința. În hinduism, budism și neoplatonism, conștiința umană care ajunge în cer trebuie să dispară, dizolvându-se în conștiința universală.

Ca urmare a influenței filozofiei clasice grecești asupra creștinismului tradițional, majoritatea creștinilor din zilele noastre cred în nemurirea sufletului și într-un rai spiritual, nu material. Acești creștini nu conștientizează că aceste concepte filozofice creează contradicții ireconciliabile în teologia și în viața lor. Pe de o parte, când se gândesc la moarte și la rai, creștinii tradiționali gândesc în termenii filozofiei grecești: la moarte, sufletul nemuritor intră într-o sferă transcendentă, atemporală și aspațială, numită fie iad, fie rai. Pe de altă parte, aceiași creștini cred în învățătura cât se poate de clară a învierii trupului. Dar ei nu realizează că nemurirea sufletului și învierea trupului sunt pur și simplu incompatibile și generează foarte multe inconsecvențe.

Dacă sufletele noastre sunt nemuritoare și se află în cer cu Dumnezeu, de ce să mai învie trupul? În astfel de circumstanțe, învierea trupului ar însemna ca sufletul să părăsească sfera spirituală a cerului și să intre din nou în sfera materială, temporală și spațială. Chiar și așa, dacă numai sufletul ar fi nemuritor, ne-am putea întreba: Va fi învierea trupului una permanentă? Va fi acum și trupul veșnic?

Învățătura biblică cu privire la natura umană și la înviere elimină aceste neconcordanțe și inconsecvențe. În primul rând, învățătura biblică despre natura umană integrală indică faptul că oamenii nu posedă un suflet nemuritor, ci sunt ființe vii complexe, indivizibile și integrale. La revenirea Sa, Isus va învia întreaga ființă umană. În al doilea rând, învățătura biblică cu privire la natura omului respinge dualismul grecesc și conceptul lui că raiul este o sferă divină transcendentă, atemporală și aspațială.

Potrivit Bibliei, la moarte, ființa noastră nu se divide. Nu supraviețuim ca un suflet eteric, ce ar trece pe deplin conștient într-o stare de transcendență dincolo de universul creat. Când murim, întreaga noastră ființă moare. Cu toate acestea, la revenirea Sa, Hristos va învia întreaga noastră ființă și ne va primi în împărăția Sa reală, istorică, temporală și spațială. Da, la a doua venire a lui Hristos vom călători împreună cu El la tronul lui Dumnezeu, la sanctuarul ceresc, undeva în centrul universului. Dar acea călătorie va avea loc în universul spațial și temporal, ceea ce înseamnă că vom călători în spațiu și timp. Nu vom trece niciodată dincolo de univers. De fapt, nicio ființă creată nu va fi vreodată transcendentă, pentru că numai Dumnezeu este transcendent – adică în afara universului creat. A dori să atingi transcendența înseamnă a vrea să fii Dumnezeu.

Judecata milenară din cer va fi, de asemenea, un eveniment istoric ce va avea loc în spațiu și timp înaintea tronului lui Dumnezeu din sanctuarul Său, care se află tot în centrul universului. După acea judecată, ne vom întoarce pe pământ. După judecata executivă a lui Dumnezeu în dreptul diavolului și a restului de rebeli, Dumnezeu ne va readuce planeta la frumusețea și perfecțiunea ei originală. Noul pământ va fi casa noastră. Acolo vom trăi așa cum trebuia să trăim de la început, înainte de cădere: mirosind flori, cultivând grădini, studiind frunzele, jucându-ne cu leii, întâlnindu-ne și interacționând cu cei răscumpărați din toate veacurile, precum și cu îngerii și cu alte ființe create. Cel mai important, ne vom bucura de privilegiul sau de comuniunea față în față cu Dumnezeu; ne vom închina Lui în persoană. Pământul și universul vor fi împăcate și readuse la armonia și unitatea care au existat înainte de cădere. Vom putea să călătorim liber în univers. Nu din cauza restricțiilor sau a obstacolelor de timp, spațiu, materie sau viteză, ci din cauza păcatului nu putem călători acum în cer. Când marea luptă se va sfârși în cele din urmă, iar păcatul va fi îndepărtat o dată pentru totdeauna, noul pământ va fi unit cu cerul, iar atunci se va îndeplini cea mai prețioasă dintre promisiunile Bibliei: un pământ nou și un cer nou.

### IV. Aplicație

1. Sunt adventiști în biserica ta cărora le este teamă să vorbească despre evenimentele zilelor din urmă? Te numeri și tu printre ei? Cum ai putea tu să comunici împreună cu comunitatea ta adventistă mesajul nostru biblic ca pe o veste bună, nu ca pe o versiune distorsionată a unui film postapocaliptic înfricoșător, produs de Hollywood? Pe de altă parte, care este cea mai bună cale de a prezenta în mod realist multe dintre aspectele mai întunecate ale marii lupte, precum persecuția religioasă și vremea strâmtorării?

2. Cred oamenii din cultura ta în întoarcerea unei divinități? Cum ai putea împărtăși unui astfel de public speranța în a doua venire a lui Hristos? Ce elemente ai accentua?

3. Unii creștini sau unele persoane seculare cred că a doua venire a lui Hristos este doar un simbol al unei transformări morale profunde a individului sau a societății. Cum ai putea să le explici unor astfel de persoane că venirea lui Hristos va fi un eveniment literal, vizibil și audibil, când Hristos Însuși va intra în persoană în istoria, timpul și spațiul nostru?

4. Ce cred oamenii din cultura ta despre cer/rai/paradis? Ce este problematic în viziunea lor despre cer/rai/paradis în comparație cu Scriptura? Ce elemente din descrierea biblică a cerului i-ar atrage în mod special pe oamenii din cultura ta?
