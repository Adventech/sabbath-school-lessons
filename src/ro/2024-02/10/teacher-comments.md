---
title:  Material Pentru Instructori
date:  07/06/2024
---

### I. Privire generală

Spiritualismul și spiritismul fac parte din planul diavolului de a promova teoria diabolică potrivit căreia noi am fi dumnezei și am putea trăi fără Dumnezeu. Prin urmare, acesta este instrumentul prin care el se asigură că omenirea este de partea lui în marea luptă. A susține orice formă de spiritualism/spiritism înseamnă a fi de partea lui Satana. Pentru a promova spiritualismul, diavolul a schimbat definiția biblică a morții și învățătura biblică despre natura omului. Aceste doctrine false susțin că suntem eterni și indestructibili și că ne continuăm existența chiar și după moarte. În consecință, această înșelăciune deschide ușa credinței periculoase că, după ce murim, putem continua să comunicăm cu alți oameni și chiar cu ființe angelice.

Iluminismul european s-a angajat într-o luptă lungă și dificilă de eradicare a tuturor formelor medievale de spiritualism, inclusiv a comunicării cu cei morți. Doar că iluminismul a eșuat în acest demers. Potrivit profeției biblice, spiritualismul/spiritismul va lovi omenirea cu toată forța în vremea sfârșitului, pregătind-o pentru ultima mare amăgire din marea luptă. De aceea, poporul lui Dumnezeu este chemat să proclame omenirii adevărata natură și adevăratele intenții ale spiritualismului, precum și învățătura Bibliei cu privire la natura umană, natura morții și adevărata speranță a omenirii. Speranța noastră nu se bazează pe noțiunea eronată de suflet nemuritor, ci pe siguranța învierii lui Isus Hristos și a unei relații veșnice cu El.

### II. Temele studiului

1. Adevărata esență și reala intenție a spiritismului în contextul marii lupte este aceea de a înșela omenirea să intre într-o relație directă cu forțele demonice.

2. Biblia ne învață că oamenii sunt ființe unitare, întregi; că prima moarte este un somn temporar și că moartea a doua este anihilarea totală, care este, în același timp, reprezentarea biblică a iadului.

3. Adevărata speranță pe care ne-o dă Cuvântul lui Dumnezeu este învierea ființei umane ca întreg și o relație veșnică cu Dumnezeu.

### III. Comentariu

**Definiții și context istoric**

Spiritualismul modern este convingerea filozofică și/sau religioasă că moartea nu este sfârșitul existenței umane, iar spiritul ar supraviețui ca un suflet eteric, imaterial, etern și nemuritor. După moarte, aceste suflete sau spirite ar continua să se dezvolte și să evolueze, avansând rapid spre alte dimensiuni și niveluri de existență și de cunoaștere. Oamenii care au încă un trup ar putea contacta aceste spirite plecate, cerându-le ajutor și călăuzire. Aceste interacțiuni se pot face prin intermediul unei persoane specializate, mediumul – persoană care cheamă morții –, sau prin contact personal, după studiu și practică pe cont propriu.

În general, se crede că spiritualismul modern a luat naștere în Hydesville, New York, la 31 martie 1848, când surorile Fox au pretins că un spirit comunica cu ele prin intermediul unui cod de ciocănituri. În 1888, una dintre surori a mărturisit că toate ciocăniturile fuseseră o înșelătorie, dar în 1889 și-a retractat mărturisirea. În ciuda imenselor scandaluri legate de înșelătorie, spiritualismul s-a răspândit în America de Nord. La sfârșitul secolului al XIX-lea, câteva milioane de americani din clasa de mijloc și superioară se considerau spiritualiști.

Între timp, în 1850, Hippolyte Léon Denizard Rivail, un profesor francez cunoscut sub pseudonimul de Allan Kardec, dezvolta spiritismul. Acesta susține că oamenii sunt încarnări și reîncarnări ale spiritelor nemuritoare care locuiesc într-o sferă transcendentă. Prin urmare, în timp ce spiritismul susține reîncarnarea sufletului etern, spiritualismul crede în veșnicia sufletului fără a accepta conceptul de reîncarnare. (Dicționarele limbii române fac și ele deosebire între termenii „spiritism” și „spiritualism”, însă nu în sensul detaliat mai sus. Termenul mai uzitat în limba română este „spiritism”, dar în materialul de față vom păstra diferențierea din original – n.r.). Deși toți spiritiștii sunt spiritualiști, nu toți spiritualiștii sunt spiritiști. Chiar dacă există un oarecare dezacord între ele, aceste mișcări sunt unite de aceeași convingere: nemurirea sufletului și posibilitatea comunicării cu spiritele după moarte. În a doua jumătate a secolului al XIX-lea, un număr tot mai mare de elite educate ale Europei au îmbrățișat fie spiritualismul, fie spiritismul, dezvoltând ocultismul occidental modern. S-au organizat numeroase societăți și asociații, publicând un număr enorm de cărți și articole despre cunoașterea ezoterică și despre magie.

**Nemurirea sufletului**

Spiritualiștii moderni occidentali nu pretind că ar fi nouă credința lor în nemurirea sufletului. Dimpotrivă, ei recunosc repede că această „cunoștință” provine de la „străbuni”. Într-adevăr, la originea conceptului de nemurire a sufletului este ispitirea Evei de către șarpe în grădina Eden. Ulterior, această teologie falsă s-a răspândit în întreaga lume, străbătând culturi întregi și creând adevărate religii, cum ar fi șamanismul, șintoismul, hinduismul, budismul, voodoo și alte religii păgâne locale și regionale.

Nemurirea sufletului a reprezentat baza filozofiei grecești, în special a pitagorismului, aristotelismului, platonismului mijlociu și a neoplatonismului. Maniheismul și gnosticismul au izvorât și ele din același concept. În mod tragic, printr-un sincretism cu filozofia greacă, și creștinismul a fost infuzat de conceptul de nemurire a sufletului. De aceea, chiar dacă multe confesiuni creștine din zilele noastre condamnă spiritismul, orice biserică creștină care continuă să susțină conceptul nemuririi sufletului este deosebit de vulnerabilă la spiritualism și la ocultism. Drept urmare, unele biserici, precum Biserica Romano-Catolică și Bisericile Ortodoxe, au dezvoltat un întreg cult al sfinților, care se presupune că ar putea auzi rugăciunile și ar putea răspunde prin ocrotirea și îndrumarea celor care se roagă la ei. Reformatorii protestanți au respins cultul sfinților, dar ideea de nemurire a sufletului este apărată în majoritatea confesiunilor protestante, ceea ce le-ar putea expune la influențe spiritualiste.

Două observații suplimentare sunt importante aici:

1. Merită remarcat faptul că spiritualismul modern a apărut exact în aceeași perioadă și în aceeași zonă în care a luat naștere adventismul millerit: în nord-estul Statelor Unite, în anii 1840. Această apariție a fost încercarea diavolului de a anticipa și de a discredita lucrarea lui Dumnezeu de proclamare a revenirii Domnului Hristos și a soliilor celor trei îngeri. Dumnezeu a proclamat aceste mesaje prin biserica rămășiței, care a fost confirmată prin darul spiritului profeției. Una dintre învățăturile de bază ale Bisericii Adventiste a fost apelul adresat oamenilor să respingă învățătura păgână a nemuririi sufletului. De asemenea, Biserica Adventistă chema lumea să se întoarcă la învățătura biblică a ființei umane unitare și să își pună speranța nu în supraviețuirea după moarte ca suflet nemuritor, ci în viața veșnică și în învierea pe care Isus avea să o aducă la a doua Lui venire.

2. Iluminismul sau modernismul european, cu accentul lui pe știință, pe educația științifică și pe tehnologie, promitea eliminarea superstițiilor, magiei, vrăjitoriei și a oricărui contact cu supranaturalul. În realitate, poate singurul succes al modernismului în această privință a fost subminarea printre occidentali a credinței în Dumnezeul creștin. De altfel, modernismul nu a reușit niciodată să elimine supranaturalul din societatea occidentală și ca rezultat societatea vestică a devenit seculară și atee, fără a se elibera de spiritualism. Dimpotrivă, a doua jumătate a secolului al XIX-lea este cunoscută ca perioada unui amplu reviriment al spiritualismului, spiritismului, ocultismului, vrăjitoriei și magiei. La sfârșitul secolului al XX-lea, modernismul însuși s-a luptat pentru supraviețuire, când copiii postmoderni au fost inundați de povești oculte – sub formă de cărți, desene animate și filme –, pline de puteri supranaturale, magie, vrăjitorie și comunicare cu morții.

În plus, ceea ce cunoaștem sub denumirea de experiențe în pragul morții reprezintă o altă manifestare a aceluiași principiu. Din nefericire, mulți creștini le văd ca pe o dovadă că morții trăiesc imediat într-o altă sferă a existenței.

**Spiritualismul și marea luptă**

Care este rolul spiritualismului în strategia diavolului din marea luptă? Promovând spiritualismul, diavolul vrea să explice și să confirme înșelăciunea lui fundamentală care a aprins marea luptă, mai precis:

• că Dumnezeu nu este singurul Dumnezeu, ci că toți suntem dumnezei;
• că avem viață autonomă în noi;
• că avem o componentă (sufletul) a ființei care este spirituală (imaterială, eterică), indestructibilă, nemuritoare și veșnică;
• că suntem autonomi din punct de vedere moral.

Căderea omenirii în păcat a adus nemărginită suferință, distrugere și moarte, dovedind empiric faptul că diavolul a mințit. În această situație, oamenii s-ar putea îndoi pe bună dreptate de teza lui Satana: cum că răzvrătirea împotriva lui Dumnezeu nu avea să ducă la moarte, ci la un alt nivel al existenței și conștiinței, unul divin. Spiritualismul, în diferitele lui forme, este, prin urmare, încercarea diavolului de a redefini moartea și de a afirma că numai trupul moare, iar sufletul trece la o formă superioară de viață. De asemenea, diavolul folosește spiritualismul pentru a-i atrage pe oameni sau a-i conduce la o întâlnire directă, personală cu el însuși și cu demonii lui. Biblia ne învață clar că în spatele fenomenelor spiritualiste, ca în cazul idolatriei, se află chiar demonii (1 Corinteni 10:20). Aceste întâlniri sunt periculoase nu numai pentru că sunt înșelătoare (Ioan 8:44) și generează „necurăție” (Marcu 5:2), dar și pentru că de multe ori duc la posedare demonică – situație în care demonii controlează și înrobesc oamenii. Din diferite motive și ca parte a strategiei lor, demonii nu pot poseda sau controla pe toată lumea în același mod. În orice caz, forțele demonice caută în mod constant să pună la cale o mare varietate de capcane pentru a prinde cât mai mulți oameni, care să treacă de partea lor în marea luptă. Apostolul Petru ne avertizează că „potrivnicul [...], diavolul, dă târcoale ca un leu care răcnește și caută pe cine să înghită” (1 Petru 5:8).

**Puterea lui Hristos**

În ciuda eforturilor diavolului, faptul că Domnul Hristos a vindecat oameni posedați de demoni (de exemplu, Luca 8:26-33; Matei 12:45) a demonstrat puterea Lui de a ne scoate de sub controlul lui Satana. Adventiștii de ziua a șaptea proclamă victoria lui Hristos nu numai la sfârșitul marii lupte, ci și aici și acum în mijlocul acestei lumi. De aceea, la Sesiunea Conferinței Generale din 2005, din Saint Louis, Missouri, Biserica Adventistă de Ziua a Șaptea a votat încă un punct fundamental de credință, numărul 11, care evidențiază exact acest element:

„Prin moartea Sa pe cruce, Isus a obţinut victoria asupra forţelor răului. El – care în timpul lucrării Sale pe pământ a ţinut sub control spiritele demonice – le-a frânt puterea şi a făcut certă condamnarea lor finală. Biruinţa lui Isus ne oferă şi nouă biruinţa asupra forţelor răului, care mai încearcă încă să ne ia în stăpânire, pe măsură ce umblăm cu El în pace, bucurie şi încredere în dragostea Sa. Acum Duhul Sfânt locuieşte în noi şi ne dă putere. Fiind consacraţi neîncetat lui Isus, Mântuitorul şi Domnul nostru, suntem eliberaţi de povara faptelor noastre din trecut. Nu mai trăim în întuneric, în frica de puterile răului, în ignoranţa şi în lipsa de sens a vieţii de dinainte. Odată eliberaţi prin Isus, suntem chemaţi să creştem tot mai mult în asemănarea cu caracterul Său, având comuniune cu El zilnic prin rugăciune, hrănindu-ne din Cuvântul Său, meditând la El şi la providenţa Sa, lăudându-L prin cântări, adunândune pentru închinare şi implicându-ne în misiunea bisericii. Suntem, de asemenea, chemați să urmăm exemplul lui Hristos, slujind cu compasiune în vederea împlinirii nevoilor fizice, mintale, sociale, afective și spirituale ale omenirii. Pe măsură ce ne oferim să le slujim cu iubire celor din jurul nostru şi să le dăm mărturie despre mântuirea Sa, prezenţa constantă a lui Dumnezeu alături de noi, prin intermediul Duhului Sfânt, transformă fiecare moment şi fiecare responsabilitate într-o experienţă spirituală” (Credința Fundamentală numărul 11, „Creșterea în Hristos”).

Inițial, această convingere fundamentală a fost impusă de situația din unele părți ale lumii, cum ar fi Asia și Africa, în care creștinilor în general și chiar și unor adventiști nu le era clar că Scriptura respinge toate practicile oculte. În plus, chiar dacă înțeleseseră că Biblia se opune tuturor practicilor spiritualiste, adventiștii din acele zone ezitau să pună capăt acestor practici și învățături, pentru că le era teamă de răzbunarea spiritelor. Mai mult, spiritualismul, spiritismul și ocultismul sunt toate realități universale, nu numai din Africa și din Asia, ci din întreaga lume. Prin urmare, punctul de credință numărul 11 este pentru toată lumea. Indiferent de mediul nostru cultural și social, toți avem nevoie de același mesaj al Evangheliei: „Oile Mele ascultă glasul Meu; Eu le cunosc şi ele vin după Mine. Eu le dau viaţa veşnică, în veac nu vor pieri şi nimeni nu le va smulge din mâna Mea. Tatăl Meu, care Mi le-a dat, este mai mare decât toţi şi nimeni nu le poate smulge din mâna Tatălui Meu” (Ioan 10:27-29).

### IV. Aplicație

1. Ce cred oamenii din cultura ta despre natura umană și despre moarte? Cum le poți împărtăși adevărul despre moarte așa cum este prezentat în Cuvântul lui Dumnezeu?

2. Ce cred oamenii din cultura ta despre iad? Ce puteți face tu și biserica ta în societate pentru a promova concepția adventistă asupra iadului?
