---
title:  Material Pentru Instructori
date:  12/04/2024
---

### I. Privire generală

Săptămâna trecută am studiat originea marii lupte din cer și de pe pământ. În această săptămână ne vom concentra pe modul în care marea luptă se desfășoară în viața și în istoria poporului lui Dumnezeu, mai ales la răscrucea dintre Iuda (poporul lui Dumnezeu din ultima parte a Vechiului Testament) și biserică (poporul lui Dumnezeu din Noul Testament).

### II. Temele studiului

1. Ca urmare a respingerii Domnului Hristos, Iuda a pierdut – în mod oficial, ca entitate politică – statutul de națiune preferată, de popor special al lui Dumnezeu, și a trecut prin experiența oribilă a distrugerii Ierusalimului.

2. Dumnezeu Și-a întemeiat poporul, rămășița lui Israel; a încorporat în acest popor atât evrei, cât și neevrei; a salvat acest popor din catastrofele care au lovit Ierusalimul în anul 70 d.H. Dumnezeu Și-a condus biserica în misiunea de a proclama Evanghelia lui Isus Hristos, chemând oameni din toate popoarele să primească vestea bună și să se alăture noului Său popor.

### III. Comentariu

Câteva informații succinte despre Ierusalim Căderea tragică a Ierusalimului poate fi conturată, cel puțin parțial, prin următoarele detalii istorice:

1. Ierusalimul a fost devastat în timpul Primului Război Iudaico-Roman (66-73 d.H.), distrugerea acestuia începând spre sfârșitul domniei împăratului Nero (54-68 d.H.). Războiul a izbucnit când Gessius Florus, care tocmai fusese numit procurator roman în Iudeea, a luat o sumă mare de bani din vistieria templului din Ierusalim.

2. Cei doi mari generali romani trimiși să înăbușe revolta au fost Vespasian și fiul lui, Titus. Ambii au devenit ulterior împărați.

3. Asediul Ierusalimului s-a intensificat în anul 70 d.H. În cea mai mare parte, în timpul asediului apărătorii orașului erau împărțiți în facțiuni și se luptau între ei, unindu-se doar pentru a respinge atacurile iminente ale romanilor.

4. Ierusalimul era protejat de trei ziduri. Primele două ziduri au căzut în fața romanilor în luna aprilie a anului 70 d.H., iar în al treilea s-au făcut breșe câteva luni mai târziu, la 30 august. Templul a fost ars în aceeași zi.

5. Potrivit istoricului evreu Josephus, peste 1 milion de oameni au murit în timpul asediului Ierusalimului și aproximativ 100.000 au fost luați prizonieri. Ierusalimul și templul au fost distruse. Prada pe care romanii au luat-o din Ierusalim a finanțat construirea Colosseumului, unul dintre cele mai vizitate monumente din Roma.

6. Lipsit de orașul și de templul său, iudaismul a suferit schimbări profunde. În locul templului, jertfelor și preoților, centrul religiei iudaice a devenit legea. Saducheii – clasa sacerdotală – și-au pierdut mare parte din putere, iar iudaismul a devenit rabinic.

**Căderea Ierusalimului**

Nu este o coincidență faptul că Ellen G. White își începe volumul Tragedia veacurilor cu capitolul intitulat „Distrugerea Ierusalimului”. Ea a înțeles că acest eveniment tragic al națiunii evreiești este un element central al marii lupte și al identității și misiunii bisericii. Cum așa? Ca să răspundem la această întrebare, trebuie să înțelegem mai întâi de ce a căzut Ierusalimul.

Din punctul de vedere al istoriei seculare, Ierusalimul și al doilea templu au fost distruse pentru că evreii s-au revoltat împotriva superputerii din acea perioadă, Imperiul Roman, și au fost zbrobiți fără milă de forța ei, atât din răzbunare, cât și pentru a descuraja alți potențiali rebeli. În secolele care au trecut de la căderea Ierusalimului, evreii credincioși au interpretat în general distrugerea Ierusalimului ca pe o măsură disciplinară permisă de Dumnezeu. Unii cercetători ai iudaismului afirmă că evreii au păcătuit prin călcarea legii lui Dumnezeu, devenind imorali; alții cred că evreii erau prea fragmentați, divizați și nu au învățat niciodată lecția unității. Oricare ar fi cazul, Dumnezeu a păstrat o rămășiță care să-I ducă mai departe planurile.

Însă Biblia, în special Noul Testament, oferă o explicație diferită pentru distrugerea templului. Da, răzvrătirea, nedreptatea, degradarea morală și socială, conflictele interne și divizările au fost cu siguranță factori majori ai declinului Ierusalimului și distrugerii templului. Dar situația care a provocat acea tragedie era mai profundă decât acești factori. Pentru a înțelege mai bine ce a provocat distrugerea templului trebuie evidențiate câteva elemente din Vechiul și din Noul Testament.

Împreună, acestea ne ajută să înțelegem principalul motiv al căderii templului: respingerea lui Hristos și a legământului lui Dumnezeu, de către conducătorii lui Israel.

**Templul original**

**În primul rând**, templul original al lui Israel, construit de Solomon, a fost distrus de babilonieni, în anul 586 î.H., la aproximativ 20 de ani după ce Iuda a fost cucerit de Nebucadnețar (Daniel 1:1,2). Distrugerea a avut loc la aproximativ 100 de ani după ce israeliții din Nord au căzut în apostazie și au fost cuceriți de asirieni. Dar aceste două evenimente – declinul lui Israel și distrugerea Templului lui Solomon de către forțele babiloniene – nu s-au întâmplat pur și simplu pentru că evreii nu au reușit să înțeleagă cum să fie uniți sau din cauza declinului lor moral. Israelul de Nord a dispărut ca națiune pentru că a respins legământul lui Dumnezeu și a mers după alți dumnezei (1 Imparati 12:26-33; 2 Imparati 17:7-23). La fel ca Israel, Iuda a avut regi decăzuți și elite corupte înclinate spre idolatrie. Cu timpul, și perioadele de idolatrie ale lui Iuda au devenit mai frecvente și mai intense. Cu toate acestea, spre deosebire de Israelul de Nord, Iuda nu a avut o politică națională oficială permanentă de a înlocui religia lui Dumnezeu cu păgânismul. De aceea Dumnezeu a permis distrugerea templului lui Iuda și a capitalei în anul 586 î.H., precum și exilul temporar al acestui popor, ca strategie de reînnoire națională.

**Al doilea templu**

Apoi, **al doilea templu** a fost distrus în anul 70 d.H. de către romani, la aproximativ 35 de ani după ce Isus a prezis următoarele trei evenimente:

1. Dumnezeu avea să ia împărăția de la Iuda și să o dea unui alt neam (Matei 21:43);

2. casa lui Iuda (templul) avea să rămână „pustie” (Matei 23:38);

3. templul avea să fie complet distrus (Matei 24:1,2).

Motivul pentru această triplă judecată?

Conducătorii lui Iuda nu numai că nu au reușit să aducă „roadele cuvenite” împărăției lui Dumnezeu (Matei 21:43), dar, ca și vechiul Israel de Nord, au refuzat în mod conștient să rămână sub autoritatea și la adăpostul aripilor lui Dumnezeu (Matei 23:37). În anul 31 d.H. liderii au luat o decizie oficială, asumată și deliberată în numele națiunii ebraice: au respins legământul lui Dumnezeu, mântuirea Lui și pe Mesia trimis de El (Matei 26:1-3,14-16,57-68; 27:15-25; Ioan 19:1-15). Drept urmare, Dumnezeu a permis ca templul pământesc să fie distrus.

**Harul lui Dumnezeu**

**În al treilea rând**, Dumnezeu le-a dat celor din Israel și din Iuda tot harul necesar pentru răscumpărare și refacere înainte de a-i lăsa să sufere pedeapsa pentru călcarea legământului Său. Din zilele lui Moise și până la distrugerea celui de-al doilea templu, în anul 70 d.H., adică vreme de peste 1.500 de ani, Iuda a avut parte de iubirea neîncetată a lui Dumnezeu. În ciuda eșecurilor poporului, Dumnezeu era dispus să lucreze cu oamenii atâta vreme cât și ei erau dispuși să rămână la legământul Său și să fie transformați de harul și puterea Lui. Chiar și când conducătorii evrei au decis în cele din urmă să Îl respingă pe Dumnezeu, fapt urmat de pronunțarea sentinței în dreptul lor de către Isus, Dumnezeu le-a dat un răgaz de peste 35 de ani, înainte să pună în executare respectiva sentință. În această perioadă de probă, creștini precum Petru (Faptele 2 – 4), Ștefan (Faptele 7) și Pavel (Romani 9 – 11) i-au rugat să Îl accepte pe Isus ca Mesia și să ia parte la noul legământ al lui Dumnezeu. Din păcate, în loc să dea curs acestor apeluri, conducătorii și-au pecetluit decizia de a-L respinge pe Hristos cu o persecutare puternică a creștinilor, care a culminat cu uciderea lui Ștefan, în anul 34 d.H. Cu toate acestea, chiar și după decizia de a-l respinge pe Iuda ca națiune reprezentativă a Sa, Dumnezeu a continuat să facă apel la fiecare evreu în parte să intre în legământul Său nou și să fie salvat în împărăția Sa.

Căderea Ierusalimului ilustrează așadar modul în care Dumnezeu Se comportă cu credincioșii în marea luptă. Această perspectivă ne ajută să răspundem parțial la întrebarea inițială legată de motivul pentru care Ellen White a considerat că această tragedie era atât de importantă în cadrul temei marii lupte și a identității și misiunii bisericii. Mai mult, Ellen White a înțeles că această cădere a Ierusalimului avea să ne ajute să înțelegem paradoxul judecății: adică, modul în care mila divină le poate fi arătată credincioșilor și în același timp să fie îndeplinite și cerințele dreptății divine. Pe de-o parte, Dumnezeu este plin de iubire, compasiune și răbdare, rugându-i pe păcătoși să se întoarcă în împărăția Sa. Dumnezeu nu dorește ca păcătoșii să moară de moartea a doua (Ezechiel 33:11). Pe de altă parte, El este drept și cinstit. Pentru că este sfânt, nu poate tolera răul în prezența Sa. Prin urmare va respecta decizia finală a celor care doresc să meargă pe calea aleasă de ei, renunțând la împărăție, la legământ, la ocrotirea și la sursa vieții asigurate de Dumnezeu. Totuși, Dumnezeu le adresează păcătoșilor numeroase avertizări că vor muri dacă vor refuza protecția împărăției Sale și îndurările legământului Său. În afara legământului divin nu există nicio bucurie sau viață, din simplul motiv că nicio ființă creată nu are în sine viață care să nu provină sau să nu derive din altcineva.

**Planul de mântuire**

**În al patrulea rând**, cu toate impedimentele apărute ca urmare a călcării legământului, Dumnezeu Și-a continuat planul de salvare și acțiunile în vederea soluționării marii lupte. Dumnezeu a promis că Isus, care era Sămânța Evei (Geneza 3:15), a lui Avraam (Geneza 12:2,3,7; Galateni 3:16,29) și a lui David (2 Samuel 7:12-15; Marcu 12:35-37), avea să aducă mântuirea omenirii, eliberând-o de sub stăpânirea răului, și avea să restabilească domnia lui Dumnezeu pe pământ. În același timp, Dumnezeu a promis că Isus, adevăratul Miel al lui Dumnezeu și Cel simbolizat de jertfele sanctuarului pământesc (Ioan 1:29; 2:19-22), avea să elibereze omenirea de vinovăție și de puterea păcatului. Deși istoria omenirii poate părea uneori fără țintă și lăsată la cheremul toanelor și uneltirilor diavolului și ale naturii umane, Scripturile arată un progres clar al implementării intenționate de către Dumnezeu a planului și promisiunii de salvare. Când cei din propriul popor L-au dezamăgit, Dumnezeu a lucrat neobosit pentru a-i readuce la Sine și pentru a salva omenirea din mocirla păcatului. Avraam, Moise și Iuda sunt toți exemple de oameni salvați și răscumpărați. Nimic nu Îl poate împiedica pe Dumnezeu să Își țină promisiunea și să Își pună planurile în aplicare.

**Simboluri și realități simbolizate**

În al cincilea rând, sanctuarul și sistemul jertfelor nu erau decât simboluri ale jertfei și misiunii lui Isus din viitor. Când primul templu a fost distrus și Iuda își plângea gloria din trecut, Dumnezeu i-a spus că adevărata glorie era încă în viitor și că nu depindea de materiale de construcții și de arhitectură, ci de Cel la care făcea trimitere sanctuarul (Ezra 3:12; Hagai 2:9; Matei 23:16-22). De aceea, când al doilea templu a fost distrus, în anul 70 d.H., creștinii nu și-au pierdut speranța. Dimpotrivă, ei au înțeles că sanctuarul pământesc și-a împlinit misiunea de a arăta spre Isus, spre jertfa și spre lucrarea Sa de salvare în sanctuarul adevărat din cer. Simbolul a întâlnit realitatea simbolizată. După întruparea, lucrarea, moartea, învierea și înălțarea lui Isus, marea luptă avea acum în vedere sanctuarul ceresc. Epistola către evrei discută pe larg semnificația acestor schimbări. Astfel, Matei 24 și distrugerea celui de-al doilea templu, Epistola către evrei și accentul pus de ea pe sanctuarul ceresc sunt extrem de importante pentru înțelegerea adventistă privind marea luptă și pentru întreaga teologie adventistă în general.

Tocmai această înțelegere complexă despre distrugerea templului le-a inspirat creștinilor apostolici și postapostolici din primele secole, precum și lui Ellen White în secolul al XIX-lea, înțelegerea despre identitatea și misiunea bisericii. Supraviețuind distrugerii templului, creștinii apostolici și-au mutat atenția de la templu la sanctuarul ceresc. Au biruit teama de persecuție și moarte pentru că s-au bucurat de iertarea păcatelor prin jertfa lui Hristos pe cruce și au văzut, prin credință, misiunea lui Hristos în cer, la dreapta Tatălui. Știau că erau poporul lui Dumnezeu, noul Israel, chemați de Dumnezeu să proclame vestea bună a mântuirii întregii omeniri aflate sub puterea diavolului, păcatului și morții. Și-au împărtășit iubirea ajutându-i pe oamenii din jurul lor cu mijloacele pe care le aveau la dispoziție. Și au îndreptat atenția altora spre sfârșitul marii lupte, sfârșitul suferinței și al morții, când Domnul Isus Hristos Se va întoarce pe pământ și îl va învinge pentru totdeauna pe diavol și păcatul.


### IV. Aplicație

1. Ce cred oamenii din cultura noastră despre iubire și dreptate? Mai au speranța că va veni o vreme în care întreaga societate va fi caracterizată de iubire și dreptate? De ce da sau de ce nu? Cum le-am putea explica faptul că, fără Isus, nu poate exista iubire și dreptate adevărată și veșnică?

2. Să ne analizăm propriile activități de evanghelizare! Cât de clar înțelegi ce înseamnă cuvintele lui Isus: „Evanghelia Împărăției”? Cum putem noi, fiecare, și biserica noastră să le împărtășim oamenilor din jur această Evanghelie?

