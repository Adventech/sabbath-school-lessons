---
title:  Material Pentru Instructori
date:  24/05/2024
---

### I. Privire generală

Tema sanctuarului este atât de evidentă în Vechiul și în Noul Testament, încât este incredibil faptul că mulți creștini au pierdut din vedere doctrina sanctuarului ceresc, vreme de aproape două milenii. Adventiștii de ziua a șaptea și-au dat seama că doctrina despre sanctuarul ceresc nu era doar o învățătură biblică importantă, ci era principiul de bază al unei teologii biblice care făcea legătura între alte doctrine. Dintre acestea fac parte:

a. doctrina cu privire la Dumnezeu, caracterul, creația, misiunea și guvernarea Sa;

b. doctrina originii răului și a marii lupte;

c. doctrina despre Hristos, prima Lui venire pe pământ, întruparea, viața, lucrarea, moartea, învierea și înălțarea Sa;

d. doctrina mântuirii prin Hristos;

e. doctrina cu privire la sfârșit, venirea lui Hristos, judecata finală și refacerea tuturor lucrurilor;

f. doctrina despre biserică, în special învățătura despre biserica rămășiței de la sfârșitul timpului, înainte de a doua venire a lui Isus.

Cea mai lungă profeție biblică, cei 2.300 de ani din Daniel 8:14, vizează sanctuarul ceresc și marea luptă. Această profeție ne prezintă atât atacul asupra sanctuarului ceresc, cât și curățarea acestuia în Ziua Judecății și restaurarea tuturor lucrurilor. Cu toate acestea, adventiștii nu se gândesc la această profeție ca la ceva abstract, fără nicio bază sau împlinire în realitate, ci înțeleg că această profeție s-a împlinit în istorie, începând cu jumătatea secolului al XIX-lea, în anul 1844. Împlinirea acestei profeții cere ca toți oamenii care trăiesc în aceste vremuri de încercare să accepte ispășirea lui Isus pentru păcatele lor, înainte de încheierea lucrării Sale de mijlocire din sanctuarul ceresc. Împlinirea profeției de 2.300 de zile are o importanță specială pentru adventiști, pentru că ei înțeleg că Dumnezeu i-a chemat ca biserică a rămășiței Sale să anunțe lumii împlinirea acestei profeții, revenirea lui Isus și încheierea iminentă a marii lupte. Prin urmare, mesajul profeției de 2.300 de zile este însăși esența „Evanghelie[i] veșnic[e]” (Apocalipsa 14:6). Vestea bună, în contextul mesajelor celor trei îngeri, este ultimul apel de iubire din partea lui Dumnezeu adresat omenirii. Dumnezeu le cere păcătoșilor de pe Pământ să se întoarcă la El pentru a putea fi salvați prin sângele lui Isus și prin mijlocirea Sa din sanctuarul ceresc.

### II. Temele studiului

1. Sanctuarul pământesc din Vechiul Testament nu a fost doar un element al culturii poporului Israel; scopul lui principal a fost să prefigureze sanctuarul ceresc și lucrarea lui Isus pentru omenire.

2. Prin urmare, sanctuarul ceresc este un element central al Evangheliei universale și veșnice, al salvării omenirii și al misiunii bisericii.

### III. Comentariu

**Pecetluirea profeției de 2.300 de ani**

Prima și a doua venire a lui Isus sunt strâns legate de sanctuar, atât de cel pământesc, cât și de cel ceresc. Când Maria și Iosif L-au adus pe Isus la templul din Ierusalim, Simeon și Ana slujeau acolo (Luca 2:25-38). Aceștia știau că Mesia avea să vină la templu. De aceea, Luca relatează că, în timp ce aștepta împlinirea făgăduinței lui Dumnezeu cu privire la prima venire a lui Mesia, Simeon „a venit în Templu mânat de Duhul” (Luca 2:27), iar profetesa Ana „nu se depărta de Templu” (Luca 2:37). Cea mai lungă profeție biblică, aceea de 2.300 de ani (Daniel 8:14), se concentra pe sanctuarul ceresc (Daniel 8:10-12). Această profeție a fost „pecetluită” (Daniel 9:24) – sau confirmată – de prima venire a lui Isus în sanctuarul pământesc. După ce a primit profeția de 2.300 de ani, Daniel era „uimit de vedenia aceasta, și nimeni nu știa” (Daniel 8:27). Lăsat vreme de câțiva ani fără o explicație pentru această viziune, Daniel s-a concentrat pe informațiile pe care le avea: profeția lui Ieremia cu privire la cei 70 de ani pentru „dărâmăturile Ierusalimului” (VDC) / „ruinele Ierusalimului” (NTR) (Daniel 9:2; compară cu Ieremia 25:11,12).

Daniel s-a rugat ca Dumnezeu să intervină pentru a împlini profeția lui Ieremia cu privire la cei 70 de ani, implorându-L pe Cel Preaînalt să Își răscumpere poporul (Daniel 9:3-19) și să „strălucească Fața [Lui] peste Sfântul […] Locaș pustiit” (Daniel 9:17). Spre bucuria lui Daniel, Dumnezeu l-a trimis pe „omul Gavril” să îl învețe (Daniel 9:21,22). Cu toate acestea, Gabriel nu s-a concentrat imediat să-i răspundă lui Daniel la rugăciunea cu privire la profeția lui Ieremia de 70 de săptămâni. În schimb, l-a îndemnat pe Daniel să „ia aminte la cuvântul acesta și [să] înțele[agă] vedenia” (Daniel 9:23). Evident, „vedenia” despre care se vorbește este cea descrisă în Daniel 8:14, pentru că Gabriel nu vorbește despre 70 de săptămâni literale, ci despre 70 de săptămâni profetice (Daniel 9:24) – sau 490 de ani. Cele 70 de săptămâni (490 de ani) puteau fi „hotărâte” sau scăzute numai din cei 2.300 de ani din viziunea lui Daniel (Daniel 8:14) – nu din cei 70 de ani din profeția lui Ieremia. Prin acest calcul, Gabriel a dezvăluit și evenimentul care a marcat începutul celor 70 de săptămâni profetice și, prin urmare, al celor 2.300 de ani. Acest eveniment a fost „darea poruncii pentru zidirea din nou a Ierusalimului” (Daniel 9:25), care a avut loc în anul 457 î.H. Prin urmare, profeția de 70 de săptămâni este o subdiviziune sau prima parte a profeției de 2.300 de ani; cele două perioade alcătuiesc o profeție amplă.

Aici Gabriel răspunde în sfârșit la întrebarea și rugăciunea lui Daniel cu privire la reconstruirea Ierusalimului (Daniel 9:25), „muntele cel sfânt” al lui Dumnezeu (Daniel 9:20). Totuși, Gabriel explică această împlinire a profeției lui Ieremia de 70 de ani ca fiind doar începutul unei profeții mult mai lungi. Adică este începutul celor 70 de săptămâni profetice și apoi începutul unei profeții și mai lungi – cei 2.300 de ani. De aceea, continuând să pună accent pe această profeție mai mare, Gabriel îi explică lui Daniel că aceste 70 de săptămâni profetice, sau 490 de ani propriu-ziși, aveau să fie „stabilite pentru poporul […] și pentru cetatea […] sfântă” (Daniel 9:24, NTR) cu un scop special: „până la Unsul (Mesia), la Cârmuitorul” (Daniel 9:25).

Sfârșitul acestor 490 de ani era marcat de prima venire a lui Mesia. Gabriel a explicat că scopul lui Mesia avea să fie „încetarea fărădelegilor, [...] ispășirea păcatelor, [...] ispășirea nelegiuirii, [...] aducerea neprihănirii veșnice [...] și [...] ungerea Sfântului sfinților” (Daniel 9:24). În a 70-a săptămână profetică, Mesia avea să facă „un legământ trainic cu mulți timp de o săptămână, dar la jumătatea săptămânii va face să înceteze jertfa și darul de mâncare” (Daniel 9:27). Singura împlinire plauzibilă a acestor evenimente a fost jertfa lui Isus, „Unsul (Mesia), [...] Cârmuitorul” (Daniel 9:25) și „Mielul lui Dumnezeu, care ridică păcatul lumii” (Ioan 1:29), care „va fi stârpit și nu va avea nimic” (Daniel 9:26).

Prin urmare, cu profeția celor 70 de săptămâni începe profeția celor 2.300 de ani. Putem fi siguri că profeția de 2.300 de ani cu privire la curățarea sanctuarului s-a împlinit în anul 1844, pentru că profeția celor 70 de săptămâni (Daniel 9:24-27) s-a împlinit cu exactitate prin moartea jertfitoare a lui Mesia la mijlocul celei de-a 70-a săptămâni, în anul 31 d.H. În plus, la fel cum profeția celor 70 de săptămâni s-a împlinit prin moartea jertfitoare a lui Mesia în legătură cu sanctuarul pământesc, profeția celor 2.300 de ani avea să se împlinească prin curățarea sanctuarului ceresc de către Mesia. În mod asemănător, cele două părți ale profeției sunt legate de cele două veniri ale lui Mesia: sfârșitul perioadei de 70 de săptămâni se referă la prima venire a lui Hristos, în timp ce sfârșitul celor 2.300 de ani ține de a doua Sa venire.

**Pierderea doctrinei sanctuarului**

Sanctuarul este una dintre cele mai proeminente teme și învățături din Scriptură. Biblia descrie două sanctuare, unul pământesc și unul ceresc. Ambele transmit aspecte fundamentale legate de caracterul lui Dumnezeu, de marea luptă și de mântuire. Prin urmare, cele două sanctuare slujesc drept loc în care Dumnezeu Se descoperă poporului Său, în care stă în mijlocul poporului și din care domnește peste el. În sanctuar, Dumnezeu Se întâlnea cu poporul Israel, iar poporul Îi răspundea prin închinare. În același mod sanctuarul ceresc slujește împărăției lui Dumnezeu la nivel cosmic. În acel loc central Dumnezeu Și-a așezat tronul, S-a descoperit locuitorilor universului, exercitându-Și suveranitatea asupra lor și îngrijindu-Se de nevoile lor.

Însă când păcatul a intrat în univers, sanctuarul ceresc a dobândit o funcție salvatoare, cu serviciile sale de jertfe și de mijlocire. Astfel, cele două sanctuare nu sunt separate, ci strâns legate într-o relație de simbolizare și prefigurare: sanctuarul pământesc a fost construit în mod special pentru a dezvălui, a prefigura și a explica semnificația și rolul sanctuarului ceresc. Ținând cont de această înțelegere asupra rolului fundamental al sanctuarului pentru împărăția lui Dumnezeu, nu putem să nu remarcăm că prezența lui este imposibil de ratat în Scriptură. Cum au ignorat creștinii studierea și importanța sanctuarului ceresc vreme de mii de ani este pur și simplu de neînțeles. Cum a fost posibilă o astfel de scăpare? Adventiștii indică doi factori majori care au dus la excluderea doctrinei sanctuarului din teologia creștină. În primul rând, dată fiind semnificația sanctuarului ceresc pentru mântuire, este evident că diavolul avea să facă tot posibilul să întunece sau chiar să anihileze învățătura biblică a sanctuarului ceresc. Astfel, oamenii nu aveau să cunoască adevărul despre Dumnezeu, despre jertfa lui Hristos și despre mijlocirea Lui continuă în sanctuarul ceresc, pentru salvarea lor.

**Dualismul cosmic**

Cum a fost doctrina sanctuarului eclipsată în creștinism? Răspunsul la această întrebare ne duce în mod clar la al doilea factor major: conceptul dualismului. În primele secole ale istoriei sale, creștinismul a asimilat elemente din filozofia greacă, inclusiv conceptul fundamental de dualism. Potrivit acestuia, întreaga noastră realitate este împărțită în două sfere: cea pământească și cea cerească. Aceste două sfere sunt în esență radical diferite. În timp ce sfera pământească este materială, temporală și spațială, sfera cerească este imaterială, atemporală și aspațială. Cu alte cuvinte, în sfera cerească nu există nicio existență fizică sau relație personală. Pentru că nu există niciun fel de comunicare sau relație între cele două sfere, singura modalitate prin care oamenii ar putea intra în sfera cerească ar fi prin eliminarea oricărei legături cu existența lor pământească, ceea ce înseamnă încetarea existenței ca ființe umane integrale și supraviețuirea cumva ca suflete sau minți lipsite de trup, care nu experimentează timpul și spațiul. Evident, această viziune asupra lumii este posibilă numai prin acceptarea ideii că oamenii au atât un trup fizic, cât și un suflet nemuritor complet autonom. Prin adoptarea acestei perspective, anumitor creștini din primele secole le era imposibil să se gândească la un sanctuar propriu-zis în cer. Le era greu să își închipuie chiar și raiul ca pe un spațiu real, darămite pe Isus înălțându-Se în trup omenesc în acest spațiu. De aceea, când majoritatea creștinilor din primele secole au citit în Scriptură despre sanctuarul ceresc, l-au interpretat ca pe o alegorie sau ca pe ceva spiritual și au ajuns la concluzia că sanctuarul israelit se aplica bisericii. A vorbi despre un sanctuar literal într-un cer literal nu părea „demn” de o teologie „elevată”.

Adevărul este că mulți creștini de început și din Evul Mediu au făcut legătura între sistemul de jertfe și moartea lui Hristos. Însă, din cauza influenței filozofiei grecești, nu își puteau imagina lucrarea lui Hristos de mediere pentru omenire într-un sanctuar ceresc propriu-zis. De aceea, Biserica Romano-Catolică a atribuit bisericii și preoților lucrarea lui Hristos de mijlocire. În mod tragic, această uzurpare a lucrării lui Hristos de mediere în sanctuarul ceresc a făcut ca biserica să submineze până și jertfa lui Hristos. Cu toate acestea, Dumnezeu a acționat prin intermediul mișcărilor Reformei Protestante pentru a-Și readuce poporul la o citire literală a Bibliei și, prin mișcarea adventistă, la o redescoperire a doctrinei biblice a sanctuarului ceresc în profeții și în cartea Evrei.

Astfel, misiunea noastră ca adventiști de ziua a șaptea este să ne ferim să compromitem Cuvântul lui Dumnezeu și să îi chemăm atât pe creștini, cât și pe ceilalți oameni să își îndrepte atenția asupra jertfei lui Hristos de pe pământ și asupra lucrării Lui de mijlocire în sanctuarul ceresc. Pentru o discuție mai aprofundată, vezi (în limba engleză) Ángel Manuel Rodríguez, „The Heavenly Sanctuary”, în Handbook of Seventhday Adventist Theology. p. 381, 382, 403-406.

### IV. Aplicație

1. Gândește-te la conceptul de preoție din cultura ta. Cum se raportează acest concept la conceptul biblic? Cum ai putea folosi conceptul local de preoție pentru a le vorbi altora despre preoția lui Isus?

2. Gândește-te la conceptul de judecată în cultura sau în țara ta. Cum se aseamănă sau se deosebește acest concept de conceptul biblic al judecății? Cum ai putea explica ideea biblică de judecată celor din cultura ta?