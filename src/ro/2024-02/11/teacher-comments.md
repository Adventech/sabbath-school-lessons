---
title:  Material Pentru Instructori
date:  14/06/2024
---

### I. Privire generală

Profeția biblică ne avertizează că îndelungatul conflict cosmic dintre cele două forțe opuse și ireconciliabile, Dumnezeu și diavolul, se apropie de sfârșit și va culmina cu o confruntare finală. Această ultimă bătălie se va da în legătură cu autoritatea și închinarea: cine va sta pe tronul universului și cine va primi gloria care I se cuvine Creatorului, Susținătorului și Mântuitorului. De aceea conflictul va viza Sabatul – simbolul puterii lui Dumnezeu de Creator, Susținător și Mântuitor. Forțele rebele vor fi conduse de însuși Satana, a cărui principală preocupare o reprezintă biserica, deși de-a lungul istoriei a acționat neobosit pentru a-și recruta diverși susținători. Din nefericire, biserica tradițională a cedat compromisului și a devenit Babilonul, simbolizat de fiara care iese din mare. Satana i-a dat acestei fiare autoritatea și puterea lui, iar aceasta se va afla de partea lui Satana în bătălia finală.

În zilele sfârșitului, balaurul va reuși de asemenea să atragă de partea lui cea mai prosperă națiune de pe pământ, Statele Unite ale Americii. Această națiune, născută din dorința de secole a creștinilor persecutați de a găsi un loc de libertate și siguranță religioasă, va face compromisuri, așa cum înaintea ei a făcut și biserica papală în Lumea Veche. Astfel, America își va împlini rolul profetic de fiară care iese din pământ, devenind un lider global în bătălia finală.

Dar Dumnezeu nu a rămas niciodată fără un popor în marea luptă. Până la finalul acestui conflict, El va avea permanent un popor, o fidelă biserică a rămășiței. Biserica rămășiței lui Dumnezeu L-a recunoscut dintotdeauna ca Împărat, I s-a închinat și a păzit poruncile și principiile împărăției Sale. Poporul credincios al rămășiței lui Dumnezeu va păzi Sabatul și Îl va cinsti drept Creator și Împărat al universului. Rămășița din zilele din urmă nu doar că se va închina lui Dumnezeu ca Salvator al ei, dar va și demasca public confederația răului. Biserica rămășiței va chema întreaga omenire să se întoarcă la Dumnezeu și să I se închine. În ciuda eforturilor balaurului și ale fiarelor care ies din pământ și din mare, victoria va fi a lui Dumnezeu.

### II. Temele studiului

1. Profeția biblică descrie o bătălie finală între Dumnezeu și poporul Său, de o parte, și diavolul și agenții săi (simbolizați, în Apocalipsa 13, de fiara care iese din mare și de cea care iese din pământ), de partea cealaltă. Bătălia se va concentra pe închinare și pe Sabat, care celebrează calitatea lui Dumnezeu de Creator, Împărat și Salvator.

2. Dumnezeu va ieși biruitor. El Își cheamă poporul să ia parte la biruința Lui asupra răului și asupra diavolului, proclamând Evanghelia Lui veșnică.

### III. Comentariu

**Pariul cu privire la profeție**

Anastasia era o economistă atee, educată într-o universitate sovietică, în perioada de maximă prosperitate și stabilitate a Uniunii Sovietice. Ea aderase la utopia comunistă și credea cu tărie că aceasta oferea omenirii cea mai strălucită speranță. Aștepta cu nerăbdare ziua în care Uniunea Sovietică avea să conducă toate națiunile la renunțarea la economia de piață liberă a Statelor Unite și să adopte valorile sovietice. Soțul Anastasiei, Petru, nu împărtășea însă optimismul soției lui. Deși nu își practica religia la vremea aceea, Petru fusese născut și crescut într-o familie și într-o biserică adventistă de ziua a șaptea. În tinerețe studiase cărțile profetice Daniel și Apocalipsa, urmând abordarea adventistă istoricistă. Fiind acum căsătorit, el i-a împărtășit soției atee că, potrivit profețiilor biblice, Statele Unite aveau să domine în cele din urmă lumea și să conducă toate națiunile și guvernele de pe pământ într-un act de revoltă față de Dumnezeu, în timpul ultimei etape din istoria omenirii. De aceea, pe baza profețiilor din Apocalipsa, Petru susținea că Uniunea Sovietică avea să piardă Războiul Rece și că Statele Unite aveau să devină singura superputere din zilele din urmă. Cunoscând puterea Uniunii Sovietice, Anastasia nu putea accepta această profeție. Aflându-se într-un impas, cuplul a decis să își rezolve neînțelegerile printr- un pariu. Anastasia i-a spus lui Petru că, dacă Uniunea Sovietică avea să se prăbușească, ea avea să se facă adventistă de ziua a șaptea. Anii au trecut, iar la începutul anilor 1990, Uniunea Sovietică s-a prăbușit și a dispărut fără niciun fel de atac din exterior. Ateismul și comunismul Anastasiei s-au prăbușit odată cu URSS-ul. La scurtă vreme după, Anastasia a acceptat invitația lui Petru de a se boteza împreună cu el în Biserica Adventistă de Ziua a Șaptea.

Predicția lui Petru cu privire la Uniunea Sovietică nu s-a bazat pe geopolitică, studii sociale, psihologie, economie sau studii militare. Pentru că trăia în spatele Cortinei de Fier, principala sursă a predicției lui Petru cu privire la căderea URSS-ului era interpretarea biblică istoricistă a capitolului 13 din Apocalipsa, așa cum învăța biserica lui adventistă locală. Asemenea multor altor adventiști din lumea sovietică, Petru nici nu se gândea că prăbușirea Uniunii Sovietice avea să se întâmple în timpul vieții lui sau atât de repede. Ca în cazul multor altor adventiști, credința lui Petru a fost confirmată și întărită când s-a întâmplat lucrul acesta. El a luat decizia de a se întoarce în biserica sa și, din fericire, l-a urmat și familia.

În zilele noastre, interpretarea adventistă istoricistă a capitolului 13 din Apocalipsa – care indică faptul că Statele Unite reprezintă fiara cu coarne ca de miel ce va conduce lumea în revoltă față de legea lui Dumnezeu – este pusă în mod consecvent la îndoială. Mulți renumiți experți prezic sau chiar anunță că soarele va apune în curând asupra hegemoniei americane. Cu toate acestea, profeția biblică nu va da niciodată greș. La fel ca Petru, trebuie să ne încredem complet în profeția biblică și în interpretarea ei istoricistă, chiar dacă aparenta realitate sugerează contrariul, iar experții au alte pronosticuri.

**Teoriile conspiraționiste**

În ultima vreme teorii conspiraționiste inundă atât spațiul cibernetic, cât și mass-media. Astfel de teorii capătă adesea amploare și devin fenomene sociale. Adventiștii s-au ferit, pe bună dreptate, să se angajeze în propagarea teoriilor conspiraționiste de orice fel. Trebuie să continuăm să mergem pe această cale. În același timp, adoptarea acestei politici nu înseamnă că nu există conspirații. Din păcate, acestea există. David, Isus și apostolii au suferit din cauza diferitelor conspirații care îi vizau. Învățând din exemplul lor, adventiștii au încredințat Providenței toate aceste teorii, alegând, în schimb, să se concentreze pe misiunea pe care Dumnezeu ne-a dat-o. Da, însăși marea luptă a fost un rezultat al conspirației lui Satana. Da, suntem chemați să denunțăm conspirațiile din zilele din urmă ale lui Satana și ale adepților lui, care se pregătesc pentru asaltul final împotriva lui Dumnezeu. Cu toate acestea, nu trebuie să ne lăsăm prinși în detaliile numeroaselor teorii conspiraționiste, care abundă. Sarcina noastră este să anunțăm căderea Babilonului și venirea Domnului în curând. Prin urmare, misiunea noastră este să salvăm cât mai mulți oameni cu putință de conspirațiile lui Satana.

**Identificarea fiarelor și misiunea bisericii**

Pionierii adventiști au identificat fiara din mare cu Biserica Romano- Catolică și fiara din pământ cu Statele Unite ale Americii. Unii teologi susțin că această identificare a fost dictată de contextul sociopolitic, iar unii chiar cer ca adventiștii să se delimiteze de pozițiile lor inițiale și să găsească alte forțe mai relevante din punct de vedere spiritual sau politic din vremurile noastre, care să se potrivească mai bine descrierilor celor două animale, unul din mare, celălalt din pământ.

Dar trebuie să accentuăm două idei importante: (1) Cu toate că au analizat împlinirea profeției în contextul istoric pe care îl trăiau, pionierii adventiști au urmat în mod constant principiile istoriciste de interpretare profetică. De asemenea, ei au identificat împlinirea acestor profeții în armonie cu un sistem biblic holistic de învățătură. (2) Profetul lui Dumnezeu pentru biserica rămășiței, Ellen G. White, ne-a avertizat clar cu privire la renunțarea la interpretările noastre profetice originale privind cele două fiare din Apocalipsa 13. Ea era în mod special îngrijorată de faptul că adventiștii ar putea cădea în capcana de a crede că Biserica Romano-Catolică este acum o biserică schimbată și că nu mai este fiara tiranică din mare, fiind astfel nevoie de un alt candidat la acest post. Următoarele citate din cartea ei monumentală, Tragedia veacurilor, sunt remarcabile și militează clar împotriva unui astfel de demers:

„Romano-catolicismul este privit în prezent de protestanţi mult mai favorabil decât în anii precedenţi. În ţările unde nu este predominant catolicismul şi unde supuşii papei adoptă o atitudine conciliantă pentru a dobândi influenţă, se manifestă o indiferenţă în creştere faţă de doctrinele care separă bisericile reformate de biserica papală. Câştigă teren ideea că, în fond, nu ne deosebim în punctele principale atât de mult cum s-a presupus şi că o concesie mică din partea noastră va duce la o mai bună înţelegere cu Roma. [...]

Apărătorii papalităţii declară că această biserică a fost calomniată, iar lumea protestantă este înclinată să accepte această idee. Mulţi susţin că este nedrept să judecăm biserica de astăzi după ororile şi absurdităţile care i-au marcat domnia în secolele de ignoranţă şi întuneric. Aceştia îi scuză cruzimea înfiorătoare, considerând-o un rezultat al barbariei acelor timpuri şi pretind că influenţa civilizaţiei moderne i-a schimbat atitudinile” (p. 563).

„Romano-catolicismul, ca sistem, nu este în prezent mai fidel Evangheliei lui Hristos decât a fost în orice altă perioadă din istorie. Bisericile protestante sunt în mare întuneric, altfel ar înţelege semnele timpului.

Biserica Catolică ţinteşte departe cu planurile şi metodele ei de lucru. Se foloseşte de orice mijloc pentru a-şi extinde influenţa şi a-şi mări puterea în pregătirea ei pentru o luptă cruntă şi decisivă prin care urmăreşte să recâştige stăpânirea lumii, să reinstaureze persecuţia şi să distrugă tot ce a făcut protestantismul. Catolicismul câştigă teren pretutindeni. Observaţi numărul crescând de biserici şi capele catolice din ţările protestante! Priviţi la popularitatea colegiilor şi a seminarelor catolice din America, sprijinite atât de mult de protestanţi! Urmăriţi creşterea ritualismului în Anglia şi convertirile frecvente la catolicism! Aceste lucruri ar trebui să trezească îngrijorarea tuturor celor care ţin la principiile curate ale Evangheliei” (p. 565, 566).

„Biserica Catolică afişează acum o faţă plăcută, acoperind cu scuze istoria cruzimilor ei oribile. Ea a îmbrăcat veşminte asemănătoare cu ale lui Hristos, dar a rămas neschimbată. Toate principiile papalităţii care au existat în secolele trecute există şi astăzi. Doctrinele inventate în Evul Mediu sunt menţinute şi în prezent. Nimeni să nu se amăgească! Papalitatea, pe care protestanţii sunt acum atât de dispuşi să o onoreze, este aceeaşi care stăpânea lumea în zilele Reformei, când bărbaţi ai lui Dumnezeu s-au ridicat, cu riscul pierderii vieţii, pentru a-i demasca nelegiuirea. Manifestă aceeaşi mândrie şi îndrăzneală arogantă cu care a stăpânit peste regi şi prinţi şi prin care şi-a asumat prerogativele lui Dumnezeu. Spiritul ei nu este acum mai puţin crud şi despotic decât atunci când a zdrobit libertatea oamenilor şi i-a ucis pe sfinţii Celui Preaînalt. [...] Nu fără motiv s-a susţinut în ţările protestante că acum romano-catolicismul se deosebeşte mult mai puţin de protestantism decât în trecut. O schimbare a avut loc, dar nu la papalitate. Catolicismul se aseamănă într-adevăr mult cu protestantismul contemporan, deoarece protestantismul a degenerat în mare măsură faţă de ce era în zilele reformatorilor” (p. 571).

### IV. Aplicație

1. Are sens să identificăm Biserica Romano-Catolică cu fiara care iese din mare și Statele Unite cu fiara care iese din pământ și, în același timp, să ne rugăm pentru salvarea oamenilor asociați cu aceste entități? Explică-ți răspunsul.

2. Profetul Daniel, creștinii din Evul Mediu, adventiștii din secolul al XIXlea, adventiștii din Uniunea Sovietică și din multe alte locuri și vremuri s-au încrezut în Biblie în ciuda tuturor aparențelor. Cum te poți încrede în profeția biblică atunci când toate dovezile par să indice opusul împlinirii ei?