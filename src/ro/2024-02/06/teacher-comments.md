---
title:  Material Pentru Instructori
date:  10/05/2024
---

### I. Privire generală

Continuând tema din săptămânile anterioare, acest studiu se concentrează asupra rolului fundamental, asupra autorității și puterii Cuvântului lui Dumnezeu în marea luptă. Specific, ne vom concentra atenția asupra Cuvântului lui Dumnezeu așa cum este reprezentat de către cei doi martori predicând îmbrăcați în saci în timpul perioadei profetice de 1.260 de ani.

După ce Domnul Isus S-a înălțat la cer, diavolul și-a îndreptat eforturile și energia împotriva Cuvântului lui Dumnezeu, Scripturile, și împotriva poporului lui Dumnezeu. Misiunea bisericii a fost să dea mărturie despre Isus Hristos și Cuvântul Său, care este revelația caracterului și voii divine. În Apocalipsa 11, Cuvântul lui Dumnezeu este reprezentat prin expresia din Vechiul Testament „cei doi martori” (sau „unși”, în Zaharia 4:14). Această metaforă transmite modul în care Cuvântul lui Dumnezeu are o prezență și o putere permanentă, fiind de origine divină și transmis prin inspirația Duhului Sfânt.

Paralela dintre Isus și Cuvânt este evidentă: La fel cum Domnul a lucrat trei ani și jumătate sub presiunea și persecuția propriului Său popor, care trebuia să-L primească, Scriptura a slujit lumii timp de trei ani și jumătate profetici, sau 1.260 de ani istorici, sub presiunea acelorași oameni care pretindeau că sunt apărătorii Cuvântului lui Dumnezeu. La fel cum Isus, Cuvântul lui Dumnezeu, a murit și a înviat, Scriptura, Cuvântul lui Dumnezeu, „a murit și a înviat”. La fel cum Isus a fost biruitor și Cuvântul Său va fi biruitor, la fel ca poporul Lui, prin El și prin Cuvântul Său.

### II. Temele studiului

1. Cei doi martori din Apocalipsa 11 simbolizează Sfintele Scripturi. Cei doi martori au acționat într-o vreme de persecuție, în perioada profetică de 1.260 de ani, dintre 538 și 1798 d.H.

2. La sfârșitul acestei perioade profetice, cei doi martori au murit și au fost înviați, la fel cum Isus a murit și a fost înviat, indicând faptul că Dumnezeu va avea, prin Isus și Cuvântul Său, victoria finală în marea luptă.

### III. Comentariu

**Profeții rostite în saci**

De ce susțin adventiștii că cei doi martori, sau Sfintele Scripturi, au fost suprimați în timpul Evului Mediu? Nu știau oamenii din vremea aceea despre Biblie? Nu erau catedralele și bisericile decorate cu teme biblice? Nu îi învățau din Biblie universitarii pe studenții lor? Răspunsul la toate aceste întrebări este „da”. Atunci de ce se insistă asupra faptului că perioada de 1.260 de ani, dintre anii 538 și 1798, a fost o perioadă de persecuție, o perioadă în care cei doi martori au fost îmbrăcați în saci, un simbol al crizei și al umilinței?

Înainte de a răspunde la întrebare, să complicăm problema un pic și mai mult! Unii s-ar putea grăbi să evidențieze faptul că persecuția asupra Scripturii a existat înainte de 538 d.H. Într-adevăr romanii au încercat să ia în derâdere Scriptura sau să o suprime în timpul primelor persecuții asupra creștinilor. Împăratul păgân Dioclețian (împărat în 284-305) a urmărit în mod special ca Biblia să fie anihilată, hotărând ca toți creștinii să renunțe la cartea lor sfântă și să se dezică de ea. Deși majoritatea creștinilor nu aveau propriile Biblii, unii care aveau manuscrise biblice le-au predat pentru a fi arse și profanate public; alții au murit, în schimb, pentru credința lor. În cele din urmă, Cuvântul lui Dumnezeu a ieșit onorat și victorios din acest asalt. La sfârșitul perioadei profetice de 1.260 de ani, revoluționarii francezi, precum și alte regimuri dictatoriale ateiste și comuniste ulterioare au urmărit de asemenea anihilarea Scripturii creștine, la fel ca împăratul Dioclețian.

Spre deosebire de Dioclețian, revoluționarii francezi au reușit să elimine Scriptura de pe teritoriul lor pentru o scurtă perioadă (Apocalipsa 11:7-9). Într-adevăr, atât Dioclețian, cât și insurgenții Revoluției Franceze au căutat să denigreze Cuvântul lui Dumnezeu, dar revoluționarii francezi au făcut lucrul acesta încercând să îl anihileze în totalitate, nu doar să-l lase să profețească îmbrăcat în saci. În plus, perioada de 1.260 de ani, în care cei doi martori au suferit umilințe, depășește cu mult primele două sau trei secole de persecuții, cei zece ani de persecuție sub Dioclețian sau cei câțiva ani sub Revoluția Franceză. De aceea trebuie să căutăm în alte perioade din istorie semnificația faptului că Biblia, Cuvântul lui Dumnezeu, avea să lucreze purtând saci.

Prin urmare, pentru a înțelege când și cum cei doi martori, sau Scriptura, au propovăduit îmbrăcați în saci, trebuie să accentuăm două lucruri. În primul rând, cei doi martori au lucrat în cursul a 1.260 de ani.

După cum detaliază studiul nostru, adventiștii de ziua a șaptea înțeleg că este vorba despre anii 538 la 1798, care au cuprins perioada de ascensiune, organizare și stăpânire a Bisericii Catolice. În al doilea rând, cei doi martori nu au fost uciși în această perioadă, ci doar purtau saci.

Aluziile la Zaharia (Apocalipsa 11:4; Zaharia 4:14), la Ilie (Apocalipsa 11:5,6) și la Moise (Apocalipsa 11:6) din Apocalipsa 11 par să sugereze că misiunea profetică a celor doi martori îmbrăcați în saci a avut loc în contextul persecutării poporului lui Dumnezeu. Apocalipsa 11 nu spune că cei doi martori au fost uciși în timpul celor 1.260 de ani, ci, dimpotrivă, că li s-a dat de către Dumnezeu să profetizeze îmbrăcați în saci în această perioadă (Apocalipsa 11:3). Ilie s-a îmbrăcat în sac în timpul unei perioade de criză spirituală profundă în Israelul de Nord, când națiunea schimbase în mod deliberat legea lui Dumnezeu, punându-se mai presus de revelația divină și împotrivindu-se acesteia. De asemenea, întrebarea principală nu este dacă Biserica Romano-Catolică cunoștea Scriptura sau dacă a folosit-o pentru a face teologie, în cei 1.260 de ani de supremație și de persecutare. Întrebarea este: Care a fost atitudinea bisericii față de Scriptură în această perioadă? Atitudinea ei s-a asemănat mult cu atitudinea celor din Israelul de Nord: cunoștea revelația specială a lui Dumnezeu, dar s-a pus intenționat mai presus de ea.

Principiul protestant Sola Scriptura accentuează că Scriptura este revelația completă, de sine stătătoare și clară a lui Dumnezeu. Ori de câte ori revelația divină constituie un inconvenient sau o piedică în calea unui proiect omenesc, diavolul și falșii săi învățători introduc tradiții pentru a justifica reinterpretarea pasajelor biblice supărătoare. Sau pur și simplu introduc învățături sau practici noi care sunt vizibil împotriva Scripturii. Tradiția și magisteriul bisericesc ajung considerați singurii interpreți ai Bibliei și singura autoritate care are puterea de a crea și de a stabili dogme. Cuvântul lui Dumnezeu este subminat, denigrat și dominat de biserică, deși Scriptura stipulează clar că trebuie să fie invers. În această privință, câteva citate din Catehismul Bisericii Catolice1, sunt pur și simplu uimitoare:

Potrivit Catehismului Bisericii Catolice, „comunicarea de sine făcută de Tatăl prin Cuvântul său în Duhul Sfânt rămâne prezentă și lucrătoare în biserică” și de aceea tradiția bisericească este o parte inseparabilă a revelației speciale a lui Dumnezeu, la fel ca profeții și apostolii (punctul 79). Din acest motiv, „biserica deci, căreia îi e încredințată transmiterea și interpretarea Revelației, «nu-și dobândește certitudinea cu privire la toate lucrurile revelate numai din Sfânta Scriptură. De aceea, atât Scriptura, cât și Tradiția trebuie primite și venerate cu egală iubire și considerație»” (punctul 82).

Într-adevăr, Catehismul Bisericii Catolice stipulează că magisteriul, fiind singurul interpret al Scripturii (punctele 86, 100), „nu este deasupra Cuvântului lui Dumnezeu, ci îl slujește” (punctul 86). Cu toate acestea, magisteriul nu se inspiră doar din Scriptură, ci atât din Scriptură, cât și din tradiție (punctul 82). Pentru că tradiția are la fel de multă autoritate ca și Scriptura și pentru că magisteriul („papa și episcopii aflați în comuniune cu El”) are singura autoritate de a interpreta „în mod autentic” Cuvântul lui Dumnezeu (punctul 100), magisteriul va folosi informații atât din tradiție, cât și din Scriptură, ori de câte ori va fi necesar. Experiențele atât ale celor din Regatul de Nord, cât și ale lui Iuda arată că, atunci când tradiția este pusă la același nivel cu Scriptura, nu doar că Scriptura este adusă la un nivel inferior, de la divin la uman, dar în cele din urmă este anulată în totalitate (Matei 15:3-6), fiind răstălmăcită pentru a se potrivi unei viziuni omenești asupra lumii. Prin urmare, autoritatea ei este anihilată. Această anihilare a autorității biblice este exact ceea ce s-a întâmplat în Biserica Romano-Catolică. Pe măsură ce biserica a accentuat din ce în ce mai mult tradiția și a acceptat presupoziții filozofice, învățăturile și practicile ei s-au schimbat radical, astfel încât biserica nu mai era compatibilă cu modelul bisericii apostolice.

Răstălmăcind Scriptura și promovând învățături categoric opuse Scripturii, Biserica Romano-Catolică a susținut în mod eronat următoarele rătăciri:

• că are puterea de a schimba Sabatul lui Dumnezeu din ziua a șaptea în prima zi a săptămânii, călcând astfel în mod intenționat a patra poruncă și diminuând statutul lui Dumnezeu de Creator și Împărat;

• că Hristos a lăsat biserica în grija episcopului Romei și a ierarhiei ecleziastice sacramentale;

• că biserica este un element necesar mântuirii oferite de Dumnezeu;

• că biserica și sfinții pot mijloci pentru oameni și le pot oferi merite în vederea mântuirii;

• că Maria, mama lui Isus, s-a născut cu o natură lipsită de păcat (imaculata
concepție);

• că Maria are un rol special în procesul de mântuire, fiind numită Mijlocitoare (Mediatrix), Apărătoare, titluri rezervate în Scriptură numai lui Hristos și Duhului Sfânt;

• că mântuirea se obține prin fapte, precum penitențele și indulgențele;

• că sufletul este nemuritor, iadul este veșnic și purgatoriul există;

• că există șapte sacramente care asigură mântuirea;

• că pruncii trebuie botezați;

• că materia pâinii și a vinului se transformă la propriu în trupul și în sângele lui Hristos în timpul liturghiei/mesei (transsubstanțiere);

• că așa-zișii laici nu se pot împărtăși cu paharul în timpul comuniunii;

• că preoții înșiși sunt un sacrament și oferă mântuirea;

• că preoții bisericii nu pot să se căsătorească, trebuind să rămână celibatari;

• că creștini pot și de fapt trebuie să venereze și să se închine icoanelor și statuilor, încălcând astfel în mod flagrant porunca a doua.

Cu o asemenea uluitoare interpretare greșită sau respingere flagrantă a Scripturii și a învățăturilor ei, vreme de peste un mileniu, de către autoproclamatul popor al lui Dumnezeu, nu este deloc surprinzător că Dumnezeu descrie Scriptura – sau pe cei doi martori ai Săi – profetizând îmbrăcați în saci. Da, în cele din urmă, cei doi martori au fost uciși într-un context secular, nu religios (în timpul Revoluției Franceze). Pe de altă parte, Revoluția Franceză ateistă a fost ea însăși o reacție la nelegiuirea îndelungată a Bisericii Catolice, în detrimentul lui Dumnezeu Însuși, al revelației Sale speciale și în detrimentul omenirii, care are nevoie disperată de salvare. Marea luptă este complexă. Diavolul urmărește să distrugă revelația lui Dumnezeu din Cuvântul Său scris. Dar în mod special caută să suprime Cuvântul lui Dumnezeu din biserica Sa. Acest obiectiv satanic nu a avut succes deplin, nici nu va avea vreodată. Principiul protestant Sola Scriptura, societățile biblice și misionare, întreita solie îngerească adventistă și strigătul de la miezul nopții vor triumfa. Cuvântul lui Dumnezeu va fi tot mai clar în transmiterea iubirii lui Dumnezeu.


### IV. Aplicație

1. Imaginează-ți că trăiești în jurul anului 700, la vreo 160 de ani după anul 538, la începutul perioadei profetice de 1.260 de ani. Imaginează-ți că, în calitate de cititor al Bibliei și creștin devotat, ai înțeles că cei 1.260 de ani de persecuție asupra celor doi martori de-abia începuseră și, prin urmare, aveau să mai treacă multe secole până la încheierea persecuției. Cum ți-ai păstra speranța, ținând cont în special de faptul că tu și urmașii tăi v-ați confrunta cu perspectiva a cel puțin încă 1.000 de ani de așteptare? Cum ți-ai menține devotamentul față de Dumnezeu și angajamentul de a predica Cuvântul Lui, știind că victoria nu va veni decât după 1.000 de ani? Cum ți-ai pregăti familia de după tine pentru o astfel de așteptare îndelungată? Cum pot răspunsurile tale să îți inspire credința din prezent, în timp ce așteptăm revenirea lui Isus?

2. Deși Revoluția Franceză a avut impact asupra întregului glob, prin viziunea sa asupra lumii, prin spiritul și prin acțiunile ei, acest impact s-a simțit mai pregnant în lumea occidentală. Dacă trăiești în Occident, cum ai putea continua să celebrezi învierea și lucrarea celor doi martori? Dacă locuiești în alte părți ale lumii, care nu au fost afectate direct de revoluția seculară sau ateistă din Franța, cum a încercat comunitatea ta locală să ucidă cei doi martori? Cum ați putea tu și biserica ta să luați parte la învierea și activitatea celor doi martori?
