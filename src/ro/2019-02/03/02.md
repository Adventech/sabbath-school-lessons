---
title:  Nepregătiţi
date:  14/04/2019
---

Cuvântul lui Dumnezeu nu trece cu vederea realităţile vieţii omeneşti, ci le prezintă în toată brutalitatea lor şi, uneori, în toată durerea şi disperarea lor. De fapt, cu excepţia primelor câteva pagini ale Bibliei şi a ultimelor câteva, Cuvântul lui Dumnezeu zugrăveşte un tablou trist al omenirii. Pavel nu a exagerat când a scris: „Căci toţi au păcătuit şi sunt lipsiţi de slava lui Dumnezeu” (Romani 3:23).

`1. Ce avertizări şi ce făgăduinţe găsim în următorul pasaj? 1 Corinteni 10:1-13`

În anumite privinţe, multe dintre acţiunile noastre în viaţă nu sunt decât reacţii la schimbări. Ne confruntăm în mod constant cu schimbări, iar noi, creştinii, trebuie să le abordăm cu credinţă, încrezându-ne în Dumnezeu şi dovedindu-ne credinţa prin ascultare, în ciuda ispitei de a proceda altfel.

„Cea mai mare nevoie pe care o are lumea este aceea de oameni adevăraţi, oameni care să nu se lase cumpăraţi sau vânduţi, oameni care să fie cinstiţi şi credincioşi în adâncul sufletului lor, oameni care să nu se teamă să-i spună păcatului pe nume, oameni a căror conştiinţă este la fel de bine orientată către datorie cum este acul busolei către pol, oameni care să ia poziţie neclintită pentru adevăr, chiar dacă s-ar prăbuşi cerurile.” – Ellen G. White, Educaţie, p. 57

Aceste cuvinte sunt la fel de valabile pentru noi astăzi cum au fost pentru Israelul antic şi pentru cei din timpul lui Ellen G. White.

`2. Ce greşeli au făcut oamenii din următoarele pasaje biblice, când s-au aflat în faţa schimbării, şi ce putem învăţa din greşelile lor? Faptele 5:1-10; Geneza 16:1,2,5,6; Matei 20:20-22`

Schimbările vin şi, adesea, aduc cu ele ispite, probleme şi, uneori, chiar teamă. Aşadar, este foarte important să fim îmbrăcaţi cu armura spirituală, ca să le putem înfrunta. Indiferent dacă schimbările sunt neaşteptate sau dacă fac parte din desfăşurarea normală a vieţii, noi trebuie să fim pregătiţi pentru ce urmează să vină, atât pentru ce vedem, cât şi pentru ce nu vedem.