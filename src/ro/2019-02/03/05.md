---
title:  Pregătirea pentru bătrâneţe
date:  17/04/2019
---

Cuvintele lui Moise din Psalmul 90:11 ne amintesc de trecerea inexorabilă a timpului. Pe măsură ce anii vin şi trec, începem să vedem şi să simţim tot felul de schimbări în corpul nostru. Părul încărunţeşte sau cade, începem să păşim mai încet, să acţionăm mai încet, iar durerile devin însoţitorii noştri de fiecare zi. Dacă suntem căsătoriţi şi avem copii, probabil aceştia au deja propriii copii şi noi ne putem bucura de nepoţi. Etapele anterioare ale vieţii ne-au ajutat să ne pregătim pentru această ultimă etapă.

`5. Citeşte Psalmul 71. Ce ne învaţă acest psalm despre cum să ne pregătim nu numai pentru vârsta bătrâneţii, ci pentru viaţă în general?`

Psalmul 71 este scris de un om în vârstă, care experimentează schimbările care intervin în viaţă, dar este fericit deoarece întotdeauna, până acum, şi-a pus încrederea în Dumnezeu. Cea mai bună cale de a îmbătrâni este să ne punem încrederea în El de când suntem tineri. De fapt, autorul acestui psalm ne împărtăşeşte trei lecţii importante pe care le-a învăţat îndreptându-se către această perioadă a vieţii sale.

1. Dobândeşte o cunoaştere personală profundă a lui Dumnezeu! încă din tinereţea lui (vers. 17), Dumnezeu i-a fost o stâncă de adăpost (vers. 1,7) şi Mântuitor (vers. 2). Dumnezeu este o stâncă şi o cetăţuie (vers. 3), speranţa şi încrederea lui (vers. 5). Psalmistul vorbeşte despre lucrările minunate ale lui Dumnezeu (vers. 16,17), despre puterea şi tăria Lui (vers. 18) şi despre toate lucrurile măreţe pe care El le-a făcut (vers. 19). Obiceiul de a vorbi cu Dumnezeu în fiecare zi, când studiem Cuvântul Său şi ne luăm timp să medităm la ce a făcut El pentru noi, ne va consolida experienţa cu El.

2. Formează-ţi obiceiuri bune! O alimentaţie bună, exerciţiul fizic, apa, lumina soarelui, odihna etc. ne vor ajuta să ne bucurăm de viaţă mai mult timp şi mai bine. Observă cum se referă psalmistul la încredere (vers. 3), laudă la adresa lui Dumnezeu (vers. 6) şi speranţă (vers. 14).

3. Dezvoltă pasiune pentru misiunea pe care ne-a încredinţat-o Dumnezeu! Autorul acestui psalm nu se gândeşte să fie leneş la bătrâneţe. Chiar şi „la pensie” doreşte să continue să-L laude pe Dumnezeu (vers. 8) şi să le vorbească altora despre El (vers. 15-18).

`Pentru cei care sunt mai în vârstă, care sunt câteva dintre beneficiile bătrâneţii? Ce ştiţi acum şi nu aţi ştiut în tinereţe şi aţi vrea să le împărtăşiţi celor mai tineri din grupă?`