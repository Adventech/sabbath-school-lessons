---
title: Pregătirea pentru a fi părinte 
date:  16/04/2019
---

Puţine lucruri îţi pot schimba viaţa cum o face venirea pe lume a unui copil. Nimic nu va mai fi la fel în familie.

„Ca săgeţile în mâna unui războinic, aşa sunt fiii făcuţi la tinereţe. Ferice de omul care îşi umple tolba de săgeţi cu ei!” (Psalmii 127:4,5)

Însă copiii nu vin cu un manual de utilizare care să le spună părinţilor cum trebuie să-i îngrijească şi cum să rezolve toate problemele care pot să apară. Chiar şi părinţii cu experienţă sunt uneori puşi în încurcătură de acţiunile, de cuvintele sau de atitudinile copiilor lor.

Aşa cum este important să te pregăteşti pentru căsătorie, la fel de important este ca aceia care speră să devină părinţi să fie pregătiţi pentru această copleşitoare responsabilitate.

`4. Chiar dacă următoarele cazuri de naştere sunt unice, ce principii pot lua din aceste relatări cei care se pregătesc să devină părinţi? 1 Samuel 1:27; Judecătorii 13:7; Luca 1:6,13-17,39-45,46-55,76-79`

Ce responsabilitate şi ce oportunitate cutremurătoare au avut aceşti părinţi! în aceste familii aveau să se nască profeţi şi conducători ai lui Israel, unul dintre aceştia urmând să fie cel care trebuia să pregătească o cale pentru Mesia, iar altul, chiar Hristos. Totuşi, chiar dacă niciunul dintre copiii noştri nu este destinat să fie un profet biblic, părinţii tot trebuie să fie pregătiţi pentru această schimbare radicală din viaţa lor.

„Pregătirea trebuie începută chiar înainte de naşterea copilului, pentru ca acesta să fie în stare să lupte cu succes în bătălia împotriva vrăjmaşului.

Dacă, înainte de naşterea copilului, mama este îngăduitoare faţă de ea însăşi, dacă este egoistă, nerăbdătoare, pretenţioasă, toate aceste lucruri se vor manifesta în caracterul copilului ei. În felul acesta, mulţi copii au primit ca moştenire, la naştere, aproape numai tendinţe nestăvilite spre rău.” – Ellen G. White, Căminul adventist, p. 256

`Indiferent că avem copii în grija noastră sau avem responsabilităţi în privinţa altor oameni, ce putem face pentru a ne îndeplini aceste responsabilităţi în modul cel mai creştinesc posibil?`