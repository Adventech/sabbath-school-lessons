---
title:  Pierderea încrederii (II)
date:  26/05/2019
---

Încrederea se pierde şi atunci când există violenţă în familie. Deşi pare de necrezut, studiile arată că familia, căminul, este cel mai violent loc din societate. Violenţa în familie afectează toate tipurile de familie, inclusiv căminul creştin. Violenţa este un atac de orice fel – verbal, fizic, emoţional, sexual sau de neglijenţă activă ori pasivă – care este comis de o persoană sau de mai multe împotriva unei alte persoane.

`3. Biblia conţine relatări despre violenţă în familie, chiar în poporul lui Dumnezeu. Care sunt gândurile şi sentimentele tale când citeşti următoarele pasaje? De ce crezi că au fost păstrate în Scriptură aceste istorii de viaţă? Geneza 37:17-28; 2 Samuel 13:1-22; 2 Regi 16:3; 17:17; 2 Regi 21:6`

Comportamentul abuziv este o alegere conştientă a unei persoane de a exercita putere şi control asupra alteia. Acesta nu poate fi explicat sau scuzat de alcoolism, de stres, de nevoia de satisfacere a dorinţelor sexuale, de incapacitatea de a-şi controla mânia sau de comportamentul victimei. Victimele nu sunt răspunzătoare pentru acţiunea abuzivă a abuzatorului. Abuzatorii distorsionează şi pervertesc dragostea, deoarece „dragostea nu face rău” (Romani 13:10). Tratamentul profesionist poate facilita o schimbare în comportamentul abuzatorului, dar aceasta numai dacă el îşi asumă responsabilitatea pentru felul în care se comportă şi caută ajutor de specialitate. Pentru cei care sunt deschişi faţă de El, Dumnezeu poate să facă nespus mai mult pentru a-l ajuta pe abuzator să înceteze să comită abuzuri, să se pocăiască de atitudinea şi de purtarea lui, să repare răul produs, în măsura în care este posibil, şi să adopte metode de a-şi vindeca inima şi de a-i iubi pe ceilalţi (compară cu Efeseni 3:20).

`Dacă ai fi tu cel care suferă, ce cuvinte de acceptare, de mângâiere şi de speranţă ai vrea să auzi? De ce este important să oferi mai degrabă siguranţă, acceptare şi empatie decât să dai sfaturi despre cum să se comporte mai bine în relaţia cu abuzatorul?`