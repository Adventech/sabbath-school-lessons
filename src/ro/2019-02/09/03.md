---
title:  Pierderea încrederii (I)
date:  27/05/2019
---

Toţi suntem oameni păcătoşi care, la un moment dat, ne dovedim nedemni de încredere pentru cineva care s-a încrezut în noi. Şi cine nu a fost o victimă a trădării încrederii? însă, oricât de grea este

O astfel de încercare, ea este mult mai greu de suportat atunci când trădăm sau suntem trădaţi de un membru al familiei.

Uneori poate părea mai uşor să fugim, când decidem că relaţia respectivă nu merită efortul de a o repara. Dar nu este uşor dacă este vorba despre un membru al familiei, cum ar fi soţul sau soţia. Am putea spune chiar că unul dintre scopurile căsătoriei este acela de a ne învăţa lecţia reclădirii încrederii atunci când a fost înşelată.

`2. Într-o relaţie, când încrederea a fost compromisă, cum pot fi vindecate şi salvate şi încrederea, şi relaţia? 1 Petru 5:6,7; 1 Ioan 4:18; Iacov 5:16; Matei 6:14,15`

Reclădirea încrederii înşelate este ca o călătorie – trebuie să înaintezi pas cu pas. Ea începe cu recunoaşterea sinceră a durerii provocate şi cu mărturisirea adevărului, indiferent care a fost ofensa şi cine a provocat-o.

Când cauza rupturii a fost un adulter, vindecarea poate începe când cel care a trădat mărturiseşte. Ca parte a procesului vindecării, mărturisirea trebuie însoţită de o sinceritate totală din partea celui vinovat. Nu poate rămâne nimic ascuns; altfel, când se va descoperi (şi cu siguranţă va fi descoperit), încrederea care fusese recâştigată va fi distrusă şi, când este înşelată a doua oară se ajunge la vindecare cu mult mai greu decât prima dată.

Reconstruirea încrederii cere timp şi răbdare. Cu cât ofensa este mai serioasă, cu atât va fi nevoie de mai mult timp. Acceptă că uneori vei simţi că faci doi paşi înainte şi trei înapoi. Într-o zi ţi se va părea că există speranţă pentru mâine, iar a doua zi simţi că-ţi vine să fugi şi să laşi totul. Totuşi mulţi oameni au reuşit să-şi refacă relaţiile distruse şi să-şi clădească o relaţie de căsătorie mai profundă, mai apropiată şi mai satisfăcătoare decât înainte.

`Ce căi de vindecare a unei căsnicii pot exista în cazul altor tipuri de pierdere a încrederii? În acelaşi timp, cum poate fi o relaţie în care, chiar dacă există iertare, nu mai poate exista încredere?`