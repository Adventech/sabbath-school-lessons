---
title:  Familia pe primul loc
date:  17/06/2019
---

Primii beneficiari ai eforturilor noastre misionare sunt cei din casa noastră. Nu există un câmp misionar mai important decât acesta.

`2. Ce învăţăm din următoarele pasaje despre ce înseamnă să-ţi împărtăşeşti credinţa acasă? Ioan 1:40-42; Deuteronomul 6:6,7; Rut 1:14-18`

Andrei a trecut dincolo de un simplu raport; el a aranjat ca Simon, fratele lui, să-L întâlnească pe Isus. Un raport plin de entuziasm despre Isus şi o prezentare a Lui ca persoană – ce formă simplă de a le împărtăşi Evanghelia celor din casa ta! După ce i L-a prezentat pe Isus, Andrei a făcut un pas în spate, iar Petru a avut o relaţie personală cu Isus.

Să-i ajutăm pe copii să trăiască într-un loc al credinţei! Copiii din cămin pot fi adesea trecuţi cu vederea ca destinatari potriviţi pentru eforturile evanghelistice. Părinţii presupun în mod greşit că micuţii lor pur şi simplu vor absorbi spiritualitatea familiei. Nu vă bazaţi pe lucrul acesta! Deşi copiii şi tinerii învaţă de la modelele pe care le văd, la fel de adevărat este că aceşti membri mai tineri ai familiei Domnului au nevoie de o atenţie individuală şi de ocazia de a li se face cunoştinţă personal cu Hristos. Deuteronomul 6 insistă în această privinţă: Trebuie să se acorde atenţie celei mai eficiente metode de educaţie religioasă. În cămin trebuie să fie încurajate obiceiuri spirituale regulate de închinare individuală sau cu familia. Trebuie acordat timp şi trebuie depuse eforturi în favoarea copiilor şi a tinerilor.

`3. Ce putem învăţa din lucrarea evanghelistică a lui Naomi? Rut 1:8-22`

Rut a văzut-o pe Naomi în momente descurajatoare: când încerca să o convingă pe nora ei să plece, când a amintit de toate pierderile suferite (Rut 1:15,20,21). Nu poate exista o mărturie mai grăitoare decât aceea a lui Rut pentru a arăta că tinerii pot ajunge să cunoască un Dumnezeu perfect şi să intre în legământ cu El chiar dacă le este prezentat de un părinte imperfect.

`Cum îţi afectează atitudinea faţă de cei din casa ta gândul că familia este cel mai important câmp misionar? Acţionaţi împreună, ca familie, pentru a alcătui o listă cu eforturi specifice pe care le puteţi face pentru a le conduce la Hristos pe rudele voastre necredincioase.`