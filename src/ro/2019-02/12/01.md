---
title:  „Ce au văzut în casa ta?”
date:  15/06/2019
---

> <p>Textul de memorat</p>
> „Voi însă sunteţi o seminţie aleasă, o preoţie împărătească, un neam sfânt, un popor pe care Dumnezeu Şi l-a câştigat ca să fie al Lui, ca să vestiţi puterile minunate ale Celui ce v-a chemat din întuneric la lumina Sa minunată.” (1 Petru 2:9)

Poate că am ajuns la o etapă în care, mulţumiri fie aduse lui Dumnezeu, viaţa noastră (cel puţin pentru moment) merge bine: familia este bine, la locul de muncă este bine, sănătatea şi finanţele sunt, şi ele, bine. Sau poate că nu? Poate în casa ta acum este tulburare, este durere? Indiferent de situaţia în care te afli, când cineva vine să-ţi viziteze căminul, asemenea emisarilor din Babilon care l-au vizitat pe regele Ezechia, ce răspuns ar putea fi dat la întrebarea pe care i-a pus-o mai târziu regelui profetul Isaia: „Ce au văzut în casa ta?” (Isaia 39:4).

Ce au văzut oamenii în casa ta? Ce au văzut îngerii? Ce spirit domneşte acolo? Se poate simţi „mireasma” rugăciunii? Există între voi amabilitate, generozitate şi dragoste sau sunt tensiuni, mânie, resentimente, amărăciune şi dezbinare? Se va gândi oaspetele că în căminul tău locuieşte Isus?

Sunt întrebări pe care este important să şi le pună fiecare, cu privire la modelul de cămin pe care l-a clădit. În această săptămână vom urmări câţiva dintre factorii-cheie care pot construi o viaţă de familie minunată în ciuda zbuciumului şi a tensiunilor inevitabile cu care se confruntă familiile astăzi.