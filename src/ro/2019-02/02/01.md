---
title:  Alegerile pe care le facem
date:  06/04/2019
---

> <p>Textul de memorat</p>
> „Şi dacă nu găsiţi cu cale să slujiţi Domnului, alegeţi astăzi cui vreţi să slujiţi: sau dumnezeilor cărora le slujeau părinţii voştri dincolo de Râu, sau dumnezeilor amoriţilor în a căror ţară locuiţi. Cât despre mine, eu şi casa mea vom sluji Domnului.” (Iosua 24:15)

Ai observat vreodată ce de alegeri avem de făcut în viaţă? De fapt, am putea spune chiar că, în multe privinţe, toată ziua, de când ne trezim până când mergem din nou la culcare, facem alegeri. Facem atât de multe alegeri, încât, de multe ori, nici nu ne mai gândim la ele. Alegem pur şi simplu.

Unele alegeri sunt simple şi chiar devin rutină, în timp ce altele schimbă viaţa şi au consecinţe veşnice nu numai pentru noi, ci şi pentru familia noastră.

De aceea este atât de important să ne gândim la alegerile pe care le facem, la deciziile pe care le luăm, în special la cele mari, care au impact pentru tot restul vieţii asupra noastră şi asupra familiei noastre.

Câţi dintre noi nu regretăm până astăzi unele alegeri pe care le-am făcut în trecut? Câţi nu trăim şi astăzi cu eşecurile aduse de nişte alegeri greşite făcute cu mult timp în urmă? Din fericire, există iertare. Există răscumpărare şi există vindecare chiar şi pentru cele mai rele decizii.

În această săptămână vom analiza pe larg tema alegerilor pe care le facem, a modului în care ar trebui să le facem şi a impactului pe care îl au asupra noastră şi asupra familiilor noastre.