---
title:  Alegerea unei profesii
date:  11/04/2019
---

La un moment dat, fiecare trebuie să facă o alegere în ce priveşte profesia sau cariera. În afara celor care sunt bogaţi prin moşteniri, independent de un loc de muncă, şi a celor care lucrează „cu normă întreagă” acasă, îngrijindu-se de gospodărie şi de familie (cea mai nobilă dintre toate ocupaţiile), mulţi oameni trebuie să-şi aleagă o profesie pentru a-şi câştiga existenţa.

Desigur, fiecare trăieşte în circumstanţe care îi pot limita, într-o anumită măsură, variantele în ce priveşte alegerea unei cariere. Dar, indiferent de context, putem să ne alegem o ocupaţie care să dea un sens şi un scop vieţii noastre. Cu alte cuvinte, tot ce facem să facem spre slava lui Dumnezeu.

`5. Ce greşeală a făcut Solomon şi cum ne putem feri să o repetăm? Eclesiastul 2:1-11`

Nu trebuie neapărat să fim bogaţi ca să fim prinşi în capcana în care a fost prins Solomon. „Căci iubirea de bani este rădăcina tuturor relelor şi unii, care au umblat după ea, au rătăcit de la credinţă şi s-au străpuns singuri cu o mulţime de chinuri” (1 Timotei 6:10). Cineva poate să fie sărac şi să iubească banii la fel de mult ca unul care este bogat.

Este adevărat, trebuie să ne câştigăm existenţa. Dar, indiferent ce facem sau cât de mult câştigăm, nu trebuie să facem un idol din avere. Multe familii suferă din cauza unui tată care, obsedat de câştig şi bogăţie, îşi neglijează familia. Câţi copii sau câte soţii nu ar prefera să aibă un stil de viaţă mai modest, dar o relaţie de familie mai bogată? în majoritatea cazurilor, oamenii ar prefera relaţiile apropiate în locul unei vieţi de bogăţie.

Încă de când l-a creat pe om, Dumnezeu a plănuit ca munca să fie o parte importantă a vieţii (Geneza 2:15). Pericolul apare atunci când facem din muncă scopul vieţii sau când aceasta devine doar un mijloc de a acumula bogăţie. Aceasta a fost greşeala lui Solomon. El căuta sensul vieţii în diverse lucruri şi, chiar dacă multe dintre ele i-au adus satisfacţie pe moment, la sfârşit s-au dovedit a fi lipsite de sens.

`Cineva a spus într-o ocazie: „Câţi oameni au ajuns ca, la sfârşit, să-şi dorească să fi petrecut mai mult timp la serviciu şi mai puţin timp cu familia?” Care este mesajul acestei întrebări?`