---
title:  Alegerea prietenilor
date:  09/04/2019
---

Una dintre cele mai importante alegeri pe care trebuie să le facem este alegerea prietenilor. De cele mai multe ori nu pornim în mod intenţionat să ne facem prieteni, ci prieteniile se dezvoltă firesc, pe măsură ce petrecem timp cu oameni care au aceleaşi interese, valori şi preferinţe ca noi.

`3. Ce principii în alegerea prietenilor găsim în următoarele versete? Proverbele 12:26; 17:17; 18:24; 22:24,25`

Dacă vrem să avem prieteni, trebuie să fim noi înşine prietenoşi. Uneori, oamenii se văd singuri şi nu înţeleg că atitudinea lor morocănoasă, negativă, îi îndepărtează pe ceilalţi. „Chiar cei mai buni dintre noi au trăsături neplăcute şi, când ne alegem prietenii, ar trebui să îi alegem pe cei care nu ne vor părăsi când vor descoperi că nu suntem perfecţi. Se cere îngăduinţă reciprocă. Ar trebui să ne iubim şi să ne respectăm reciproc, fără a ne împiedica de greşelile şi de imperfecţiunile pe care nu putem să nu le vedem; căci acesta este spiritul lui Hristos. Ar trebui să cultivăm umilinţa şi o anumită doză de neîncredere în noi înşine, precum şi blândeţe şi răbdare cu greşelile celorlalţi. Această atitudine va elimina tot egoismul nostru îngust şi ne va face generoşi şi cu inima largă.” – Ellen G. White, Lucrarea pastorală, p. 53

Una dintre cele mai cunoscute prietenii este cea dintre David şi Ionatan. Dacă Saul ar fi fost credincios şi ascultător, domnia sa ar fi putut să dureze multe generaţii şi Ionatan ar fi putut să-i fie succesor la tron. Când Saul s-a dovedit nevrednic de chemarea care-i fusese adresată, Dumnezeu l-a ales pe David ca împărat al lui Israel. Astfel Ionatan a pierdut locul care i s-ar fi cuvenit de drept. Iată un exemplu grăitor despre modul în care alegerile greşite ale unui membru al familiei (Saul) îl afectează pe altul (Ionatan). Dar Ionatan nu a fost nici mânios, nici invidios pe David, ci a ales să-l ajute, protejându-l de mânia tatălui său, Saul (1 Samuel 18:1). Ce exemplu minunat de prietenie adevărată!

`Care a fost experienţa ta cu prietenii, chiar şi cu aceia care poate că nu au vrut să îţi facă niciun rău, dar totuşi te-au rănit? Cum pot alegerile greşite în ce priveşte prieteniile să afecteze relaţiile de familie?`