---
title:  Credinţa primei generaţii
date:  12/06/2019
---

`5. Ce criză a credinţei a apărut în Israel după ce au murit Iosua şi cei din generaţia lui? Judecătorii 2:7-13`

Studiile făcute în diferite biserici despre modul în care le sunt transmise generaţiilor următoare valorile şi convingerile, au arătat că fondatorii au avut un angajament foarte înalt faţă de credinţele lor. Ei au fost primii care le-au susţinut. După o generaţie sau două, mulţi pierd din vedere principiile din spatele valorilor. Poate că rămân ataşaţi de organizaţie, dar, adesea, o fac doar din obişnuinţă. În generaţiile următoare, obiceiurile tind să se cristalizeze în tradiţii. Pasiunea fondatorilor nu mai este prezentă.

`6. Ce ni se spune în următoarele texte despre relaţia noastră personală cu Dumnezeu? Ioan 1:12,13; 3:7; 1 Ioan 5:1`

În creştinism, o metodă obişnuită de a le transmite valori generaţiilor următoare a fost aceea ca vârstnicii efectiv să le spună celor tineri despre credinţa lor. Totuşi a învăţa ce cred părinţii tăi sau ce crede biserica ta nu înseamnă credinţă personală. A fi creştin înseamnă mai mult decât a aparţine de o organizaţie care are o istorie şi o dogmă. Adevărata credinţă nu este genetică, nu se transmite natural de la o generaţie la alta. Fiecare om trebuie să-L cunoască personal pe Hristos. Părinţii nu pot face mai mult. Biserica, în general, şi părinţii, în particular, trebuie să facă tot ce pot pentru a crea un astfel de mediu care să-i determine pe tineri să dorească să facă alegerea bună, dar, în final, o generaţie este salvată sau pierdută pentru Evanghelie cu fiecare individ în parte, nu în mod colectiv.

`Ştefan, un fost ateu, a intrat în Biserica Adventistă ca adult, după o puternică experienţă de convertire. El s-a căsătorit cu o adventistă şi a avut mai mulţi copii pe care, desigur, i-a crescut în credinţă. Într-o zi, gândindu-se la starea spirituală a copiilor lui, el a spus: „O, dacă ar avea şi copiii mei experienţa pe care am avut-o eu!” Dacă ai fi lângă el, ce i-ai spune?`