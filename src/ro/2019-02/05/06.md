---
title:  O soţie cu adevărat de valoare
date:  30/04/2019
---

`6. Identifică în pasajul următor caracteristicile şi calităţile unei soţii cu caracter nobil, care sunt lăudate. Proverbele 31:10-31`

Femeia descrisă aici este deosebită; la fel este şi poemul. De la Proverbele 31:10, fiecare verset începe cu una dintre cele 22 de litere ale alfabetului ebraic. Din acest tribut adus unei soţii virtuoase ne dăm seama că întregul alfabet naţional de-abia a putut să ofere cadrul pentru a o lăuda cum se cuvinte!

Importanţa pe care o acordă Proverbele înţelepciunii de a te căsători cu partenerul potrivit este reflectată şi într-un dicton al rabinilor: „Căminul unui bărbat este soţia lui.” „O femeie cinstită este cununa bărbatului ei, dar cea care-i face ruşine este ca putregaiul în oasele lui” (Proverbele 12:4). Aici, la sfârşitul cărţii, înşirate idealist în portretul unei singure femei, descoperim diferite talente: confecţionarea hainelor, cumpărarea de imobiliare, agricultura, căminul şi managementul financiar. Între timp, ea se îngrijeşte de întreaga familie, care o iubeşte şi o preţuieşte.

Nu trebuie să aşteptăm ca fiecare femeie să aibă toate aceste talente atotcuprinzătoare sau ca ele să fie tiparul după care soţii să-şi evalueze soţiile. Prin descrierea acestor calităţi şi capacităţi, cartea Proverbele ne arată ce este cel mai important şi universal relevant, atât pentru femei, cât şi pentru bărbaţi: să fie demni de încredere, gata să ajute, plini de compasiune, credincioşi, amabili şi harnici. Secretul unei astfel de vieţi este, conform celor scrise în Proverbele 31:30, temerea de Domnul.

În Proverbele 31:10, cuvântul tradus cu „cinstită” („virtuoasă”, „cu un caracter nobil” – în alte traduceri) înseamnă „putere”, „tărie” sau „bogăţie”. În Psalmii 62:10 este tradus prin „bogăţii” şi în Iosua 1:14 îi descrie pe „bărbaţii voinici” ai lui Iosua. Boaz o apreciază pe Rut prin cuvântul „cinstită” (Rut 3:11). În Proverbele 31:10 se extrapolează noţiunea de „bogăţie”, valoare. Adevărata valoare stă în caracter, în integritate şi în temerea de Domnul. Acestea întrec cu mult valoarea pietrelor preţioase.

`Care sunt câteva dintre femeile valoroase şi virtuoase care ţi-au influenţat viaţa? Cum ai extinde lista acestor calităţi, virtuţi şi capacităţi ale femeilor evlavioase?`