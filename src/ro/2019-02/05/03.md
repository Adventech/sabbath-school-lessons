---
title:  Un apel adresat taţilor
date:  29/04/2019
---

`2. Observă trăsăturile de caracter ale taţilor descrişi în cartea Proverbele, care pot avea consecinţe pe termen lung asupra copiilor: Proverbele 13:22; 27:23,24; Proverbele 14:26; Proverbele 15:1,18;16:32; Proverbele 15:27; Proverbele 29:17`

Caracterul tatălui are un impact direct asupra copiilor şi asupra moştenirii pe care le-o transmite. Copiii privesc la taţii lor pentru susţinere, pentru afecţiune plină de devotament, pentru îndrumare şi pentru modelare. Proverbele îi laudă pe acei taţi care asigură şi administrează cu înţelepciune resursele familiei. Multe sunt căile prin care „cel lacom de câştig îşi tulbură casa” (Proverbele 15:27). Taţii trebuie să fie atenţi să acorde prioritate familiei în faţa muncii. Taţii credincioşi caută să fie răbdători şi să-şi ţină sub control emoţiile. Ei respectă dependenţa copiilor lor de ei. Îşi disciplinează copii, dar au grijă să nu abuzeze de poziţia lor de autoritate. Mai important decât atât, taţii consacraţi vor să asculte de Dumnezeu, să fie stăpâniţi de dragostea Sa şi călăuziţi de învăţătura Cuvântului Său, ca să poată îndruma paşii copiilor lor pe calea cea dreaptă.

În cele din urmă, cel mai important lucru pe care îl poate face un tată pentru copiii lui este să o iubească pe mama lor. Credincioşia şi afecţiunea lui continuă faţă de ea (sau lipsa acestora) vor avea un efect semnificativ asupra binelui copiilor chiar şi când aceştia vor deveni adulţi.

În cartea Proverbele, loialitatea faţă de Dumnezeu, angajamentul faţă de căsătorie şi faţă de familie şi integritatea în viaţa personală şi în cea socială sunt motivele-cheie. În orice domeniu, succesul depinde de starea inimii omului. Atracţiile păcatului – fie că este vorba de sex, jocuri de noroc, bogăţie sau putere – abundă, dar soţul şi tatăl înţelept priveşte la Dumnezeu pentru ajutor, ca să ia mereu cele mai bune decizii.

`Ce învăţături morale găsim în pasajele studiate, care sunt importante pentru oricine, indiferent că este sau nu tată? Ce impact au avut acţiunile tale, fie ele bune sau rele, asupra celorlalţi si, în special, asupra copiilor? În ce privinţe ar trebui să fii mai atent?`