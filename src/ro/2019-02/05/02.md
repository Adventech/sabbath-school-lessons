---
title:  Iubeşte femeia potrivită
date:  28/04/2019
---

`1. Care sunt problemele şi consecinţele pe care le implică o relaţie sexuală înainte de căsătorie sau în afara căsătoriei, prezentate în pasajul următor? Proverbele 5:3-14`

Un om evlavios rezervă (dacă nu este căsătorit) sau păstrează (dacă este căsătorit) pentru căsătorie cele mai profunde sentimente şi intimitatea sexuală. Proverbele li se adresează în mod specific bărbaţilor, dar aceeaşi idee este exprimată cu referire la femei în Cântarea cântărilor (cap. 4:12-15). Puternica atracţie a unei iubiri ilicite trebuie să fie cântărită ţinând seama de îngrozitoarele efecte ale acestui păcat. Relaţiilor sexuale ocazionale le lipseşte angajamentul şi, de aceea, ele nu reuşesc să dezvolte o intimitate autentică. Sunt irosite resurse materiale, fizice şi emoţionale. Dar, mai important, noi trebuie să răspundem înaintea lui Dumnezeu pentru alegerile făcute.

Intimitatea sexuală, unul dintre cele mai bune daruri ale lui Dumnezeu pentru oameni, este un privilegiu exclusiv al căsătoriei (Matei 19:5; Evrei 13:4; 1 Corinteni 7:3,4). În Proverbele, imaginea apei îmbelşugate care întreţine viaţa este folosită ca un simbol delicat al plăcerii şi al satisfacţiei pe care un cuplu căsătorit le are în relaţia bazată pe dragoste reciprocă. Aceasta este pusă în contrast cu risipa adusă de lipsa credincioşiei. Expresia „nevasta tinereţii tale” (Proverbele 5:18) arată că şi atunci când cei doi îmbătrânesc angajamentul lor de dragoste trebuie să continue. Un soţ credincios încă este fermecat („îmbătat” – vers. 19) de „drăgălăşiile” soţiei lui.

În starea căzută a omenirii, instinctele sexuale îi pot ademeni pe unii departe de planul divin cu privire la sexualitate. Cu toate acestea, Dumnezeu i-a înzestrat pe oameni cu puterea de a raţiona şi de a alege. Aceste ispite, dacă nu sunt învinse continuu, pot ajunge să ne stăpânească. Un ataşament ferm faţă de planul divin pentru sexualitate în cadrul căsătoriei poate preveni angajarea în relaţii sexuale ilicite. Alegerea de a-I fi credincios pe viaţă lui Dumnezeu în ce priveşte sexualitatea în cadrul căsătoriei nu numai că este înţeleaptă, dar aduce şi răsplătiri îmbelşugate.

`Dacă ai ştii pe cineva care se luptă cu tentaţii de natură sexuală care i-ar putea distruge căsătoria, ce ai face?`