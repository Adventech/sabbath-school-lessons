---
title:  „Mai bine pe acoperiş…”
date:  01/05/2019
---

`5. Cum tratează cartea Proverbele cu umor unele dintre nemulţumirile vieţii domestice? Ce efect are acest umor? Proverbele 21:9,19; 27:15,16`

Mai multe proverbe abordează modurile în care ne tratăm unii pe alţii în familie. Ele subliniază ideea de bază printr-o aluzie fină şi o vorbă de duh, ca în cazul prietenului insensibil care „cântă cântece unei inimi în nenorocire” (Proverbele 25:20) sau al celui care se scoală dis-de-dimineaţă şi îi binecuvântează pe ai casei „cu glas tare” (Proverbele 27:14). Soţiile care citesc versetele despre femeile gâlcevitoare poate ar vrea să adauge câteva „proverbe” despre bărbaţi. Ele ar putea să riposteze că astfel de zicale nu fac decât să perpetueze problema, apostrofându-le doar pe femei, deşi bărbaţii, care sunt la fel de responsabili pentru atmosfera din cămin, pot fi la fel de certăreţi.

O inimă veselă este de folos. Este bine să ai simţul umorului în familie. Umorul unge maşinăria convieţuirii, contribuind la reducerea stresului şi a încordării. „O inimă veselă este un bun leac, dar un duh mâhnit usucă oasele” (Proverbele 17:22). Cartea Proverbele foloseşte acest medicament pe care îl şi recomandă şi ne dă posibilitatea să râdem de comportamente care supără şi irită. Poate că atunci când am zâmbit (sau am chicotit) am fost într-o stare mai potrivită pentru a vorbi despre obiceiuri sau comportamente care ne deranjează. Dar umorul nu trebuie folosit pentru a minimaliza sau ignora lucruri care cer atenţie şi seriozitate din partea noastră.

O febră mai scăzută poate fi un simptom pentru o infecţie cronică. Gâlceava, cicălelile şi plângerile pot semnala o mânie reprimată, legată poate de dificultăţile de comunicare din cadrul relaţiei. Partenerul care se plânge încearcă să contracareze ceea ce percepe a fi putere, control sau lipsă de bunăvoinţă de a comunica din partea celuilalt. Dacă infecţia este îndepărtată, vor dispărea şi simptomele. În familie, în loc să evităm problema sau să ne evităm unii pe alţii, trebuie să construim pe dragostea noastră faţă de Domnul şi pe angajamentul reciproc de a ne comunica nevoile şi sentimentele, să mergem la rădăcina mâniei şi să o îndepărtăm.

`De ce este râsul important în cămin? Cum poate fi folosit spre bine sau pervertit şi folosit spre rău? Discutaţi în grupă.`