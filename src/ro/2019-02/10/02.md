---
title:  Conflictul
date:  02/06/2019
---

`1. Ce sfaturi importante ne pot ajuta să evităm conflictul cu ceilalţi? Matei 7:5; Proverbele 19:11`

Scriitorul cărţii Proverbele face o observaţie foarte realistă: „începutul unei certe este ca slobozirea unor ape; de aceea, curmă cearta înainte de a se înteţi” (Proverbele 17:14). Odată început, un conflict poate deveni incredibil de greu de stins. Conform cu Romani 14:19, putem preveni conflictul căutând lucrurile care aduc pacea şi îl pot zidi pe celălalt.

Uneori, când ne acceptăm responsabilitatea într-un conflict, putem face ca partea cealaltă să se domolească. Să facem un pas înapoi şi să ne gândim bine dacă merită să continuăm lupta. „înţelepciunea îl face pe om răbdător [încet la mânie – NRSV] şi este o cinste pentru el să uite greşelile” (Proverbele 19:11). Să ne gândim ce va schimba acel conflict în viaţa noastră în următoarele trei zile şi ce impact va avea peste cinci sau peste zece ani. Câte căsătorii nu au trecut prin lungi perioade grele pentru conflicte ale căror motive par astăzi atât de mărunte! În loc să lăsăm conflictul să se lungească, atunci când vorbim cu celălalt – soţul sau soţia, un copil, un prieten, un coleg de serviciu etc. – să încercăm să definim clar problema şi să rămânem la tema principală a discuţiei. Adesea, conflictul degenerează dacă motivul care l-a stârnit se pierde printre cuvintele pline de mânie adresate şi de o parte, şi de cealaltă; în acelaşi timp, sunt aduse în discuţie probleme sau jigniri din trecut (o astfel de desfăşurare a discuţiei poate fi letală pentru relaţie, în special într-o căsnicie). Un mod de a începe mai bine sau mai domol discuţia este să ne confirmăm clar relaţia. Trebuie să-i spunem celuilalt că ţinem cu adevărat la el şi la relaţia noastră. Odată ce ne-am exprimat sentimentele pozitive, putem trece la controversa imediată; totuşi cu mare grijă ca, după ce am început pozitiv, să nu folosim cuvântul însă.

Dacă, după ce am început pozitiv, spun: „însă…”, practic, neg tot ce am spus mai înainte. După ce mi-am împărtăşit sentimentele, trebuie să ascult şi perspectiva celuilalt, să mă gândesc la ce îmi spune şi abia apoi să propun o soluţie care să aibă în vedere binele şi interesul amândurora (Filipeni 2:4,5).

`Gândeşte-te la conflicte din trecut care acum ţi se par prosteşti şi insignifiante. Ce lecţii poţi învăţa din acele experienţe care să te ajute să încerci să previi repetarea unor asemenea situaţii?`