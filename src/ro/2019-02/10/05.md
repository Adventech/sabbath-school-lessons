---
title:  Conflict, abuz, putere şi control
date:  03/06/2019
---

Uneori, conflictul şi mânia nerezolvate se pot transforma într-o relaţie foarte negativă, dinamic distructivă şi chiar abuzivă. Abuzul poate lua mai multe forme – fizic, verbal, emoţional, psihologic, sexual etc. Dar, sub orice formă ar fi, abuzul este contrar principiului împărăţiei lui Dumnezeu – dragostea neegoistă.

`6. Ce învăţături despre relaţii se găsesc în următoarele versete? 1 Ioan 4:7,8; Coloseni 3:19`

În original, în limba greacă, cuvântul necaz se referă la a fi mânios sau înverşunat împotriva partenerului de viaţă, provocându-i continuu durere, manifestând ură şi o ostilitate puternică. Pavel este foarte clar în afirmaţia sa că un soţ nu trebuie să fie ostil sau violent. Abuzul sexual, fizic sau psihic nu este acceptabil pentru un soţ creştin. În schimb, este recomandat să-şi iubească soţia. Pavel arată clar, de asemenea, că dragostea este răbdătoare şi amabilă, nu este invidioasă, nu se laudă, nu este mândră, nu este nepoliticoasă, nu caută folosul său, nu este iute la mânie, nu ţine raportul greşelilor celuilalt, nu se bucură de rău, ci se bucură de adevăr. Dragostea întotdeauna protejează, întotdeauna are încredere, întotdeauna speră şi întotdeauna perseverează. Niciunul dintre atributele dragostei nu scuză şi nu acceptă nici pe departe abuzul, indiferent de formă.

O relaţie sănătoasă este aceea în care ambii parteneri se simt protejaţi şi în siguranţă, în care mânia este administrată într-un mod sănătos şi în care a-şi sluji unul altuia este o normă de conduită. Adesea, victimele se simt vinovate, ca şi când ar fi responsabile de a-şi fi provocat abuzatorul sau ca şi când ar merita, cumva, abuzul comis asupra lor. Abuzatorii pot fi destul de vehemenţi şi adesea chiar iscusiţi în a-şi face victimele să se simtă vinovate. Adevărul este că nimeni nu merită să fie abuzat de altcineva, iar abuzatorii sunt pe deplin responsabili de alegerile şi de faptele lor. Vestea bună este că Biblia oferă mângâiere, nu acuzaţii, pentru victimele abuzului. În anumite situaţii, în care probleme scapă de sub control, oamenilor nu trebuie să le fie frică să caute ajutor de specialitate.

`Unele culturi scuză şi chiar permit abuzul asupra femeilor. De ce creştinii nu trebuie să accepte nicidecum un astfel de comportament?`