---
title:  Rolul mâniei în conflict
date:  04/06/2019
---

Cine nu a trăit sentimentul de mânie, într-un moment sau altul al vieţii? Situaţia este şi mai dificilă atunci când mânia este direcţionată către un membru al familiei. Odată cu refuzul de a ierta, mânia se poate transforma într-o otravă care va provoca multă durere şi suferinţă în cămin, în familie şi în relaţii, în general.

`4. Cum putem găsi echilibrul între a înţelege mânia ca emoţie şi mânia ca păcat? Care este diferenţa? Efeseni 4:26,27; Eclesiastul 7:9`

`5. Ce spune Iacov că ar trebui să aplicăm întotdeauna când este posibil, dar mai ales atunci când avem de-a face cu membri ai familiei ale căror acţiuni, atitudini şi cuvinte ne fac mânioşi? Iacov 1:19,20`

Dacă suntem mânioşi pentru ceva, în loc să lăsăm mânia să atârne ca un nor întunecat asupra vieţii, să o transformăm în ceva pozitiv. Să ne rugăm pentru cei care ne rănesc sau comit abuzuri împotriva noastră, să-i iertăm şi să încercăm să fim o binecuvântare pentru ei. Probabil că, la început, nu va fi uşor, dar, atunci când luăm această decizie, să ne ţinem de ea şi Dumnezeu Se va îngriji de restul.

Uneori, rădăcina mâniei se trage din căminul în care am crescut. Oamenii mânioşi provin adesea din familii mânioase, fiindcă învaţă de la modelele pe care le-au avut să ducă mai departe, în propria viaţă, acelaşi comportament, eventual transmiţându-l mai departe copiilor lor. Uneori, mânia poate fi urmarea nevoilor neîmplinite sau a invidiei, ca în cazul lui Cain, pe care mânia l-a împins să îşi ucidă fratele.

Poate că avem motive serioase să fim mânioşi, dar să nu le folosim ca scuză pentru a rămâne aşa. Să nu negăm mânia şi să nu încercăm să o justificăm. Mai degrabă să-L rugăm pe Dumnezeu să ne ajute să o folosim într-un mod pozitiv. Apostolul Pavel ne dă un sfat bun: „Nu te lăsa biruit de rău, ci biruieşte răul prin bine” (Romani 12:21).

`Toţi avem motive sa ne mâniem, uneori chiar până la durere. Uneori, poate că suntem îndreptăţiţi să fim mânioşi. Cum putem să nu lăsăm mânia să ne strice viaţa şi nouă, şi celor din jur?`