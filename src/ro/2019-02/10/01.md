---
title:  Momente de tulburare
date:  01/06/2019
---

> <p>Textul de memorat</p>
> „«Mâniaţi-vă, şi nu păcătuiţi.» Să n-apună soarele peste mânia voastră” (Efeseni 4:26)

Chiar şi familiile cele mai bune se vor confrunta cu momente de tulburare, de conflict. Aceasta este o realitate a vieţii într-o lume căzută. Uneori, lucruri simple, precum cine este de rând să ducă gunoiul sau dacă fiica ta adolescentă şi-a făcut tema pentru şcoală sau dacă fiul tău a făcut treburile care erau în responsabilitatea lui în gospodărie – probleme care deranjează, dar care sunt relativ minore, pot fi rezolvate, în general, cu o tulburare minimă. Dar alte conflicte pot ameninţa să scindeze viaţa de familie. Soacra ale cărei abuzuri şi manipulări ameninţă să distrugă căsnicia şi sănătatea unei familii; tatăl care suferă de o tulburare psihică şi îşi abuzează copiii; fiul care îşi abandonează convingerile religioase cu care a crescut şi se dedă la o viaţă de promiscuitate sau fiica răsfăţată care ajunge să abuzeze de finanţele părinţilor.

În Noul Testament ni se spune în repetate rânduri să ne iubim unii pe alţii (Ioan 13:34; Romani 12:10), să trăim în pace şi în armonie (Romani 15:5; Evrei 12:14), să fim răbdători, buni şi amabili (1 Corinteni 13:4), să-i preţuim pe ceilalţi mai presus de noi înşine (Filipeni 2:3) şi să ne purtăm poverile unii altora (Efeseni 4:2). Mai uşor de zis decât de făcut, chiar şi cu membrii familiei noastre. În studiul acesta vom vedea care sunt câteva căi de a linişti micile momente de tulburare, în special în familie.