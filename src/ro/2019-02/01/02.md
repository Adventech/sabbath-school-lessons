---
title:  La început
date:   31/03/2019
---

Biblia începe cu începutul, acesta fiind, fără îndoială, motivul pentru care primele cuvinte (de fapt, în ebraică, doar un cuvânt) sunt „La început…” (Geneza 1:1). Tema centrală a capitolului este transformarea pământului din starea de „pustiu şi gol” (vers. 2) într-o lume pe care însuşi Dumnezeu o descrie la sfârşitul zilei a şasea ca fiind „foarte bună” (vers. 31). Începutul despre care vorbim aici este începutul lumii noastre.

`1. Citeşte Geneza 1. Deşi au loc atâtea evenimente, întreabă-te: Există vreun indiciu care să ne poată duce cu gândul la întâmplare sau la şansă? Sau totul s-a desfăşurat într-un mod foarte ordonat, fiecare lucru la vremea şi la locul lui? Ce îţi spune răspunsul dat cu privire la caracterul lui Dumnezeu?`

Ellen G. White a scris că „ordinea este cea dintâi lege în cer” (Signs of Times, 8 iunie 1908); se pare că şi pe pământ. Deşi păcatul a perturbat lumea naturală, într-o anumită măsură ordinea, ritmul şi regularitatea încă există.

`2. Citeşte Geneza 8:22. Cum vedem ordinea şi aici?`

Chiar şi după căderea în păcat, anotimpurile vin şi trec, în general, într-un mod regulat. Pe lângă luminătorii cerului, adică soarele şi luna, care „să despartă ziua de noapte; ei să fie nişte semne care să arate vremurile, zilele şi anii” (Geneza 1:14), există şi anotimpurile, ca parte a ritmului natural al lumii create de Dumnezeu. Şi, chiar dacă acum nu putem vedea decât simple licăriri, un verset precum cel din Isaia 66:23 ne confirmă că un astfel de ritm va exista şi în cerul nou şi pe noul pământ.

`Gândeşte-te ce impact are regularitatea Sabatului asupra vieţii tale, în special asupra vieţii tale de familie. Care sunt avantajele specifice nu numai ale Sabatului, în sine, ci şi ale faptului că el revine cu o asemenea regularitate?`