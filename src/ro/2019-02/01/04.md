---
title:  Imprevizibilul
date:   02/04/2019
---

`4. Cum reflectă experienţa lui Iov ceva ce i se poate întâmpla oricui, într-un fel sau în altul, într-un moment al vieţii? Iov 1:13-19; Iov 2:7-9`

Filozoful grec Heraclit a declarat că „nu există nimic permanent, cu excepţia schimbării”. Exact atunci când pare că totul merge bine apare imprevizibilul – pierderea locului de muncă, o boală, o infirmitate care te pune la pat sau îţi pune viaţa în pericol, un incendiu, un accident de maşină sau o simplă alunecare pe trotuarul umed.

Desigur, nu orice schimbare este negativă. Poate să apară şi o promovare la serviciu, care să conducă la o situaţie financiară mai bună. Sau poate întâlneşti pe cineva care îţi va deveni soţ sau soţie – o schimbare dorită de mulţi.

În oricare dintre cazuri, ne desfăşurăm viaţa într-o rutină, într-un ritm cu care ne-am obişnuit, şi apoi, pe neaşteptate, totul se schimbă.

Cu siguranţă că Iov nu se aştepta deloc la noua perioadă care a apărut în viaţa lui. Biblia îl descrie ca pe un om „fără prihană şi curat la suflet. El se temea de Dumnezeu şi se abătea de la rău” (Iov 1:1). De asemenea, ştim că era căsătorit, avea şapte fii şi trei fiice şi era foarte bogat (vers. 2,3). Pe la jumătatea cărţii biblice care îi poartă numele, el suferise deja şase pierderi majore: proprietăţile, forţa de muncă, toţi copiii, sănătatea, susţinerea soţiei şi încurajarea prietenilor. Lumea lui fusese complet răsturnată şi viaţa de familie îi era devastată.

Deşi ceea ce s-a întâmplat cu Iov este extrem, cine dintre noi nu s-a confruntat niciodată cu imprevizibilul într-un mod negativ? Viaţa poate să se desfăşoare foarte lin şi, pe neaşteptate şi fără nicio avertizare, totul se schimbă radical, iar viaţa noastră şi a familiei nu va mai fi niciodată aceeaşi.

Nu este nimic nou. Probabil că Abel nu s-a aşteptat să fie ucis şi nici Iosif, să fie vândut sclav în Egipt. În ambele situaţii, membrii familiei au fost trădătorii şi ambele familii au fost puternic afectate de ceea ce s-a întâmplat cu unul dintre membrii lor. Scriptura este plină de exemple de oameni a căror viaţă (şi familie) a fost profund transformată de evenimente imprevizibile.

`Cum te-a ajutat credinţa când ai trecut prin încercări care ţi-au schimbat pe neaşteptate ritmul vieţii?`