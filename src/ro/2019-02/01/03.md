---
title:  Ritmul vieţii
date:   01/04/2019
---

Oamenii de ştiinţă vorbesc despre ritmul circadian, un ritm biologic (numit şi „ceasul organismului”) care reglează funcţionalitatea corpului nostru. Cu alte cuvinte, un anumit grad de regularitate există chiar şi în corpul nostru. Prin urmare, într-o anumită măsură, un ritm există pretutindeni în jurul nostru şi chiar în noi.

`3. Care sunt perioadele (sau „anotimpurile”) vieţii menţionate în Scriptură şi cum se leagă ele de viaţa de familie? Eclesiastul 3:2; Geneza 21:8; Judecătorii 13:24; Psalmii 71:5; Proverbele 5:18; Geneza 15:15; Judecătorii 8:32; Psalmii 90:10`

În decursul vieţii, între naştere şi moarte, toţi trecem prin mai multe perioade, diferite de la un individ la altul. Unii copii nu trăiesc prea mult după naştere; alţii cresc şi devin adulţi care trăiesc până la vârste înaintate. Copiii cresc şi se dezvoltă fiecare în ritmul lui. Unii merg sau vorbesc mai devreme decât alţii. Unii vor fi capabili să urmeze şcoli înalte şi să devină specialişti într-un domeniu, în timp ce alţii vor alege alte ocupaţii. Unii vor avea familie, iar alţii poate nu că se vor căsători niciodată şi nu vor avea copii.

Sunt miliarde de oameni pe pământ şi, deşi avem multe lucruri în comun (Faptele 17:26), fiecare dintre noi este altfel şi vieţile noastre sunt foarte diferite. Aceste diferenţe sunt importante deoarece ne fac unici, aşadar fiecare are de oferit ceva ce alţii nu au. Deosebirile dintre noi ne fac în stare să fim o binecuvântare unii pentru alţii. Atât tinerii, cât şi cei în vârstă pot să beneficieze de ceea ce au de oferit ceilalţi: „Slava tinerilor este tăria, dar podoaba bătrânilor sunt perii albi” (Proverbele 20:29). Oricare ar fi etapa în care ne aflăm şi oricare ar fi diferenţele dintre noi, toţi avem ceva de oferit nu doar Domnului, ci şi unii altora.

`Oricare ar fi circumstanţele vieţii în care te afli acum, ce poţi face ca să fii o binecuvântare? Poate e nevoie să faci un efort conştient ca să fii o binecuvântare, în special pentru cineva din familia ta.`