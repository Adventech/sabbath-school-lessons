---
title:  Când căsătoria ia sfârşit
date:  23/04/2019
---

Păcatul a distrus omenirea în multe privinţe, aducând suferinţă fizică şi moarte, dar, dintre toate, familia s-a confruntat cel mai drastic cu consecinţele devastatoare ale păcatului. Expresia „familie disfuncţională” a devenit obişnuită. Câte familii nu sunt, mai mult sau mai puţin, disfuncţionale?

În afară de moarte, cel mai greu lucru cu care se poate confrunta o familie este divorţul. Cei care trec prin această experienţă trec printr-o gamă largă de emoţii. Probabil că cea dintâi şi cea mai frecventă este mâhnirea, apoi durerea, care, în funcţie de individ, pot dura de la câteva luni la câţiva ani, cu o intensitate diferită. Unii se confruntă cu frica: frica de necunoscut, de dificultăţi financiare, teama că nu vor reuşi să se descurce singuri. Alţii pot trece printr-o perioadă de depresie, de mânie şi de singurătate.

`4. Ce învăţături privind divorţul putem reţine din următoarele versete? Maleahi 2:16; Matei 5:31,32; 19:8; 1 Corinteni 7:11-13`

„Biserica trebuie să le slujească membrilor în toate nevoile lor şi să hrănească pe oricine, pentru ca toţi să crească într-o experienţă creştină matură. Lucrul acesta este adevărat mai ales atunci când membrii sunt confruntaţi cu decizii care privesc toată durata vieţii, cum ar fi căsătoria, şi cu experienţe nefericite, cum ar fi divorţul. Când un cuplu căsătorit este în pericolul de a se destrăma, trebuie să se facă orice efort de către parteneri şi de către cei din biserică sau familie, care îi slujesc, cu scopul de a-i conduce la împăcare, în armonie cu principiile divine, pentru refacerea relaţiilor (Osea 3:1-3; 1 Corinteni 7:10,11; 13:4,7; Galateni 6:1).

Există resurse disponibile la nivelul bisericii locale sau al altor organizaţii ale bisericii care-i pot asista pe membri în dezvoltarea unui cămin creştin puternic. Aceste resurse includ: (1) programe pentru pregătire premaritală; (2) programe de instruire pentru cuplurile căsătorite şi familiile lor, dar şi (3) programe de susţinere a familiilor despărţite şi a celor divorţaţi.” – Manualul Bisericii Adventiste de Ziua a Şaptea, 2015, p. 204

`Care sunt căile practice şi neacuzatoare de a ajuta pe cineva care trece prin divorţ?`