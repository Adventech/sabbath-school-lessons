---
title:  Reunirea familiei
date:  24/06/2019
---

Introducerea închinării la Baal de către Izabela, soţia sidoniană a regelui Ahab, a grăbit declinul moral al lui Israel. Învăţăturile lui Dumnezeu care înălţau căsătoria, familia şi sexualitatea aşa cum au fost ele hotărâte de Dumnezeu au fost puse în umbră de practici ca incestul, prostituţia şi alte perversiuni sexuale. Pe acest câmp de luptă cu privire la închinare a păşit Ilie. Numele lui, „Iehova este Dumnezeul meu”, era o mustrare directă pentru închinarea la Baal.

`3. Ce experienţă a sa a făcut ca Ilie să fie asociat cu răsturnarea credinţelor păgâne şi cu aducerea unei vieţi noi pentru familii? 1 Regi 16:29 – 17:24; Luca 4:25,26`

După ce a anunţat seceta, Ilie a fost „dat în urmărire”. Dumnezeu l-a adăpostit într-un loc la care nimeni nu s-ar fi gândit – la o văduvă sărmană din Sarepta Sidonului, aproape de oraşul natal al Izabelei. Ilie a întâmpinat-o pe văduvă cu un test sever – să folosească ultimele rămăşiţe de ulei şi de făină ca să-l hrănească pe el şi apoi să se încreadă în Dumnezeu pentru viitor. Credinţa ei a devenit legendară. Isus însuşi avea să o laude peste veacuri (Luca 4:26). Când uleiul şi făina i-au ajuns apoi pentru multe zile, femeia a înţeles mai mult despre Iehova. Când fiul ei s-a îmbolnăvit şi a murit, modul în care şi-a exprimat durerea, reflecta religia ei şi a celor din jur, credinţe pervertite care ajunseseră şi în Israel – că păcatul unui om putea să impună jertfirea copiilor (1 Regi 17:18; Ieremia 19:5; Mica 6:7).

`4. Ce efect a avut învierea fiului văduvei asupra experienţei ei spirituale? Ce putem învăţa din cuvintele ei? 1 Regi 17:24`

Răspunsul mamei descoperă efectul mesajului lui Ilie. Credinţa în Dumnezeu şi în Cuvântul Său ia naştere în inima ei atunci când, prin puterea Lui, viaţa este redată şi familia este reunită. Astăzi, mulţi sunt de acord cu învăţăturile când sunt predicate, dar în experienţa lor spirituală sunt căldicei, încropiţi. Însă, când adevărurile Cuvântului sunt trăite personal şi în relaţiile din cămin au loc reînviorarea şi refacerea, inima este cu adevărat convinsă.

`Ce reunire a familiei aştepţi încă? De care făgăduinţe ale lui Dumnezeu te prinzi ca să îţi păstrezi speranţa pentru aceasta?`