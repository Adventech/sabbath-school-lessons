---
title:  Material Pentru Instructori
date:   09/09/2022
---

### I. Privire generală

Speranța și blândețea – elemente esențiale pentru a depăși cu bine greutățile vieții – sunt definite de așteptare. Totuși conceptul biblic de așteptare nu presupune doar așteptare și atât, ci așteptare cu răbdare. Acest gen de răbdare nu este o stratagemă politică, ci face parte din rodul Duhului Sfânt. Poporul lui Dumnezeu așteaptă cu răbdare în cuptorul încercării pentru că Însuși Dumnezeu este răbdător. Dumnezeu este răbdător fiindcă este iubitor prin natura Lui și pentru că alege momentul cel mai potrivit pentru a interveni. Dar acest moment potrivit este calculat de Dumnezeu ca să ofere cât mai mult timp posibil pentru salvarea cât mai multor oameni. Din nou, așteptarea este posibilă doar atunci când ne încredem în Cel pe care Îl așteptăm.

**1** Înțelegem că așteptarea cu răbdare este o parte a rodului Duhului Sfânt și este foarte importantă ca să depășim cu bine încercările.

**2** Așteptarea plină de răbdare devine posibilă atunci când cunoaștem persoana pe care o așteptăm și ne încredem în ea.

### II. Comentariu
**Răbdarea lui Dumnezeu**

O expresie din Biblie care descrie răbdarea lui Dumnezeu este „încet la mânie” (Neemia 9:17; vezi și Exodul 34:6; Numeri 14:18; Psalmii 103:8; Iona 4:2; Naum 1:3). Să observăm că majoritatea acestor texte așază această expresie și altele similare în contextul altor trăsături ale lui Dumnezeu, precum faptul că este „bogat în bunătate”, „îndurător și milostiv”. În plus, Biblia Îl prezintă pe Dumnezeu ca „suferindu-i” sau „îngăduindu- i” pe oameni (Geneza 18:17-33; Numeri 14:27; Deuterononul 8:2; Neemia 9:30,31; Psalmii 78:38; Isaia 42:14; Ezechiel 20:17; Faptele 13:18; 1 Petru 3:20). În același timp se subliniază că Dumnezeu este „plin de bunătate și credincioșie” (Exodul 34:6) și că este Autorul minunilor (vezi Neemia 9:17). Totodată, El nu îl consideră „pe cel vinovat drept nevinovat” (Numeri 14:18; vezi și Naum 1:3; 1 Petru 3:20).

Deci este clar că răbdarea lui Dumnezeu nu trebuie confundată cu indiferența, cu neputința sau cu nehotărârea. Și nu este nici de fațadă, ca să-Și calculeze cel mai bun moment pentru a Se răzbuna. Mai curând, Dumnezeu este răbdător pentru că este plin de dragoste față de noi și vrea să salveze cât mai mulți oameni cu putință. Pavel ne adresează o întrebare retorică: „Sau disprețuiești tu bogățiile bunătății, îngăduinței și îndelungii Lui răbdări? Nu vezi tu că bunătatea lui Dumnezeu te îndeamnă la pocăință?” (Romani 2:4; vezi și Romani 9:22-24). De asemenea, Petru declară și că „îndelunga răbdare a Domnului nostru este mântuire” (2 Petru 3:15) pentru că „Domnul nu întârzie în împlinirea făgăduinței Lui, cum cred unii, ci are o îndelungă răbdare pentru voi și dorește ca niciunul să nu piară, ci toți să vină la pocăință” (vezi contextul mai larg la 2 Petru 3:9).

### III. Comentariu
**Răbdarea noastră**

Explicația dată de Biblie răbdării lui Dumnezeu îi va ajuta pe toți creștinii și în special pe noi, adventiștii de ziua a șaptea, să înțelegem motivul întârzierii revenirii lui Isus. Pe lângă aceasta, ne va ajuta să ne evaluăm propria răbdare și să o dezvoltăm. Un studiu succint și necuprinzător despre răbdare oferă câteva idei: 

(1) Biblia susține că răbdarea face parte din viața creștină și vine de la Dumnezeu. Dumnezeu ne face răbdători, dar și miloși, umili și blânzi pentru că „Hristos este totul și în toți” (Coloseni 3:11) și pentru că Dumnezeu ne-a ales (vezi Coloseni 3:12). Isus lucrează în noi răbdarea Sa (1 Timotei 1:16). Noi suntem răbdători datorită chemării pe care Dumnezeu ne-a adresat-o și nouă (Efeseni 4:1,2; 2 Timotei 4:2). Răbdarea creștină este un aspect al rodului Duhului Sfânt (Galateni 5:22). Ea vine la pachet cu alte virtuți creștine, precum dragostea, speranța și blândețea (Galateni 5:22; Coloseni 3:12; Efeseni 4:1,2; 2 Timotei 4:2). Dragostea este răbdătoare (1 Corinteni 13:4) și speranța pe care o nutrim ne face în stare să așteptăm cu răbdare (Romani 8:25). Suntem întăriți prin răbdare cu bucurie (Coloseni 1:11), iar răbdarea „lucrează integritate” (Romani 5:3,4, NTR; vezi și Iacov 1:3,4).

(2) Răbdarea este o trăsătură-cheie a rămășiței lui Dumnezeu de la sfârșitul timpului: „Aici este răbdarea sfinților, care păzesc poruncile lui Dumnezeu și credința lui Isus” (Apocalipsa 14:12; vezi și Apocalipsa 13:10). Cei care fac parte din poporul rămășiței înțeleg că trebuie să aibă răbdare până la venirea Domnului în același fel în care un agricultor are răbdare până ce recolta este gata (Iacov 5:7,8; vezi și Luca 8:15; Evrei 6:12; 10:36; Apocalipsa 14:14-20). Ne facem curaj gândindu-ne la porunca lui Dumnezeu adresată lui Habacuc, care spune că, deși anumite profeții privitoare la vremea sfârșitului par să fie departe de împlinirea lor finală, noi trebuie să perseverăm în așteptare: „Căci este o prorocie a cărei vreme este hotărâtă, se apropie de împlinire și nu va minți; dacă zăbovește, așteapt-o, căci va veni și se va împlini negreșit” (Habacuc 2:3). Dumnezeu ne cheamă să ne oprim și să conștientizăm că El este Dumnezeu (Psalmii 46:10). David insistă asupra faptului că un credincios trebuie să învețe următoarea lecție: „Nădăjduiește în Domnul! Fii tare, îmbărbătează-ți inima și nădăjduiește în Domnul!” (Psalmii 27:14).

(3) Între timp, un mare nor de martori care au avut răbdare ne încurajează de pe margine: „Și noi dar, fiindcă suntem înconjurați de un nor așa de mare de martori, să dăm la o parte orice piedică și păcatul care ne înfășoară așa de lesne și să alergăm cu stăruință în alergarea care ne stă înainte. Să ne uităm țintă la Căpetenia și Desăvârșirea credinței noastre, adică la Isus, care, pentru bucuria care-I era pusă înainte, a suferit crucea, a disprețuit rușinea și șade la dreapta scaunului de domnie al lui Dumnezeu” (Evrei 12:1,2).

Printre marile exemple de răbdare se numără Avraam (Evrei 6:15), precum și profeții și Iov, care dovedesc că „Domnul este plin de milă și de îndurare” (Iacov 5:11). Ieremia a decis să aștepte în Domnul, indiferent ce s-ar fi întâmplat: „«Domnul este partea mea de moștenire», zice sufletul meu, «de aceea nădăjduiesc în El»” (Plângerile 3:24), pentru că „Domnul este bun cu cine nădăjduiește în El, cu sufletul care-L caută” (vers. 25).

Pavel lămurește că exemplele pe care le avem în Scriptură au menirea să ne ajute să ne dezvoltăm răbdarea și să ne dea speranță (Romani 15:4,5). Mulți alți bărbați și femei ale credinței, atât din vremea Noului Testament, cât și după aceea, au îndurat cu răbdare necazurile și au suferit cu curaj pentru Numele și cauza lui Dumnezeu: „Știu că ai răbdare, că ai suferit din pricina Numelui Meu și că n-ai obosit” (Apocalipsa 2:3; vezi și Romani 12:12; 2 Timotei 2:24; 2 Tesaloniceni 1:4; Apocalipsa 1:9; 2:19; 3:10). Desigur, Isus este marele nostru model de răbdare și blândețe în suferință: „Și la aceasta ați fost chemați, fiindcă și Hristos a suferit pentru voi și v-a lăsat o pildă, ca să călcați pe urmele Lui. «El n-a făcut păcat și în gura Lui nu s-a găsit vicleșug.» Când era batjocorit, nu răspundea cu batjocuri și, când era chinuit, nu amenința, ci Se supunea dreptului Judecător” (1 Petru 2:21-23).

(4) Da, există aspecte practice ale răbdării demne de reținut: opusul ei, nerăbdarea, ne distruge viața prezentă și ne face să comitem multe prostii (Proverbele 14:29; 15:18; 16:32; 25:15; Eclesiastul 7:8,9). Dar răbdarea este acea virtute pe care Dumnezeu ne-o oferă în mijlocul necazului și care ne ajută să reușim și să dobândim viața veșnică. În învățăturile Sale despre necazurile din lume, Isus ne spune: „Prin răbdarea voastră, vă veți câștiga sufletele voastre” (Luca 21:19). Apostolul Pavel declară că Dumnezeu „va da viața veșnică celor ce, prin stăruința în bine, caută slava, cinstea și nemurirea” (Romani 2:7). Prin profetul Isaia, Dumnezeu ne promite: „Dar cei ce se încred în Domnul își înnoiesc puterea; ei zboară ca vulturii; aleargă, și nu obosesc, umblă, și nu ostenesc” (Isaia 40:31; vezi și Psalmii 37:7-9; 40:1).

### IV. Comentariu
**Răbdare înseamnă a avea încredere**

Ian zăcea în spital bolnav de cancer. Era o iarnă grea, cu temperaturi joase extreme. Într-o dimineață, când asistenta a intrat în salonul lui, Ian i-a spus că soția lui, Anastasia, urma să-l viziteze în acea zi. Asistenta i-a răspuns: „Nu prea cred, sunt minus 30 de grade afară!” Bărbatul i-a replicat: „Îmi cunosc soția și am încredere în ea. Este specială! Când face o promisiune, o va respecta indiferent ce s-ar întâmpla!” O oră mai târziu, Anastasia intra în salonul lui Ian. Mai târziu în acea zi, asistenta i-a spus lui Ian: „M-am îndoit serios că avea să vină soția ta. Dar acum știu că ea este într-adevăr specială!” Așteptarea noastră este determinată de cât de bine cunoaștem persoana pe care o așteptăm și de câtă încredere avem în ea. Dacă Îl cunoaștem pe Dumnezeu și ne încredem în El, procesul așteptării nu ne va duce la disperare, ci mai degrabă la o așteptare răbdătoare, activă.

### V. Aplicație

**1** Răbdarea noastră se manifestă – și mare nevoie avem de ea – în diferite aspecte ale vieții: familie, afaceri, sănătate, spiritualitate etc. Totuși răbdarea noastră autentică va avea întotdeauna ca sursă rodul Duhului. Autoevaluează-ți răbdarea în diferite ipostaze ale vieții. Ce ai descoperit? În ce domenii o poți îmbunătăți? Prin ce metode, pe lângă ajutorul lui Dumnezeu?

**2** Nerăbdarea este considerată o caracteristică a imaturității. În general, copiii găsesc grea așteptarea; oamenii maturi pot aștepta mai ușor. Datorită experienței și încrederii, adulții ajung să poată aștepta cu răbdare. Evaluează-ți maturitatea spirituală. Cum intenționezi să continui să crești la capitolul răbdare? 