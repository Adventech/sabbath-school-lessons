---
title:  La momentul ales de El
date:   05/09/2022
---

`3. Ce ne spun versetele de mai jos despre momentul perfect din perspectiva lui Dumnezeu? Romani 5:6 ; Galateni 4:4`

Pavel ne spune că Isus a venit să moară pentru noi exact „la vremea cuvenită”. Dar Pavel nu ne spune de ce a fost acela momentul perfect. Este foarte ușor să citești aceste versete și să te întrebi: De ce Isus a așteptat mii de ani înainte să vină pe pământ ca să trateze problema păcatului – nu a înțeles universul că păcatul era ceva foarte rău cu mult înainte de momentul acela? Ne-am putea întreba de ce Isus întârzie să vină și a doua oară. Și ne-am mai putea întreba și de ce Domnul întârzie atât de mult cu răspunsul la rugăciunile noastre.

`4. Gândește-te, de exemplu, la profeția celor 70 de săptămâni, din Daniel 9:24-27, o profeție despre Isus ca Mesia. Cât de lungă a fost această perioadă? Ce îți spune ea despre nevoia de a aștepta răspunsul de la Dumnezeu la vremea Lui, chiar dacă pare că durează foarte mult?`   Există multe și importante motive spirituale pentru așteptare. În primul rând, așteptarea ne poate reorienta atenția de la „lucruri” la Dumnezeu Însuși. În al doilea rând, așteptarea ne permite să ne formăm o imagine mai clară despre propriile motive și dorințe. În al treilea rând, așteptarea dezvoltă perseverența – tăria spirituală. În al patrulea rând, așteptarea reprezintă oportunitatea de a dezvolta calități spirituale, precum credința și încrederea. În al cincilea rând, așteptarea Îi permite lui Dumnezeu să așeze alte piese în puzzle-ul imaginii de ansamblu. În al șaselea rând, s-ar putea să nu știm niciodată motivul pentru care așteptăm, prin urmare, învățăm să trăim prin credință. Ce alte motive îți mai vin în minte?   `Ce exemple găsești în Biblie cu Dumnezeu făcând anumite lucruri la momentul ales de El, care te ajută să ai încredere că El va face și pentru tine ce e bine la timpul ideal ales de El? (De exemplu, Avraam și Sara și promisiunea unui fiu). În același timp întreabă-te: Ce anume din ce fac eu amână răspunsul la o rugăciune ce ar fi putut primi răspuns cu mult timp în urmă?`