---
title:  Lecția desfătării în Domnul
date:   08/09/2022
---

Psalmul 37 conține o minunată promisiune. Imaginează-ți că primești tot ce ți-ai dorit vreodată. Dar obținerea a tot ce ne dorește inima presupune să avem o inimă care este încântată de Domnul. Așadar, ce înseamnă expresia: „Domnul să-ți fie desfătarea”?

Citește Psalmii 37:1-11. Contextul celor afirmate în versetul 4 este probabil surprinzător. David scrie ce înseamnă să fii înconjurat de oameni care acționează împotriva lui Dumnezeu și împotriva lui. Când oamenii acționează împotriva noastră, adesea reacția naturală este să ne înfuriem sau să ne îndreptățim. Dar David îndeamnă la altceva.

`9. Care este sfatul lui David pentru cei aflați în această situație? Psalmii 37:1; Psalmii 37:5; Psalmii 37:7; Psalmii 37:8`

`10. Recitește Psalmii 37:4. Date fiind versetele evidențiate mai sus, ce înseamnă ca „Domnul să-ți fie desfătarea”?`   David repetă în diferite moduri ideea încrederii în Domnul. Ai încredere că El va acționa! Nu te supăra, pentru că Dumnezeu este Dumnezeul tău și El acționează în favoarea ta – chiar în clipa de față! Nu trebuie să iei situația în propriile mâini și să încerci să rezolvi lucrurile de unul singur. Tatăl tău din ceruri se ocupă de tot. Încrede-te în El! Încrede-te pe deplin în El!

În acest context scrie David despre satisfacția, încântarea și delectarea în Domnul. A ne desfăta în Domnul înseamnă a trăi într-o stare de încredere perfectă. Nimic nu ne poate tulbura pacea, pentru că Dumnezeu este aici și este la lucru. Îl putem lăuda, ne putem chiar bucura, pentru că nimeni nu Îl poate depăși pe Dumnezeul nostru. Când învățăm să facem aceste lucruri vom primi cu adevărat ce ne dorește inima, fiindcă vom primi ceea ce Tatăl nostru iubitor ne oferă, la momentul cel mai benefic pentru noi și pentru Împărăția Lui.

`Cum poți învăța să te delectezi în Domnul sau „Domnul să-ți fie desfătarea”? Roagă-te ca încântarea în El să devină o realitate în viața ta.`