---
title:  Material Pentru Instructori
date:   02/09/2022
---

### I. Privire generală

Religia biblică, atât în Vechiul, cât și în Noul Testament, este caracterizată de blândețe. Moise este cunoscut drept cel mai blând om de pe pământ (Numeri 12:3). David a afirmat că „cei blânzi moștenesc țara” (Psalmii 37:11). Profeții au vestit că Dumnezeu îl va binecuvânta pe omul blând (Isaia 11:4; 29:19; 66:2; Țefania 2:3; 3:11,12). Dumnezeu Însuși este descris ca blând și promovând blândețea (Psalmii 25:9; 45:4; 147:6). Isus a fost blând (Matei 11:29; 21:5; 2 Corinteni 10:1) și a plasat blândețea la temelia creștinismului (Matei 5:5). Apostolii au fost blânzi (2 Corinteni 10:1) și i-au îndemnat pe creștini să fie blânzi (Galateni 5:23; Efeseni 4:2; Coloseni 3:12; 1 Timotei 6:11; 2 Timotei 2:25; Tit 3:2; Iacov 1:21; 3:13; 4:6; 1 Petru 3:14; 5:5). În timp ce imperiile pământului sunt întemeiate pe valori precum îndrăzneală, putere și cuceriri militare, religia lui Dumnezeu se clădește și cucerește prin blândețe, dragoste și har. Dar faptul că Dumnezeu este blând nu înseamnă că este lipsit de putere. Mai curând blândețea este o trăsătură esențială a caracterului lui Dumnezeu și reprezintă modul Lui de a relaționa cu universul și cu păcătoșii.

**1** Blândețea este esențială în creștinism. Dar tot esențială este și înțelegerea corectă a blândeții biblice, precum și adoptarea ei în viața noastră. Blândețea biblică nu rezultă dintr-un calcul politic, ci reprezintă o viziune autentică asupra lumii prin prisma atributului fundamental al lui Dumnezeu, dragostea.

**2** Creștinii nu sunt blânzi prin natura lor. Ci sursa blândeții lor este Dumnezeul lor iubitor și milos, manifestat în trei Persoane: Tatăl; Fiul și Mântuitorul Isus Hristos; Duhul Sfânt.

### II. Comentariu
**Este blândețea „moralitatea sclavului”?**

Unul dintre cele mai puternice atacuri moderne la adresa creștinismului și a conceptului său de umilință și blândețe provine de la filozoful existențialist german Friedrich Nietzsche (1844-1900). Studiind limbile clasice și filozofia, Nietzsche a devenit deosebit de interesat de cultura și filozofia greacă. Pe baza acestei optici, el a concluzionat că Europa își pierduse vigoarea ei antică. Vinovatul? Nimeni altcineva decât creștinismul. Nietzsche considera că religia creștină jefuise Europa de cultura ei clasică greacă și romană a eroismului, puterii și nobleței.

Potrivit lui Nietzsche, Occidentul, omenirea în totalitatea ei de fapt, trebuia să-și redobândească viziunea clasică dacă dorea să supraviețuiască și să prospere. Potrivit lui Nietzsche, există două tipuri de moralitate: moralitatea stăpânului, a nobililor, a omului caracterizat de o voință puternică, și moralitatea sclavului, a celor slabi. Cel caracterizat de moralitatea stăpânului își stabilește propriile valori, decide cu privire la propriul curs al acțiunilor și le evaluează prin prisma consecințelor lor, precum utile (bune) sau dăunătoare (rele). Astfel, autonomia, puterea, bogăția, noblețea, optimismul, exuberanța și curajul sunt considerate bune, în timp ce slăbiciunea și blândețea sunt privite ca rele. În schimb, moralitatea sclavului nu generează valori sau acțiuni, ci doar reacționează sau se opune la valorile sau acțiunile stabilite de moralitatea stăpânului. În timp ce moralitatea stăpânului se concentrează pe acțiune, moralitatea sclavului este reacționară (sau, după cum a spus Nietzsche, caracterizată de resentimente); în timp ce moralitatea stăpânului este opresivă, cealaltă este subversivă și manipulează; în timp ce moralitatea stăpânului este mai individualistă, moralitatea sclavului este mai comunitară.

Potrivit lui Nietzsche, creștinismul este o religie a celor slabi, a moralității sclavului. Iată cum exprima el însuși această idee: „Creștinismul a luat partea a tot ce este slab, infam, ratat; a făcut un ideal din tot ce contrazice conservarea instinctelor unei vieți puternice; a corupt rațiunea chiar și a celor mai spirituale firi, învățându-i pe oameni să vadă cele mai înalte valori drept păcătoase, înșelătoare, drept ispite. Cel mai jalnic exemplu – coruperea lui Pascal, care a crezut că rațiunea lui a fost alterată de păcatul originar, pe când singurul factor corupător era creștinismul însuși!” (Friedrich Nietzsche, The Anti-Christ, Ecce Homo, Twilight of the Idols and Other Writings, ed. Aaron Ridley and Judith Norman, Cambridge University Press, Cambridge, UK, 2005, p. 5).

Pentru Nietzsche, creștinismul era o altă reacție a celor săraci și slabi, menit să-i răstoarne și să-i controleze pe cei puternici prin manipulare. Creștinii, în viziunea lui, s-au resemnat sorții lor de a fi sclavi și nu ar avea voința de a deveni stăpâni ai propriilor destine. Din acest motiv, ei ar denunța în mod fățarnic drept păcătos tot ce au oamenii puternici și ar înălța la rang de virtute tot ce ei înșiși, creștinii, nu pot avea, impunându- le tuturor oamenilor noua lor moralitate. Astfel, deoarece nu îi pot înfrânge pe cei bogați și puternici prin alte mijloace, creștinii – spunea Nietzsche – născocesc o modalitate de a-i controla pe cei puternici prin intermediul moralității lor. În virtutea acestei moralității creștine, de exemplu, creștinii ar fi transformat invitabila lor slăbiciune și supunere față de alți oameni în virtutea ascultării. Iar incapacitatea lor de a se răzbuna i-ar fi constrâns pe creștini să inventeze virtutea iertării. În același fel, ei ar fi conceput alte virtuți, precum evlavia, dragostea, reciprocitatea și egalitatea. Indiferent cât de nobile li se pot părea unora aceste virtuți, pentru Nietzsche moralitatea creștină era inacceptabilă, irațională și respingătoare, deoarece, în opinia sa, creștinii ar fi folosit aceste virtuți ca să răstoarne moralitatea omului puternic și nobil al acestei lumi, să-l înrobească și chiar să-l asuprească. În opinia lui Nietzsche, moralitatea creștină îi ține pe oameni sub control, în obscuritate și îi face ordinari, neremarcabili.

Evident, critica lui Nietzsche la adresa moralității creștine și a fundamentalului ei concept de blândețe este o înțelegere lamentabil de greșită cu privire la creștinism. Virtutea creștină a blândeții nu derivă din neputință, ci din puterea, dreptatea și iubirea lui Dumnezeu. Când a fost dus în sala de judecată a iudeilor și un funcționar L-a pălmuit, Isus a cerut un răspuns pentru acel act injust (Ioan 18:23). Evangheliile arată clar că Isus a murit pe cruce nu pentru că nu avea nicio cale de scăpare (Matei 26:53), ci pentru că de bunăvoie și din iubire Și-a dat viața pentru salvarea noastră (Ioan 10:17,18; 18:4-11; 19:11; Filipeni 2:6-9). Blândețea creștină nu este rezultatul fricii, ci al iubirii.

Pavel îi învață pe creștini să trăiască „cu toată smerenia și blândețea, cu îndelungă răbdare; [să se îngăduie] unii pe alții în dragoste” (Efeseni 4:2). Pavel explică faptul că noi „ne bucurăm chiar și în necazurile noastre, căci știm că [...] dragostea lui Dumnezeu a fost turnată în inimile noastre” (Romani 5:3-5). El clarifică mai departe că Dumnezeu Și-a arătat dragostea față de noi pe când noi eram fără putere și niște răzvrătiți (Romani 5:6-8). Ioan afirmă același adevăr biblic când declară: „Noi Îl iubim pentru că El ne-a iubit întâi” (1 Ioan 4:19; vezi și vers. 17-21).

Prin faptul că îi descrie pe oameni drept fără putere, Pavel nu denigrează omenirea, ci mai degrabă descrie realitatea stării umane (vezi și Romani 3:26; 7). Biblia nu consideră neputința umană o luptă de clasă, ci îi descrie pe toți oamenii ca neputincioși în fața păcatului și a morții. De asemenea, creștinismul biblic nu discreditează pe nedrept oamenii ca să-i amăgească să strige la Dumnezeu după har. Ci Biblia descrie la modul real starea păcătoasă a ființelor umane și face portretul unui Dumnezeu care de bunăvoie și din iubire Se umilește ca să salveze o omenire arogantă, răzvrătită (Ioan 1:11,12; 3:16).

Cineva a zis: „E nevoie de putere pentru a fi blând!” Și e nevoie de putere divină pentru a-i iubi pe oamenii păcătoși, aroganți și răzvrătiți. Probabil că unul dintre cele mai memorabile exemple de blândețe în cazul lui Isus este rugăciunea Lui de pe cruce pentru cei care Îl crucificaseră și care își băteau joc de El: „Tată, iartă-i, căci nu știu ce fac!” (Luca 23:34; vezi și Matei 12:15-20; Faptele 8:32; 1 Petru 2:21-23). Blândețea este un rod al Duhului Sfânt; reprezintă puterea pe care ne-o dă Dumnezeu ca să depășim cu bine experiența cuptoarelor încinse din această lume.

### III. Comentariu
**Blândețea lui Moise și mânia lui Dumnezeu**

Cum a putut Moise, slujitorul lui Dumnezeu, să fie numit cel mai blând om de pe pământ, în timp ce Biblia Îl prezintă pe Dumnezeu plin de mânie? Trebuie să înțelegem că mânia lui Dumnezeu nu este opusul blândeții. Mânia divină este reacția și repulsia lui Dumnezeu la păcat. Dar Dumnezeu îl iubește cu adevărat pe păcătos. Dacă ar fi fost arogant, Dumnezeu nu ar fi așteptat în jur de 1.600 de ani ca antediluvienii să se întoarcă la El. Și nu ar fi așteptat nici peste 400 de ani ca locuitorii Canaanului să umple paharul nelegiuirilor lor. De asemenea, nu ar fi așteptat aproximativ 1.500 de ani ca israeliții să Îi fie credincioși și nu ar fi așteptat nici circa 2.000 de ani ca aceia care se declară creștini să își îndeplinească misiunea. Un Dumnezeu arogant ar fi exterminat imediat toate aceste entități. Dar Dumnezeu se adresează tuturor cu iubire și speranță, chemându-i să se întoarcă la o bună relație cu El.

### IV. Aplicație

**1** Dumnezeul nostru este un comunicator desăvârșit. El le spune oamenilor deschis și inteligibil ce Îi place și ce nu Îi place. Astfel, El nu ne lasă să avem vreun dubiu cu privire la simțămintele Lui față de păcat: Dumnezeu respinge păcatul și punct. În același timp, Dumnezeu nu îl umilește pe păcătos cu scopul de a-l subjuga, ci vorbește despre situația creată de păcat și totodată oferă soluții. Da, reacția Lui la păcat este foarte clară, dar tot așa este și invitația la împăcare adresată de El păcătoșilor. Gândește-te cum poți fi blând și totodată să denunți păcatul din viața ta și din viața familiei tale și a membrilor comunității tale.

**2** Gândește-te la faptul că viața noastră este o carte deschisă pentru celelalte lumi, ca să vadă și să învețe. Împărtășește în cadrul grupei de la Școala de Sabat simțămintele care te încearcă atunci când te gândești la acest lucru. Cum se schimbă viața ta când devii conștient de această imagine de ansamblu? 