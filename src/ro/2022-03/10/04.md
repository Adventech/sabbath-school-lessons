---
title:  Iubire pentru cei care ne fac rău
date:   30/08/2022
---

Cineva a zis cândva: „A-i iubi pe dușmanii noștri nu înseamnă că trebuie să iubim mizeria în care este îngropată perla, ci înseamnă să iubim perla care zace în mizerie. [...] Dumnezeu nu ne iubește pentru că suntem din fire buni de iubit. Ci ajungem buni de iubit pentru că El ne iubește.” Când te uiți la „dușmanii” tăi, ce vezi de obicei – perla sau mizeria din jurul ei?

`4. Citește Matei 5:43-48. Isus ne cheamă să ne iubim vrăjmașii și să ne rugăm pentru ei. Ce exemple din natură ne oferă Isus în acest pasaj care ne ajută să înțelegem de ce ar trebui să ne iubim dușmanii? Ce vrea El să ne învețe?`   În Matei 5:45, Isus folosește exemplul Tatălui Său din cer pentru a ilustra cum ar trebui să-i tratăm pe cei care ne fac rău și care probabil ne fac să ajungem în cel mai încins cuptor. Isus spune că Tatăl Său trimite binecuvântarea ploii atât peste cei buni, cât și peste cei răi. Dacă Dumnezeu le dă până și celor răi ploaie, cum ar trebui atunci să-i tratăm și noi?

Isus nu încearcă să ne spună că ar trebui să avem întotdeauna simțăminte calde, plăcute, față de toți cei care ne fac necazuri, deși și aceasta ar putea fi posibil. În esență, iubirea față de inamicii noștri nu ar trebui să fie un simțământ avut față de ei, ci acțiuni practice făcute pentru ei care să denote grijă și atenție.

Isus încheie acest pasaj cu un verset care adesea dă naștere la multe discuții: „Voi fiți dar desăvârșiți, după cum și Tatăl vostru cel ceresc este desăvârșit” (Matei 5:48). Dar sensul este foarte clar în context: aceia care vor să fie desăvârșiți așa cum este Dumnezeu trebuie să manifeste iubire față de cei care li se opun, așa cum manifestă Dumnezeu iubire față de cei care I se opun Lui. A fi perfect, sau desăvârșit, în ochii lui Dumnezeu înseamnă a-ți iubi dușmanul, iar pentru aceasta este necesară o blândețe a inimii pe care numai Dumnezeu o poate da.

`Ținând cont de definiția blândeții din contextul nostru („a suporta răul cu răbdare și fără nemulțumire”), ce schimbări ar trebui să faci ca Domnul să-ți dea acea blândețe care să îți dea atitudinea potrivită față de „vrăjmași”?`