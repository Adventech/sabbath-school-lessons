---
title:  Planurile Tatălui pentru noi
date:   10/08/2022
---

`5. Toată lumea caută speranța. Dar unde se găsește? Pentru unii, speranța se găsește în zâmbetul unui prieten. Pentru alții, speranța se naște din siguranța financiară sau dintr-un mariaj stabil. Tu unde cauți de obicei speranța și curajul?`   În cartea Ieremia, profetul le scrie unor oameni care își pierduseră speranța în țara în care erau captivi. „Pe malurile râurilor Babilonului, ședeam jos și plângeam când ne aduceam aminte de Sion” (Psalmii 137:1). Dar, deși erau cu inima frântă, Ieremia le prezintă motive să nu-și piardă speranța.

`6. Ce motive de speranță găsești în Ieremia 29:1-10?`   În acest pasaj sunt trei surse importante de speranță. În primul rând, Dumnezeu spune că poporul Lui nu ar trebui să renunțe la speranță, deoarece situația în care se află nu este rezultatul întâmplării sau al unei nenorociri neprevăzute. Însuși Dumnezeu spune: „prinșii de război [...] i-am dus din Ierusalim la Babilon” (Ieremia 29:4).

În al doilea rând, Dumnezeu le spune copiilor Săi că nu ar trebui să-și piardă speranța, pentru că El lucrează chiar în mijlocul dificultăților prin care trec. „Urmăriți binele cetății în care v-am dus în robie și rugați-vă Domnului pentru ea, pentru că fericirea voastră atârnă de fericirea ei” (Ieremia 29:7).

În al treilea rând, Dumnezeu îi spune poporului că nu ar trebui să rămână fără speranță, deoarece El va pune capăt robiei la un moment dat. „Dar iată ce zice Domnul: «De îndată ce vor trece șaptezeci de ani ai Babilonului, Îmi voi aduce aminte de voi și voi împlini față de voi făgăduința Mea cea bună, aducându-vă înapoi în locul acesta»” (Ieremia 29:10).

După ce explică modul în care a avut grijă de trecutul lor, are grijă de prezentul lor și va avea grijă de viitorul lor, Dumnezeu comunică frumos grija Lui duioasă față de credincioșii Săi (vezi Ieremia 29:11-14).

`Citește Ieremia 29:11-14, rostind numele tău după pronumele „tine”, ca și când Dumnezeu îți face aceste promisiuni ție, personal. Aplică-le la tine, oricare ar fi luptele cu care te confrunți în prezent.`