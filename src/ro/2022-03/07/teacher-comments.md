---
title:  Material Pentru Instructori
date:   12/08/2022
---

### I. Privire generală

În condițiile în care postmodernismul promovează deconstrucția și revizuirea conceptelor și a cosmoviziunilor, mulți consideră că și noțiunea de speranță a umanității și sursa acestei speranțe au nevoie de o revizuire. Studiul anterior s-a concentrat pe importanța adevărului și a înțelegerii lui. Studiul din săptămâna aceasta analizează speranța din perspectiva adevărului biblic despre Dumnezeu, care este sursa speranței autentice. În vremuri de criză, speranța de care avem nevoie nu este o dorință autogenerată, ci o încredere puternic ancorată în promisiunile lui Dumnezeu. Numeroase lecții reies din studiul de față.

În primul rând, Dumnezeu ne lărgește orizontul astfel încât să ne putem localiza pe noi înșine și experiența noastră în cadrul mai larg al planului de mântuire și al evenimentelor profetice. Această realitate este exemplificată în viața lui Daniel, a lui Habacuc și a lui Iov. În al doilea rând, Dumnezeu ni Se prezintă drept Creator și Răscumpărător, drept Acela care ne iubește și este cu noi. În al treilea rând, El ne descoperă planurile Sale cu noi și pentru noi. Nu suntem niște elemente neglijabile într-o criză. Suntem o parte indispensabilă din creația, viața și planurile lui Dumnezeu. Chiar dacă ne aflăm într-o criză, Dumnezeu nu va îngădui să ne pierdem. În Ioan 10:10-15,28,29, Isus ne spune cu toată solemnitatea că noi suntem oile Sale, că El este Păstorul nostru, că planul Său este acela de a ne oferi viața veșnică și că nimeni nu ne va smulge vreodată din mâna Lui sau a Tatălui. Da, Dumnezeu ne poate lăsa să trecem prin diferite crize, dar aceste crize au menirea de a ne ajuta să creștem.

**1** Înțelegerea contextului mai larg al planului de mântuire și al evenimentelor profetice joacă un rol crucial în cultivarea speranței pentru a trece cu bine prin cuptoarele încinse ale vieții.

**2** Sursa biblică de speranță constă în înțelegerea persoanei lui Dumnezeu, a faptului că El este cu noi și are planuri pentru și cu noi.

### II. Comentariu
**Speranța, în Noul Testament**

Din prima clipă când a debutat criza păcatului pe planeta noastră, Dumnezeu a țesut speranța în fiecare fibră a istoriei noastre cu ajutorul făgăduinței Sale că ne va salva și ne va restaura pentru Împărăția Sa.

Un scurt studiu asupra speranței exprimate în Noul Testament scoate la iveală multe aspecte importante: Apostolul Pavel este cel care tratează în Noul Testament speranța într-un mod mai sistematic. În Epistola către corinteni, el enumeră trei mari virtuți creștine: credința, speranța și dragostea (1 Corinteni 13:13). Este adevărat că alege dragostea ca „cea mai mare” dintre cele trei, dar în Coloseni 1:5 precizează că atât credința, cât și dragostea se manifestă „datorită speranței” (NTR), sunt „motivat[e] de speranț[ă]” (BVA), există „datorită/din pricina nădejdii” (EDCR/VDC). Definind speranța, Pavel spune că este „o ancoră a sufletului”, „tare și neclintită”. Dar o asemenea nădejde este ancorată în Isus Hristos, în sanctuarul ceresc (Evrei 6:19).

Și credința este definită și în raport cu speranța (Evrei 11:1). Capitolul 11 din Evrei este o listă a eroilor credinței de-a lungul secolelor. Toți au trecut prin încercări (Evrei 11:33-38), dar au avut în comun credința definită în termenii făgăduinței și ai speranței. Niciunul dintre ei nu a avut parte de împlinirea supremă a promisiunii lui Dumnezeu (Evrei 11:39), totuși ei au privit dincolo de timpul în care au trăit spre patria din viitor, Împărăția veșnică a lui Dumnezeu (Evrei 11:15,16).

Pavel tratează subiectul speranței și în contextul suferinței. El tresaltă în propria suferință pentru că suferința aduce cu sine perseverența, perseverența dă naștere caracterului, iar caracterul generează speranță (Romani 5:4; vezi și Romani 12:12). Pavel a avut speranță în mijlocul necazului său și al marilor crize prin care a trecut (2 Corinteni 4:9). Când suntem disciplinați, explică el, nu trebuie să renunțăm la speranță (Evrei 12:5). În plus, Pavel vede că și lumea creată se luptă cu „deșertăciunea” în propriul foc al încercării, și nu din vina ei, ci fiindcă Dumnezeu „a supus-o – cu nădejdea însă că și ea va fi izbăvită din robia stricăciunii” (Romani 8:20-24).

În Romani 8:18-27, Pavel își ia timp să vorbească pe larg despre speranță. Dar el începe cu suferința prin care noi trecem chiar acum: „Eu socotesc că suferințele din vremea de acum nu sunt vrednice să fie puse alături cu slava viitoare, care are să fie descoperită față de noi” (Romani 8:18). Pavel nu se oprește la suferința noastră omenească, ci scoate în evidență faptul că întreaga natură suferă (Romani 8:19-22). Suferința este un pachet complex. Nimic din lumea naturală nu este scutit de ea. De asemenea, suferința cuprinde tot ceea ce ne face să fim oameni – dimensiunea fizică, morală, emoțională și spirituală a ființei noastre (Romani 8:23).

Prin urmare, lucrarea de răscumpărare a lui Dumnezeu trebuie, în mod necesar, să includă și toată creația Sa – natura, corpul, emoțiile plus toate celelalte aspecte ale ființei umane. Pavel subliniază că acest plan de restaurare reprezintă speranța noastră creștină, pentru că „în nădejdea aceasta am fost salvați”. Deși este certă, această restaurare nu este încă vizibilă, adică nu a fost încă transpusă în fapt, în istorie. Este ceva ce Dumnezeu ne promite, prin urmare, putem fi siguri că se va întâmpla (Romani 8:24; vezi și 1 Corinteni 9:10). Și este o speranță tocmai pentru că nu s-a adeverit încă; este încă în viitor, iar noi „nădăjduim ce nu vedem, așteptăm cu răbdare” (Romani 8:25).

Da, experimentăm suferință, dezamăgire, lipsă de înțelegere, incapacitatea de a ne exprima adecvat și de a ne ruga, dar Duhul Sfânt ne ajută prin mijlocirea Sa înaintea lui Dumnezeu (Romani 8:26-28). În cele din urmă, ceea ce contează cel mai mult în toată această situație este să ne încredem în Dumnezeu că „toate lucrurile lucrează împreună spre binele celor ce iubesc pe Dumnezeu” (Romani 8:28). Iată de ce creștinii își dezvoltă „tăria nădejdii”/„perseverența speranței” (1 Tesaloniceni 1:3, VDC/NTR).

Un studiu biblic mai amplu despre speranță adaugă câteva elemente:

(1) Speranța biblică este ancorată în Dumnezeu, nu în noi înșine (Psalmii 42:11; 2 Corinteni 1:9; 1 Timotei 6:17). Toate cele trei Persoane ale Dumnezeirii constituie sursa speranței. Dumnezeu Tatăl „ne-a iubit și ne-a dat prin harul Său o mângâiere veșnică și o bună nădejde” (2 Tesaloniceni 2:16; vezi și 1 Timotei 4:10; Tit 1:2). Isus Hristos și Evanghelia harului Său constituie speranța noastră (Efeseni 1:12; Coloseni 1:27; 1 Timotei 1:1; 2 Timotei 1:1). Duhul Sfânt aduce și menține speranța în viețile credincioșilor (Romani 5:5; 15:13; Galateni 5:5). Fără Dumnezeu nu există speranță în viață, nu există legământ și astfel suntem înstrăinați de Dumnezeu (Efeseni 2:12; 1 Tesaloniceni 4:13); dar în Hristos toți avem aceeași speranță dată de Dumnezeu lui Israel prin Evanghelie (Efeseni 3:6; Coloseni 1:23). Apostolul Petru ne spune că Dumnezeu este Tatăl nostru care „ne-a născut din nou, prin învierea lui Isus Hristos din morți, la o nădejde vie” (1 Petru 1:3).

(2) Speranța biblică are la bază promisiunea lui Dumnezeu de a ne elibera de păcat, de moarte și de suferință, prin Isus Hristos. Matei citează din Isaia pentru a-L descrie pe Isus ca speranța popoarelor (Isaia 42:1-4; Matei 12:21). Isus spune că Avraam a sperat să vadă ziua lui Mesia (Ioan 8:56). Aceasta este speranța neprihănirii prin credință (Galateni 5:5).

(3) Speranța care vine de la Dumnezeu vizează deja viața noastră prezentă. Speranța noastră este ancorată în salvarea care va veni prin jertfa lui Isus pe cruce. Ea ne oferă numeroase beneficii în viață, atât spirituale (precum o relație cu Dumnezeu), cât și psihice (pace, optimism etc.). „Nădejdea slavei lui Dumnezeu” (Romani 5:2) este îndreptățirea păcătoșilor prin har și prin credință, prin care Dumnezeu ne dă pacea în Isus Hristos (Romani 5:2,3). Nădejdea aceasta „nu înșală, pentru că dragostea lui Dumnezeu a fost turnată în inimile noastre prin Duhul Sfânt, care ne-a fost dat” (Romani 5:5). Așadar, această speranță nu este falsă, ci se bazează pe acțiunile lui Dumnezeu; adică, exact la momentul potrivit, Isus „a murit pentru cei nelegiuiți” (Romani 5:6). În felul acesta, Isus Și-a arătat dragostea față de noi (Romani 5:8), salvându-ne din păcatele noastre și împăcându-ne cu Dumnezeu (Romani 5:9-11).

(4) Dar prima venire a lui Isus și jertfa Sa pe cruce nu constituie sfârșitul istoriei răscumpărării. Apostolul Pavel ne spune că, „dacă numai pentru viața aceasta ne-am pus nădejdea în Hristos, atunci suntem cei mai nenorociți dintre toți oamenii!” (1 Corinteni 15:19). Din acest motiv, speranța noastră este ancorată în învierea Domnului Isus Hristos, care ne va învia la o viață veșnică și plină de slavă (Coloseni 1:5,27; Tit 1:2; 3:7; Evrei 10:23; vezi și 2 Corinteni 1:9; 1 Timotei 4:8). Pavel declară că a fost persecutat din pricina nădejdii în înviere (Faptele 23:6; 24:15). Învierea nu a fost o născocire a lui Pavel, ci a fost aceeași speranță pe care Dumnezeu le-a dat-o părinților poporului Israel (Faptele 26:6; 28:20). Potrivit lui Pavel, Avraam a devenit tatăl multor popoare pentru că, „nădăjduind împotriva oricărei nădejdi, el a crezut” (Romani 4:18), bazându-se pe Dumnezeul „care înviază morții și care cheamă lucrurile care nu sunt ca și cum ar fi” (Romani 4:17). Speranța învierii se va transforma în realitate la a doua venire a lui Isus, care este El Însuși „fericita [...] nădejde” a creștinilor (Tit 2:13).

(5) Tocmai această speranță a constituit chemarea, identitatea, etosul, viața și misiunea poporului Israel (Faptele 26:7). Această speranță a mântuirii pe care ne-o oferă Dumnezeu prin Isus Hristos a ajuns la întreaga omenire prin intermediul patriarhilor, prin Israel și, mai târziu, prin biserică (Romani 15:4; 1 Corinteni 1:7; Efeseni 2:12). Noi luăm parte la misiunea de transmitere a speranței lui Dumnezeu la toți oamenii. Dumnezeu i-a promis Evei că Sămânța ei avea să salveze lumea (Geneza 3:15). Dumnezeu i-a promis lui Avraam că binecuvântările și salvarea popoarelor aveau să vină prin el, adică prin Sămânța care avea să se nască din el (Geneza 12:3,7; 18:18; Romani 9:4; Galateni 3:8,15,16). Dumnezeu i-a făgăduit lui David că Sămânța lui va ședea pentru totdeauna pe tron (Romani 15:12; vezi Isaia 11:1,2; 2 Samuel 22:51).

(6) Pavel invocă speranța în binecuvântarea rostită la adresa poporului lui Dumnezeu aflat în mijlocul necazului: „Dumnezeul nădejdii să vă umple de toată bucuria și pacea pe care o dă credința, pentru ca, prin puterea Duhului Sfânt, să fiți tari în nădejde!” (Romani 15:13; 2 Tesaloniceni 2:16). Speranța slujește drept cască de protecție în armura creștinului (1 Tesaloniceni 5:8).

### IV. Aplicație

Daniel trece printr-o experiență „de așteptare” asemănătoare cu a lui Habacuc. Până la sfârșitul vieții sale, el așteaptă ca acei 70 de ani de exil despre care profetizase Ieremia (Ieremia 25:11,12) să se încheie și să apară salvarea venită de la Dumnezeu. Cu toate acestea, Dumnezeu îi dezvăluie lui Daniel că istoria suferinței și morții se va extinde cu încă 70 de săptămâni (490 de ani). În plus, această perioadă va continua pentru încă 1.810 ani peste cei 70, totalizând 2.300 de ani. Anumitor creștini nu le place profeția pentru că le „întunecă” orizontul. Poate că nici nu trebuie să se concentreze tot timpul pe profeție. Dar vin vremuri și situații în viață când este nevoie de imaginea de ansamblu, oricât de dureros poate fi răspunsul profetic. Această imagine mai amplă este zugrăvită de revelația lui Dumnezeu prin profeții Săi. Fără o astfel de profeție, inclusiv cele apocaliptice, poporul lui Dumnezeu se va lupta cu disperare să-și mențină speranța în timp ce trece printr-un număr din ce în ce mai mare de crize globale și personale. În ce fel imaginea de ansamblu a revelației profetice te ajută să te încrezi în Dumnezeu și în providența Sa ca să treci cu bine prin cuptorul încercărilor? 