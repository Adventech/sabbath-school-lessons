---
title:  Prezența Tatălui nostru
date:   09/08/2022
---

**„Căci Eu sunt Domnul Dumnezeul tău, care te iau de mâna dreaptă și-ți zic: «Nu te teme de nimic, Eu îți vin în ajutor!»” (Isaia 41:13).**

Cineva întreba cândva: „Când Dumnezeu pare departe, cine s-a îndepărtat?” Când vin problemele, credem că Dumnezeu ne-a părăsit. Adevărul este că El nu a plecat nicăieri.

Prezența lui Dumnezeu le părea evreilor din exil foarte îndepărtată. Totuși, prin Isaia, Dumnezeu îi asigură cu privire la eliberarea lor viitoare. Așadar, deși întoarcerea efectivă în Ierusalim urma să aibă loc mulți ani mai târziu, Dumnezeu a vrut ca poporul Lui să știe că El nu Se îndepărtase de el și că existau toate motivele pentru a spera.

`4. Citește Isaia 41:8-14. Ce motive de speranță găsești pentru oamenii care așteaptă cu nerăbdare eliberarea lor în viitor? Cum ne ajută această promisiune în timpul așteptării ca exilul nostru pe pământ să se termine?`   Una dintre imaginile cele mai grăitoare din aceste versete se găsește în Isaia 41:13. Dumnezeul suveran al universului spune că poporul Lui nu trebuie să se teamă, deoarece El este Cel care îl ia „de mâna dreaptă”. Una este să ni-L imaginăm pe Dumnezeu conducând evenimentele pământene de pe un tron măreț, de la ani-lumină distanță de pământ, dar cu totul altă imagine e cea în care El este suficient de aproape ca să-i țină de mână pe credincioșii Lui dragi.

Când suntem ocupați, poate ne vine greu să ne amintim că Dumnezeu este aproape de noi. Dar când ne amintim că El este Emanuel, „Dumnezeu cu noi”, lucrurile se schimbă radical. Când prezența lui Dumnezeu este cu noi, la fel sunt și planurile Lui, promisiunile Lui și puterea Lui transformatoare.

`Fă un experiment în următoarele zile: ori de câte ori este posibil, încearcă să-ți amintești că Dumnezeul universului este suficient de aproape cât să te țină de mână și îți promite personal ajutorul Său. Ține o evidență cu modul în care acest lucru îți schimbă viața. Pregătește-te să vorbește despre experiența ta în cadrul grupei de la Școala de Sabat.`