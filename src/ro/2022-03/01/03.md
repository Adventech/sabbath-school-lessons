---
title:  Popasuri de-a lungul drumului
date:   27/06/2022
---

**„Și mă povățuiește pe cărări drepte din pricina Numelui Său” (Psalmii 23:3).**

Imaginează-ți acele „cărări drepte” întinzându-se înaintea ta până departe. Nu le poți vedea capătul, dar știi că la final ajungi acasă, în casa lui Dumnezeu. Dacă te concentrezi puțin mai mult, vezi unde duce drumul? Unele locuri se văd clar, dar altele sunt complet blocate de obstacole mari sau periculoase. Uneori, drumul dispare după o culme. Pe unele porțiuni e mai ușor să mergi, pe altele, mai greu. Exact în felul acesta a călătorit și poporul Israel din Egipt spre Țara Promisă și parcursul lui este descris tot așa în acest psalm.

`3. Identifică în Psalmii 23 locurile pe unde David vede oile înaintând pe cărări drepte, în drumul lor spre casa Domnului.`

Dar de ce aceste cărări se numesc „cărări drepte”, „cărările dreptății” (VDCL) sau „drumul corect” (BVA)? Iată patru motive importante: (1) pentru că duc la destinația corectă – casa Păstorului; (2) pentru că ne mențin în armonie cu cine trebuie, și anume cu Păstorul Însuși; (3) pentru că ne învață să fim persoane drepte, corecte – așa cum este Păstorul; (4) pentru că ne oferă mărturia corectă – pe măsură ce devenim oameni drepți/neprihăniți, Îi dăm slavă lui Dumnezeu.

Este important să înțelegem că, atunci când Dumnezeu ne conduce, nu este ca și când ar livra un pachet la destinație. Presupune ceva mai mult decât îndrumare și protecție. Ca în multe exemple din Biblie în care El conduce (fie pe Avraam prin făgăduința Sa, fie pe poporul Israel printr- un stâlp de foc și de nor), când Dumnezeu conduce înseamnă întotdeauna că Își învață poporul ceva în ce privește neprihănirea.

`Cât de conștient ești că dreptatea/neprihănirea este prioritatea Păstorului pentru viața ta? Cum pot încercările să-ți schimbe viața astfel încât să reflectezi mai bine caracterul Domnului Hristos?`