---
title:  Material Pentru Instructori
date:   19/08/2022
---

### I. Privire generală

Credința este un alt pilon din cele trei virtuți teologice din 1 Corinteni 13:13. Asemenea speranței, credința este o realitate complexă și ține de natura noastră spirituală și relațională. Apostolul Pavel definește credința în relație cu speranța și cu lucrurile nevăzute: „Și credința este o încredere neclintită în lucrurile nădăjduite, o puternică încredințare despre lucrurile care nu se văd” (Evrei 11:1). Din moment ce Dumnezeu este nevăzut, singura cale de a ne apropia de El este prin credință (Evrei 11:6). Totuși, așa cum precizează Evrei 11:1, actul de a crede în El nu este o închipuire omenească sau un act uman de autoproiectare în absolut. În schimb, credința noastră crește pe baza făgăduințelor și a împlinirii profețiilor divine; pe baza dovezilor din creația lui Dumnezeu; a dovezilor providenței și grijii lui Dumnezeu față de noi în împrejurările personale sau colective de viață; pe baza dovezilor de iubire din partea Sa prin întruparea Fiului, când Dumnezeu a luat trup omenesc, a umblat cu noi și a murit în locul nostru (Ioan 1:1-3,14; 3:16,36), și în virtutea dovezii că, prin învierea Lui, Isus are putere asupra răului, păcatului, suferinței și morții (Efeseni 1:18-21). Pe baza acestor dovezi, credinciosul bazat pe Biblie „vede” invizibilul prin credință.

**1** Îndoielile se nasc atunci când nu suntem convinși că Dumnezeu are cea mai bună soluție la problemele noastre.

**2** Temelia cea mai solidă a credinței noastre o constituie Isus, întruparea Sa, sacrificiul Său pentru noi și învierea Sa. Isus este dovada lui Dumnezeu că Își poate asuma păcatul nostru, suferința și moartea noastră, ca noi să ieșim biruitori din încercările vieții.

### II. Comentariu
**Îl vedem pe Dumnezeu**

Ce înțelegem noi, creștinii, prin ideea de a-L vedea pe Dumnezeu? De când păcatul ne-a despărțit de Dumnezeu, ducându-ne prin valea suferinței și a morții, tânjim să-L vedem pe Dumnezeu. Dar ce înseamnă, în contextul păcatului, să-L vedem pe Dumnezeu? După ce s-a trezit din visul lui cu scara care lega cerul cu pământul, Iacov a ajuns la concluzia că Îl văzuse pe Dumnezeu „față în față” (Geneza 32:30). Și Moise este cunoscut drept prorocul care a vorbit cu Dumnezeu „față în față” (Exodul 33:11; Numeri 12:8; Deuteronomul 34:10). Moise chiar i-a spus poporului Israel că Dumnezeu le vorbise „față în față” (Deuteronomul 5:4). Și tot el a binecuvântat poporul, rugându-L pe Dumnezeu să facă să lumineze fața Sa și să-Și înalțe fața peste israeliți, făcând să se reverse asupra lor binecuvântări, protecție, providență, pace și har (Numeri 6:25-27). În același fel, când Moise își exprimă dorința de a-L cunoaște mai mult pe Dumnezeu, Dumnezeu îl asigură că prezența Lui va însoți poporul (Exodul 33:14). Cu toate acestea, Moise tânjește după o întâlnire „mai” față în față cu Dumnezeu și Îi cere să-i arate slava Lui (Exodul 33:18; vezi și Exodul 3:6). Dumnezeu îi explică lui Moise că nimeni nu poate vedea fața Lui și să trăiască (Exodul 33:20; vezi și Isaia 6:5) și că oamenii pot să „vadă” din Dumnezeu doar ceea ce dezvăluie slava Sa: numele Lui, bunătatea Lui, îndurarea și mila Lui (Exodul 33:19,21-23).

În mod asemănător, David înseta după vederea feței Domnului. Ca Iov în necazul lui (Iov 13:24), David se simte ca și când Dumnezeu Și-ar ascunde fața de el și de poporul Său (Psalmii 13:1; 27:9; 30:7; 44:24; 69:17; 88:14; 102:2; 143:7; vezi și Leviticul 20:3,6; Deuteronomul 31:17,18). Dar David găsește încurajare în făgăduința că Dumnezeu nu Își ascunde fața de neprihăniții în nenorocire (Psalmii 22:24; 24:6). Chiar și în necaz sau în suferință din cauza păcatului, David își pune speranța în Dumnezeu, care îl va salva și va face să strălucească fața Lui peste el, iarăși (Psalmii 17:15; 31:16; 80:3; vezi și 51:9). Așadar, David poate să cânte mereu: „Inima îmi zice din partea Ta: «Caută Fața Mea!» Și Fața Ta, Doamne, o caut!” (Psalmii 27:8; vezi și Psalmii 105:4; 119:58,135).

Ca lider al poporului lui Dumnezeu, David știa că poporul Israel avea să fie binecuvântat doar dacă Dumnezeu avea să facă să strălucească fața Lui peste israeliți (Psalmii 4:6). Evident, așa cum au înțeles și Iacov, și Moise, David înțelege actul de a vedea fața lui Dumnezeu ca pe un act figurat, nu luat în sens literal. Metafora aceasta evocă prezența lui Dumnezeu în mijlocul poporului Său prin Duhul Sfânt, evocă iertarea divină, salvarea, asigurarea, grija, providența, ocrotirea, binecuvântările în ce privește sănătatea și pacea, precum și revelațiile profetice și călăuzirea oferită de Dumnezeu poporului de-a lungul existenței și misiunii lui. Toate aceste concepte și experiențe întruchipează actul de a-L vedea pe Dumnezeu prin credință.

Bineînțeles că nu Îl putem vedea pe Dumnezeu așa cum este El în natura Lui divină. Noi suntem în univers; Dumnezeu este cu noi, dar totodată El este și transcendent, sau dincolo de realitatea noastră. Noi suntem finiți, Dumnezeu este infinit. Mai mult decât atât, noi suntem păcătoși, Dumnezeu este sfânt. Iată de ce pur și simplu nu-L putem vedea pe Dumnezeu așa cum este în El Însuși. Dar putem vedea ceea ce – și cum – alege El să ne descopere cu privire la Sine. Și ceea ce El ne descoperă este slava Lui în univers, care este creația și domeniul Împărăției Sale. El Își dezvăluie dragostea și grija față de noi prin revelațiile și providența Sa. Din acest motiv, în Evrei 11:1,6, apostolul Pavel concluzionează că, în contextul păcatului, credința înseamnă „a vedea” dovezile și descoperirile profetice ale existenței și prezenței lui Dumnezeu cu noi. Iubirea, de pildă, este ceva ce nu vedem din punct de vedere material; este nevăzută, dar se vede în felul cum se manifestă persoana care ne iubește.

Pe de altă parte, putem să-L „vedem” literalmente pe Dumnezeu în întruparea Domnului nostru Isus Hristos. Isus, fiind Dumnezeu, a devenit om ca să poată locui în mijlocul nostru și să putem „vedea” „slava” lui Dumnezeu și harul și adevărul Său (Ioan 1:14; vezi și Matei 1:23; Filipeni 2:6-9). Din acest motiv, Ioan declară: „Ce era de la început, ce am auzit, ce am văzut cu ochii noștri, ce am privit și ce am pipăit cu mâinile noastre cu privire la Cuvântul vieții – pentru că viața a fost arătată și noi am văzut-o și mărturisim despre ea și vă vestim viața veșnică, viață care era la Tatăl și care ne-a fost arătată – deci ce am văzut și am auzit, aceea vă vestim și vouă, ca și voi să aveți părtășie cu noi. Și părtășia noastră este cu Tatăl și cu Fiul Său, Isus Hristos” (1 Ioan 1:1-3).

Prin faptul că își prezintă mărturia despre ce pipăise, văzuse și auzise, apostolul Ioan vrea ca și noi să fim părtași la experiența pe care el a avut-o cu Cuvântul care S-a făcut trup. Această părtășie evocă o altă cale prin care Îl putem „vedea” pe Dumnezeu. În Psalmul 34, David își relatează temerile, exprimându-și convingerea că „Îngerul Domnului tăbărăște în jurul celor ce se tem de El și-i scapă din primejdie” (Psalmii 34:7). Apoi, David ne îndeamnă să gustăm și să vedem „ce bun este Domnul” (Psalmii 34:8). Figura de stil „a gusta (din Dumnezeu)” reflectă un mod apropiat de a-L cunoaște pe Dumnezeu, și anume prin experiență personală. În experiența creștină, în timp ce citim mărturia lui Ioan despre cum L-a văzut și L-a auzit pe Dumnezeul întrupat, trebuie totodată să-L „vedem” și noi, personal, prin mijlocirea Duhului Sfânt (Ioan 14:16-18; 16:14; Romani 8:2-17). Din acest motiv, David conchide că binecuvântat este cel care „se încrede în El [Domnul]” (Psalmii 34:8), iar Pavel concluzionează că nici „necazul sau strâmtorarea sau prigonirea sau foametea sau lipsa de îmbrăcăminte sau primejdia sau sabia” nu „ne va despărți pe noi de dragostea lui Hristos” (Romani 8:35).

În cele din urmă, a-L „vedea” pe Dumnezeu în starea noastră înseamnă a avea parte – prin Cuvântul lui Dumnezeu și prin lucrarea Duhului Sfânt în noi – de providența, dragostea și asigurarea lui Dumnezeu că vom percepe prezența Lui în noi și vom avea pacea și certitudinea în inima noastră că El este lângă noi. Această experiență înseamnă credință.

### III. Comentariu
**Învierea lui Isus; suferința și moartea noastră**

Învierea joacă un rol capital în teodiceea creștină, adică în explicarea originii, existenței și destinului răului în universul lui Dumnezeu. Trei aspecte pot fi evidențiate în privința aceasta:

(1) Biblia plasează învierea în centrul credinței și speranței noastre în Dumnezeu. Pavel concluzionează că, „dacă numai pentru viața aceasta ne-am pus nădejdea în Hristos, atunci suntem cei mai nenorociți dintre toți oamenii” (1 Corinteni 15:19). Răul și moartea se vor sfârși odată cu învierea celor care și-au pus încrederea în Dumnezeu.

(2) Această restaurare este garantată de învierea lui Isus, care Îi atestă divinitatea. Singura noastră speranță de salvare se găsește în Dumnezeu, care ia păcatul nostru asupra Sa și ne învie și pe noi prin puterea Sa. Dacă Isus nu ar fi înviat, s-ar fi dovedit că a fost doar un om care avea nevoie de mântuire, iar noi am fi fost lăsați în păcatele noastre, sortiți să suportăm plata păcatului, adică moartea (1 Corinteni 15:12-17; Romani 6:23).

(3) Promisiunea lui Dumnezeu privitoare la învierea noastră este cel mai bun mod de a explica de ce Dumnezeu îngăduie ca poporul Lui să sufere și să moară. Apostolul Pavel afirmă următoarele: „Să ne punem încrederea nu în noi înșine, ci în Dumnezeu, care înviază morții” (2 Corinteni 1:9). Dumnezeu „Își poate permite”, ca să zicem așa, să-Și lase poporul sau copiii să sufere și să moară pentru că El i-a creat și, prin urmare, îi poate recrea și învia.

Fără îndoială ar fi un lucru nobil ca aceia care își pun încrederea în Dumnezeu să moară pentru El și pentru cauza Lui, chiar și fără nicio posibilitate de a învia. Dar un asemenea deznodământ L-ar priva pe Dumnezeu de statutul și de puterea Lui ca Unul care poate crea viața din nimic, transformându-L în nimic altceva decât în încă o entitate incapabilă și egoistă din univers. Oamenii care ar fi de partea Lui ar fi murit degeaba, pentru că, în final, El nu ar fi dovedit nimic în legătură cu pretențiile Lui. Dar, fiindcă a dovedit că are puterea învierii, Dumnezeu poate îngădui ca poporul Lui să moară.

Numai că acest argument este valabil doar în dreptul lui Dumnezeu, pentru că El este singurul care deține puterea învierii. Din moment ce în univers nimeni, în afară de Dumnezeu, nu deține puterea de a crea și de a învia, nicio altă ființă din lume nu poate omorî – sau permite ca oameni să moară ori să fie omorâți – și să fie îndreptățită pentru că permite asemenea acte îngrozitoare. De aici și interdicția din porunca a șasea în ce îi privește pe oameni (Exodul 20:13). Pentru o bună sinteză a importanței învierii în viața creștinului, vezi Josh McDowell, „Support of Deity: The Resurrection—Hoax or History”, în The New Evidence That Demands a Verdict, Nelson, Nashville, TN, 1999, cap. 9, p. 203-284.

### IV. Aplicație

**1** Aruncați asupra lui Dumnezeu toate îngrijorările voastre – Când i-a învățat pe membrii bisericii să arunce asupra lui Dumnezeu toate îngrijorările lor (1 Petru 5:7), apostolul Petru nu a intenționat să aprobe lenevia sau iresponsabilitatea spirituală (2 Petru 1:5-7). În același fel, Isus i-a învățat pe ucenicii Lui să nu se îngrijoreze, ci să se încreadă în Dumnezeu (Matei 6:25-33). În același timp, Isus i-a învățat pe creștini că ei trebuie să fie harnici și responsabili (Matei 24:45-51; 25). Cum putem înțelege corect aceste adevăruri biblice paradoxale? Cum le putem insufla tinerilor noștri principiile din aceste versete?

**2** L-ai văzut pe Dumnezeu în viața ta? Cum ți-a întărit acest lucru credința și încrederea în El, chiar și în mijlocul încercărilor? 