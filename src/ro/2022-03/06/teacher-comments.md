---
title:  Material Pentru Instructori
date:   05/08/2022
---

### I. Privire generală

Studiul de față se concentrează asupra unor elemente esențiale care ne ajută să concepem o triplă strategie de a ieși învingători din focul încercărilor. În primul rând, sub îndrumarea Duhului Sfânt trebuie să cultivăm o înțelegere a adevărului despre Dumnezeu, despre rău și despre noi înșine, în contextul imediat al vieții noastre și în contextul mai larg al marii lupte. Deși este adevărat că simpla înțelegere a propriei situații nu este de ajuns, ea constituie piatra de temelie peste care celelalte elemente sunt așezate, astfel încât să reacționăm corect în fața încercării. Avem nevoie să știm motivul pentru care se întâmplă ce se întâmplă și să răspundem la următoarele întrebări: De care parte aleg să fiu și de ce?

În al doilea rând, trebuie să înțelegem natura liberului-arbitru oferit de Dumnezeu. Da, este adevărat că Dumnezeu este suveran și ne oferă mântuirea și toate lucrurile bune pentru a trăi și a prospera. Dar El ne-a creat cu adevărata libertate, fără de care nu am mai fi aceiași. Din acest motiv, Dumnezeu ne dă putere și ne cheamă să ne exercităm voința liberă și să colaborăm cu El în marea lucrare de salvare și de avansare a Împărăției Sale.

În al treilea rând, această colaborare necesită din partea noastră un angajament radical și perseverență. Nu putem colabora cu două împărății care sunt în război. Trebuie să cunoaștem adevărul, să-L alegem pe Împăratul cel drept și iubitor al cerului, să ne conformăm viața principiilor Lui și să ne dedicăm pe deplin cauzei Împărăției Sale, orice s-ar întâmpla. Aceste principii ne vor da energia deplină, care permanent se reînnoiește, de a lupta și a învinge în creuzetul încins al acestei vieți.

**1** Rolul adevărului în trecerea cu bine prin greutățile vieții.

**2** Rolul voinței noastre libere în trecerea cu bine prin încercările vieții.

**3** Rolul angajamentului și perseverenței în trecerea prin încercări.

### II. Comentariu
**Augustin și Pelagius**

Mulți creștini consideră că este greu de înțeles modul în care voința noastră liberă are legătură cu originea răului și a suferinței, precum și cu salvarea. Unii cad în una din cele două extreme, așa cum ilustrează controversa aprigă din secolul al V-lea dintre ascetul britanic Pelagius, stabilit la Roma (circa 355-420), și Augustin (354-430), episcopul de Hippo din Africa de Nord. Controversa lor a privit liberul-arbitru și mântuirea. După ce a ajuns la Roma și a văzut relaxarea spirituală și morală a creștinilor din capitala Imperiului Roman de Apus, Pelagius a concluzionat că problema își avea rădăcinile în învățăturile lui Augustin despre păcatul strămoșesc și har.

Astfel, Pelagius a decis să-l înfrunte pe episcopul din Hippo (azi nord-estul Algeriei). Augustin susținea că Dumnezeu este dragoste și că esența dragostei este libertatea (nu există dragoste fără libertate), precum și că Dumnezeu a creat un univers perfect și bun. De asemenea, a mai creat și oameni după chipul Său, ceea ce înseamnă că oamenii au fost creați perfecți, buni, iubitori și liberi. Așadar, potrivit lui Augustin, când au abuzat de libertatea lor și au păcătuit, Adam și Eva au dat naștere la păcatul originar/strămoșesc. Drept consecință, ei au fost cuprinși de vină, natura lor s-a schimbat din una perfectă într-una păcătoasă și și-au pierdut libertatea. Încă mai puteau percepe binele și desăvârșirea, dar nu le mai puteau pune în practică.

Ceea ce Augustin sugera era că păcatul este mai mult decât un act sau o eroare individuală, fiind mai degrabă o stare a existenței umane separate de Dumnezeu și împotriva lui Dumnezeu. Păcatul originar a inclus vină și înclinație spre rău. După cădere, toți oamenii au devenit păcătoși – era de părere Augustin –, pentru că ne naștem cu vina lui Adam și cu o natură păcătoasă care ne subjugă voința și viața. Astfel, Augustin credea că, deoarece suntem păcătoși, noi nu putem fi salvați doar alegând să facem ce e bine; nu putem fi mântuiți doar primind o învățătură sau o încurajare sau urmând un exemplu, deoarece nu ne putem debarasa de vina lui Adam. Și nici nu avem puterea de a ne învinge starea păcătoasă și de a face binele – afirma mai departe Augustin. În opinia lui, putem fi salvați doar dacă am putea muri față de natura păcătoasă și să renaștem la o altă natură. Dar, potrivit lui Augustin, nici măcar acest lucru nu-l putem face singuri. Singura cale prin care suntem mântuiți este prin harul lui Dumnezeu. În harul Său – explica Augustin –, Dumnezeu Își exercită voința suverană și decide să ne salveze El Însuși: El îndepărtează din dreptul nostru vina lui Adam și vina noastră prin harul Său și prin sacramentul botezului, supune natura noastră păcătoasă prin sălășluirea lăuntrică a Duhului Sfânt, care creează în noi o nouă natură spirituală și ne dă puterea de a trăi o viață neprihănită. Din acest motiv, Augustin a introdus conceptul predestinării divine: deoarece după cădere suntem înrobiți de păcat, nu ne putem pocăi singuri, astfel că Dumnezeu îi predestinează pe unii dintre noi să fie salvați și pe alții să fie pierduți.

Pelagius considera că poziția lui Augustin a generat o relaxare spirituală, deoarece creștinii dădeau acum vina pentru decadența lor morală pe păcatul originar și se sustrăgeau de la responsabilitatea față de păcat și de rău. Din acest motiv, Pelagius a sugerat o altă perspectivă. Asemenea lui Augustin, Pelagius credea că Dumnezeu a creat un univers perfect, iar pe oameni ființe libere. Răul a luat naștere din libera alegere a lui Adam de a păcătui. Totuși Pelagius respingea ideea lui Augustin că oamenii moștenesc o natură păcătoasă și vina de la Adam. Conform gândirii lui Pelagius, păcatul lui Adam l-a afectat doar pe el, și nu și pe copiii lui. Astfel – susținea Pelagius –, nevinovăția și liberul-arbitru al urmașilor lui Adam au fost în totalitate păstrate și deci fiecare copil se naște cu o natură perfectă și cu o voință liberă perfect funcțională.

Mai mult, Pelagius afirma că toți oamenii păcătuiesc nu pentru că se nasc cu vina și natura păcătoasă a lui Adam, ci pentru că toți ne naștem și trăim într-un mediu social corupt și ne exercităm propria voință și alegem să păcătuim. Potrivit lui Pelagius, omul este vinovat nu din cauza vinii moștenite de la Adam, ci din cauza propriei alegeri de a păcătui. Prin urmare, susținea Pelagius, Dumnezeu ne socotește responsabili de păcatele noastre pentru că noi suntem cu adevărat liberi. Dumnezeu ne cheamă să ducem o viață neprihănită pentru că știe că putem face acest lucru. Isus a trăit o viață perfectă și ne-a demonstrat că este posibil. Da, noi trăim prin harul lui Dumnezeu, dar, în opinia lui Pelagius, harul divin a constat în faptul că Dumnezeu ne-a creat cu o voință liberă, ne-a dat Legea și indicațiile Sale ca să trăim vieți bune și perfecte, dându-ne exemplul lui Isus. Mai mult, Dumnezeu ne oferă iertare în Isus în cazul în care cădem alegând să păcătuim și ne oferă îndrumare prin Duhul Sfânt în călătoria noastră spirituală. Pentru a afla mai multe despre dezbaterea Augustin– Pelagius vezi, de exemplu, Alister E. McGrath, Christian Theology: An Introduction, ed. a 5-a (Wiley-Blackwell, Oxford, U.K., 2011, p. 18-20).

Fiecare dintre cei doi combatanți a fost, fără îndoială, sincer și a scos în evidență puncte bune. Totuși, amândoi au căzut în extreme. Augustin cade în extrema predestinării și a sacramentalismului (harul lui Dumnezeu ajunge la noi prin intermediul sacramentelor). Pelagius cade în extrema tratării în mod superficial a păcatului și a mântuirii prin fapte. Adevărul se află în Biblie. Biblia Îl prezintă pe Dumnezeu ca dragoste (Ioan 3:16; 1 Ioan 4:8,16). El i-a creat pe Adam și pe Eva nevinovați(Geneza 1:31; 2:25; Eclesiastul 7:29) și cu libertatea de a alege (Geneza 2:15-17). Doar că părinții noștri au ales să păcătuiască (Geneza 3:6).

Biblia spune clar că păcatul nu este un simplu act din trecut al lui Adam și al Evei. Ci raportul din Geneza despre căderea în păcat descrie schimbările imediate și profunde care au apărut la natura, relația, mediul, stilul de viață și urmașii lui Adam și ai Evei (Geneza 3:7-24; 4:1-16). Apostolul Pavel precizează că, prin Adam, păcatul și moartea au intrat (au invadat) în lume și au umplut-o în spațiu și timp (Romani 5:12-14). Păcatul a adus asupra omenirii suferință, moarte și condamnare pentru toți oamenii (Romani 5:16-18). Din cauza neascultării lui Adam, toți oamenii „au fost făcuți păcătoși” (Romani 5:19). Din acest motiv, toți oamenii sunt născuți în păcat, niciunul în neprihănire (Romani 3:9- 18,23; Psalmii 14:1-3; 51:5). Astfel, Biblia respinge doctrina lui Pelagius și prezintă păcatul drept mai mult decât un act uman individual. Mai exact, păcatul este descris ca o forță atât exterioară, cât și interioară, care înrobește și distruge întreaga omenire în toate aspectele ei. În fața acestei perspective sumbre, Pavel exclama cu disperare: „O, nenorocitul de mine! Cine mă va izbăvi de acest trup de moarte?” (Romani 7:24). De una singură, omenirea nu poate rezolva problema păcatului și a răului. Singura speranță pentru omul păcătos se găsește în lucrarea de jertfire și transformare a lui Isus Hristos (Romani 3:24,25; 5:6-19; 7:25) și în lucrarea de reînnoire și mijlocire a Duhului Sfânt, care ne dă o inimă nouă (Ezechiel 36:26,27; Ioan 3:5-8; Romani 8:3-6,9-17).

De asemenea, Biblia nu susține nici conceptul augustinian de predestinare sau sacramentalismul. Da, la baza învățăturii biblice despre salvare se află întotdeauna inițiativa, intervenția și soluția lui Dumnezeu (jertfa Domnului Hristos) și puterea Sa de a răscumpăra (Geneza 3:8,15; Exodul 20:2; Romani 5:6-8). Dar Dumnezeu nu îi predestinează pe unii pentru mântuire și pe alții pentru pierzare, ci le dă întotdeauna oamenilor libertatea individuală de alegere (Iosua 24:15) și îi face răspunzători pe indivizi și pe națiuni în privința acceptării sau respingerii mântuirii Sale (vezi, de exemplu, Geneza 4:4-12; 15:16). Textul de aur din Evanghelie spune că „atât de mult a iubit Dumnezeu lumea, că a dat pe singurul Lui Fiu, pentru ca oricine crede în El să nu piară, ci să aibă viața veșnică” (Ioan 3:16). Biblia insistă asupra faptului că Dumnezeu îi vrea, și îi invită, pe toți oamenii să fie salvați (Ezechiel 33; Ioan 1:12,13; 1 Timotei 2:4; 2 Petru 3:9; 1 Ioan 2:2; Apocalipsa 22:17). Apoi, odată acceptată invitația din partea lui Dumnezeu, oamenii colaborează cu El în procesul de salvare inițiat de El (2 Petru 1:10; Iacov 4:8; Apocalipsa 3:20). De asemenea, Scriptura respinge orice perspectivă sacramentală asupra harului divin; dimpotrivă, Noul Testament subliniază faptul că Dumnezeu ne dă tuturor harul Său, doar – și direct – prin Isus Hristos (Faptele 4:12; Evrei 5:9; 7:24,25; 9 – 10). Din punct de vedere istoric, majoritatea creștinilor au respins perspectiva lui Pelagius și au îmbrățișat înțelegerea lui Augustin, potrivit căreia toți oamenii se nasc cu o natură păcătoasă și păcatul este o forță de neînvins pentru noi. Romano-catolicii au integrat în teologia lor conceptul lui Augustin – cum că toți oamenii moștenesc vina lui Adam – și nevoia de sacramente, dar au respins perspectiva lui asupra predestinării. În schimb, protestantismul a respins pe bună dreptate înțelegerea lui Augustin despre moștenirea vinii lui Adam și despre harul lui Dumnezeu care ar fi primit prin intermediul sacramentelor, dar o mare parte dintre protestanți au acceptat în mod eronat perspectiva lui despre predestinare. Odată cu ridicarea Iluminismului, societățile moderne și postmoderne tind să respingă vederile lui Augustin și să gândească mai mult ca Pelagius. Pentru a ajunge la oamenii din aceste societăți, trebuie să punem accentul pe învățăturile biblice privitoare la liberul-arbitru și uriașa responsabilitate pe care o avem față de istoria individuală și comună, dar și să împărtășim învățătura biblică despre gravitatea puterii păcatului și despre singura noastră speranță de salvare prin Isus Hristos.

Expunerea de mai sus ne ajută să înțelegem că faptul de a cunoaște adevărul este esențial pentru înțelegerea noastră despre suferință și încercări în propria viață. Dar totodată ne ajută să ne înțelegem și propria natură și puterea voinței libere. O asemenea înțelegere ne este de folos pentru a căuta și accepta întotdeauna ajutorul, îndrumarea și puterea lui Dumnezeu de a trece cu bine prin focul încercărilor.

### III. Aplicație

**1** Disciplină spirituală și har ieftin – Desigur, Augustin și Luther au susținut mântuirea prin predestinarea divină ca o celebrare a harului uimitor al lui Dumnezeu. Astfel că acest concept i-a determinat pe unii creștini să creadă că, dacă suntem în mod ireversibil aleși și salvați de Dumnezeu, nu mai participăm și nu mai putem participa deloc la procesul de mântuire. Acest concept, numit și „har ieftin”, duce la o lipsă de disciplină spirituală în viața multor creștini. Dacă Dumnezeu m-a ales în mod irevocabil, de ce să mă mai rog? De ce să mai citesc Biblia? De ce să mai fiu vigilent? De ce să mă mai implic în viața comunității mele? De ce să mai fac evanghelizare? Marile mișcări istorice de redeșteptare din sânul protestantismului – precum pietismul lui Philipp Spener, de la sfârșitul secolului al XVII-lea din contextul luteran german, și numeroase mișcări ale Marii Treziri din secolele XVIII și XIX din America de Nord – au luat atitudine față de acest pericol, propunând programe de disciplină spirituală consecventă atât pentru familii, cât și pentru comunități.

Analizează-ți propria viață spirituală, viața spirituală a familiei tale și pe cea a comunității tale. Cum este disciplina spirituală în aceste cercuri? Ce poți face pentru a aduce schimbări semnificative și profunde în conformitate cu îndemnurile biblice (vezi Coloseni 1:28,29; 1 Corinteni 9:23-27)?

Gândește-te la un proiect de promovare a unui stil de viață caracterizat de disciplină spirituală personală și, dacă este necesar și posibil, pentru familia și comunitatea ta.

**2** Un angajament radical – Unii creștini consideră creștinismul sinonim cu absența suferinței și a problemelor. Alții lasă loc și pentru dificultăți. Dar câți creștini Îi sunt radical devotați lui Dumnezeu, chemării Sale de a-L urma pe Isus, Împărăției și misiunii Sale din cadrul marii lupte dintre Hristos și Satana, dintre bine și rău? În contextul persecuției crescânde asupra creștinilor de astăzi în diferite părți ale lumii, numeroși creștini simt nevoia de o pregătire mai bună – ba chiar radicală – pentru a trece prin cuptorul încercărilor.

Evaluează în ce măsură ești dedicat lui Dumnezeu și Împărăției Lui. Concepe o scară a angajamentului personal. Pe baza acestei scări, ce înseamnă pentru tine un angajament radical? Până unde ești dispus să mergi, pe baza devotamentului tău, să-I slujești lui Dumnezeu în orice fel ți-ar cere-o? 