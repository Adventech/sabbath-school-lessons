---
title:  Voința disciplinată
date:   02/08/2022
---

Unii dintre cei mai mari dușmani ai voinței noastre sunt simțămintele noastre. Trăim într-o cultură din ce în ce mai mult bombardată cu muzică și imagini care fac apel direct la simțuri, care, fără să ne dăm seama, dau naștere la emoții, sentimente, pofte. Deseori ne zicem în sinea noastră: „Ce am poftă să mănânc în seara asta?”, „Ce am chef să fac astăzi?”, „Simt că trebuie să cumpăr acest articol.” Simțămintele au ajuns deci să fie într-o mare măsură implicate în luarea deciziilor. Sentimentele nu sunt neapărat rele, dar ce simt față de un lucru ar putea să aibă prea puțin de-a face cu ce este corect sau cel mai bine de făcut. De fapt, simțămintele noastre ne pot minți („Inima este nespus de înșelătoare” [Ieremia 17:9]) și pot crea o falsă imagine despre realitate, determinându-ne să facem alegeri greșite, pregătindu-ne pentru un cuptor încins făurit de noi înșine.

`3. Ce exemple poți găsi în Biblie de oameni care au făcut alegeri greșite bazate pe simțăminte, nu pe Cuvântul lui Dumnezeu? Care au fost consecințele? Vezi, de exemplu, Geneza 3:6; 2 Samuel 11:2-4; Galateni 2:11,12.`   `4. Citește 1 Petru 1:13. Ce îl preocupă pe Petru și ce vrea el de fapt ca cititorii lui să facă?`   Petru înțelege că mintea este cârma corpului, pe care noi o controlăm. Renunță la controlul asupra minții și vei fi controlat de tot felul de sentimente care vor apărea la un moment dat.

Imaginează-ți că mergi pe o cărare strâmtă spre casa Păstorului. Pe drum dai de multe alte cărări în diferite direcții. Unele dintre ele duc în locuri în care nu ai vrea să ajungi. Altele par tentante, fac apel la simțămintele, emoțiile și dorințele tale. Dacă totuși apuci pe una dintre aceste căi, ieși de pe drumul drept și mergi pe o cale ce ar putea fi extrem de greu de părăsit.

`Cu ce decizii importante te confrunți? Întreabă-te sincer: „Cum știu dacă îmi bazez alegerile pe sentimente, emoții, dorințe, și nu pe principiile din Cuvântul lui Dumnezeu?”`