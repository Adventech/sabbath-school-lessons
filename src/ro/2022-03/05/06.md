---
title:  Foc extrem
date:   28/07/2022
---

Până acum în acest trimestru am analizat multe exemple de situații fierbinți pe care Dumnezeu le folosește ca să aducă în viața noastră puritate și asemănare cu Hristos. Totuși unii le pot privi și apoi concluziona că Dumnezeu este sever și foarte solicitant. Sigur că unii ar putea spune: „Știm că Dumnezeu ne vrea binele, dar aceste exemple nu transmit prea multă grijă și dragoste. În schimb, Dumnezeu pare mai degrabă un tiran.”

Adevărul este că, trăind pe acest pământ plin de păcat, vom înțelege doar puțin din cauzele a tot ce se întâmplă. În cer vom înțelege mult mai mult (1 Corinteni 4:5; 13:12). Deocamdată va trebui să trăim cu tensiunea derivată din convingerea că Dumnezeu este prezent și are grijă de noi, pe de o parte, dar că nu întotdeauna ne simțim bine, pe de altă parte. Isaia descrie foarte bine această tensiune.

Citește Isaia 43:1-7. În versetul 2, Dumnezeu spune că poporul Lui va trece prin ape și prin foc. Acestea sunt exemple metaforice de pericole extreme, dar poate că fac aluzie la traversarea Mării Roșii și a Iordanului – ambele niște momente de groază, dar și momente care au netezit calea pentru o nouă viață. Poate te aștepți ca Dumnezeu să spună că Își va feri poporul de aceste pericole, că îl va conduce pe un traseu mai ușor. Dar El spune mai degrabă că, atunci când vin vremuri grele, poporul Său nu trebuie să se simtă copleșit, fiindcă El îi este alături.

`6. Pe baza pasajului din Isaia 43:1-7, notează diferite căi prin care Dumnezeu Își asigură poporul că îl va sprijini în timpul traversării apelor și a focului. Ce imagine despre Dumnezeu ți se zugrăvește în minte? Împlinirea căror făgăduințe poți cere?`   Am putea rezuma în trei moduri ce am învățat despre cuptoarele încinse prin care ne trece Dumnezeu. În primul rând, temperatura extrem de ridicată îngăduită de Dumnezeu nu este pentru a ne distruge pe noi, ci pentru a distruge păcatul. În al doilea rând, aceasta nu este folosită pentru a ne face nefericiți, ci pentru a ne face puri, curați, așa cum am fost creați să fim. În al treilea rând, grija lui Dumnezeu față de noi prin tot ce trecem este constantă și blândă – El niciodată nu ne va lăsa singuri, orice ni s-ar întâmpla.

`Ce ne învață următoarele versete despre acțiunile și caracterul lui Dumnezeu? Psalmii 103:13,14; Matei 28:20; 1 Corinteni 10:13; 1 Petru 1:7. Cum ai simțit în viața ta realitatea exprimată în aceste versete?`