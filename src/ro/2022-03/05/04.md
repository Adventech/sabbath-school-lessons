---
title:  Supraviețuirea prin închinare
date:   26/07/2022
---

`3. Citește Iov 1:6 – 2:10. Ce anume a cauzat suferința lui Iov? Este situația aceasta un caz special? Sau este ceva specific modului în care Dumnezeu încă lucrează cu noi astăzi?`   Este ceva uluitor aici. Fiii lui Dumnezeu vin să-L întâlnească pe Dumnezeu și Satana vine cu ei. Dumnezeu îl întreabă pe unde a fost, iar Satana răspunde că a fost „la cutreierarea pământului și [...] la plimbarea [...] pe el” (Iov 1:7). Apoi Dumnezeu îi pune o întrebare: „Ai văzut pe robul Meu Iov?” (Iov 1:8). Întrebarea în sine nu are nimic remarcabil; remarcabil este cine pune întrebarea. Nu Satana îl indică pe Iov ca obiect supus examinării, ci Dumnezeu. Știind exact ce urmează, Dumnezeu îl aduce pe Iov în atenția lui Satana. Jos, pe pământ, Iov nu are absolut nicio idee cât de încins urma să devină cuptorul lui. Și, deși este foarte clar că Satana, nu Dumnezeu, cauzează suferința lui Iov, este la fel de evident că Dumnezeu îi dă permisiunea explicită lui Satana să distrugă bunurile lui Iov, copiii și sănătatea lui fizică. Dacă Dumnezeu Își dă acordul ca Iov să sufere, mai contează dacă El sau Satana în persoană aduce suferința? Cum poate fi Dumnezeu drept și sfânt când îi permite lui Satana să-i producă lui Iov atâta suferință?

`4. Citește Iov 1:20,21. Cum reacționează Iov în fața încercărilor?`   În fața unei asemenea suferințe se poate reacționa în două moduri. Ne putem umple de înverșunare și supărare, întorcându-I spatele unui Dumnezeu pe care Îl credem nemilos sau inexistent, sau ne putem prinde de Dumnezeu mai strâns. Iov își gestionează catastrofa stând în prezența lui Dumnezeu și aducându-I închinare.

În Iov 1:20,21 vedem trei aspecte ale închinării care ne pot ajuta atunci când suntem în suferință. În primul rând, Iov își acceptă neputința și recunoaște că nu poate să pretindă nimic: „Gol am ieșit din pântecele mamei mele și gol mă voi întoarce în sânul pământului” (Iov 1:21). În al doilea rând, Iov recunoaște că Dumnezeu încă deține controlul absolut: „Domnul a dat și Domnul a luat” (Iov 1:21). În al treilea rând, Iov încheie afirmându-și convingerea cu privire la dreptatea lui Dumnezeu. „Binecuvântat fie Numele Domnului” (Iov 1:21).

`Treci printr-o încercare? Cum te-ar putea ajuta dacă ai urma pașii lui Iov?`