---
title:  Material Pentru Instructori
date:   29/07/2022
---

### I. Privire generală

Studiul acesta se concentrează pe mai multe exemple biblice care ne ajută să înțelegem „de ce”-urile suferinței și cum să depășim răul și durerea. Exemplul promptitudinii lui Avraam de a-și sacrifica fiul în ascultare de Dumnezeu ne predă lecția unei încrederi fără rezerve în Dumnezeu, chiar și când poruncile Lui sunt de neînțeles. Relația dureroasă a lui Osea cu infidela lui soție ne dezvăluie suferința lui Dumnezeu cauzată de lipsa noastră de devotament, precum și prezența Lui continuă în viața noastră și lucrarea Lui de restaurare a relațiilor cu cei care s-au rătăcit, care au renunțat la credință. Loialitatea neclintită a lui Iov față de Dumnezeu, chiar și când soția lui îl îndemna să-L blesteme pe Dumnezeu, ne învață că evitarea suferinței și a morții nu este scopul suprem în viață. Împreună cu Iov, Pavel ne învață că dragostea și credincioșia față de Dumnezeu, față de Împărăția și misiunea Sa în lume constituie cea mai satisfăcătoare experiență din viața creștină. Desigur, există lucruri pe care nu le înțelegem. Dar creștinul trece prin suferință și moarte înarmat cu viziunea apostolului despre luptă: „Cine ne va despărți pe noi de dragostea lui Hristos? Necazul sau strâmtorarea sau prigonirea sau foametea sau lipsa de îmbrăcăminte sau primejdia sau sabia?” (Romani 8:35)

**1** În primul rând vom fi antrenați într-un studiu profund al unor exemple relevante de suferință, care ne vor ajuta să înțelegem de ce Dumnezeu permite suferința în viața noastră.

**2** Apoi vom fi captivați de ilustrații vii din istoria lui Avraam și Isaac pe muntele Moria și de modul în care tatăl și fiul au supraviețuit încercărilor, învățând și crescând datorită acestor experiențe.

### II. Comentariu
**Suferința lui Dumnezeu alături de noi**

În a doua jumătate a secolului al XX-lea, teologia procesului a propus o nouă teodicee – adică explicare a modului în care răul a luat ființă și a ajuns să existe în împărăția unui Dumnezeu iubitor, atotputernic și desăvârșit de drept. Teologii procesului (precum John B. Cobb Jr.) își imaginează un univers alcătuit din entități libere și care se creează pe ele însele, angajate într-un continuu proces progresiv de construire a unei lumi mereu în schimbare. Totuși, deoarece mai cred și că puterea lui Dumnezeu este limitată, acești teologi concluzionează că răul și suferința au izvorât cumva din acest proces complex de construire. Singura veste bună pe care teologii procesului ne-o pot oferi este că Dumnezeu este empatic și suferă împreună cu universul. El nu poate eradica răul pentru că nu ne poate încălca libertatea, dar acționează ca să convingă toate entitățile din întregul univers să se îndrepte spre un echilibru – al armoniei, creativității și plăcerii.

Această temă a suferinței lui Dumnezeu alături de noi a fost frecvent utilizată dincolo de cercurile teologilor procesului. Da, ideea că Dumnezeu suferă împreună cu noi este esențială pentru înțelegerea Evangheliei, dar ea trebuie înțeleasă corect în lumina adevărului Bibliei. Cea mai mare amenințare constituită de conceptul că Dumnezeu suferă cu noi este că acest concept a devenit în sine o teodicee, excluzând alte aspecte importante ale teodiceei biblice.

Oricât de inovatoare ar fi aceste idei, teologia procesului și teodiceea ei sunt incompatibile cu revelația biblică și nu pot fi acceptate de către creștinii care cred în Biblie. Da, în lumea noastră căzută, suferința este reală și inevitabilă. Și, da, Dumnezeu suferă cu noi. Dar această realitate nu e totul. Una dintre numeroasele probleme legate de teologia procesului o constituie speculația că răul este în mod intrinsec corelat cu creația; teologia procesului este evoluționistă prin natura ei. În schimb, explicația biblică este că răul nu este ceva „natural”; nu aparține ordinii de la origini a lumii create. Răul este contrar caracterului lui Dumnezeu, iubirii și dreptății Sale. Dumnezeu a creat o lume perfectă, o natură perfectă, animale și oameni perfecți.

Faptul că Dumnezeu ne-a creat liberi nu face ca răul să fie necesar, prin urmare următoarele trei aspecte sunt deosebit de relevante: (1) Răul se trage din libertatea și capacitățile morale ale ființelor libere, precum îngerii și oamenii. (2) Răul a afectat și afectează natura, dar nu apare sau derivă din natură. (3) Răul nu este veșnic sau coetern cu Dumnezeu sau cu creația (creația a fost menită să fie, și chiar a fost, perfectă și neafectată de rău la început); răul a fost adus la existență din cauză că am abuzat de libertate, dar i se va pune capăt prin intervenția iubitoare și categorică a lui Dumnezeu de a elibera universul de existența și amenințarea lui.

Așadar, datorită naturii Lui iubitoare, Dumnezeu suferă într-adevăr cu noi și ni se alătură când suntem în cuptorul încercărilor pe care ni le-am provocat nouă înșine, naturii Sale și întregii Sale împărății. Dar Dumnezeu nu suferă neputincios, incapabil, ca și când nimic nu s-ar putea face fiindcă răul ar fi parte din procesul de apariție și expansiune evolutivă a universului. Nu! Dumnezeu a făcut – și face – ceva în privința răului. Consecința supremă a păcatului El a luat-o asupra Sa prin Hristos și acționează concret pentru a contracara răul. El îi cheamă pe toți oamenii să accepte harul Său și să fie gata să se întoarcă în Împărăția Sa, din care va stârpi răul pentru totdeauna.

### III. Comentariu
**Jertfirea lui Isaac**

Porunca lui Dumnezeu ca Isaac să fie sacrificat a fost o poruncă unică, având multiple scopuri. Pe de o parte, apelul lui Dumnezeu adresat lui Avraam a fost o încercare sau un test. Ellen G. White scrie că pe muntele Moria Dumnezeu a pus la probă credincioșia lui Avraam: „Ființe cerești au fost martore la scena punerii la probă a credinței lui Avraam și a supunerii lui Isaac. Încercarea aceasta a fost mult mai grea decât cea prin care trecuse Adam. Conformarea la interdicția pusă primilor noștri părinți nu aducea cu sine nicio durere, dar porunca dată lui Avraam cerea sacrificiul cel mai chinuitor. Întregul cer privea cu uimire și admirație ascultarea neșovăitoare a lui Avraam. Tot cerul i-a apreciat credincioșia. [...] Legământul lui Dumnezeu, confirmat față de Avraam printr-un jurământ înaintea ființelor din celelalte lumi, dovedește faptul că ascultarea va fi răsplătită” (Ellen G. White, Patriarhi și profeți, p. 155).

Pe de altă parte, porunca lui Dumnezeu a fost mai mult decât un test. De fapt, scopul ei principal a fost triplu: o revelație, o profeție și o tipologie. Dumnezeu a vrut să-l învețe pe Avraam și întreaga omenire despre jertfa adusă de El prin sacrificarea Fiului Său pentru noi (Ioan 3:16). Ellen G. White subliniază această idee în câteva scrieri: În Hristos, Lumina lumii/Viața lui Iisus, ea afirmă: „Avraam dorise foarte mult să-L vadă pe Mântuitorul promis. [...] Şi L-a văzut pe Hristos. […] A văzut ziua Lui şi s-a bucurat. I s-a dat privilegiul să întrezărească jertfa divină pentru păcat. În propria experienţă, el a trăit o exemplificare a acestui sacrificiu când a primit porunca: «Ia pe fiul tău, pe singurul tău fiu, pe care-l iubeşti, pe Isaac [...] şi adu-l ardere-de-tot» (Geneza 22:2). El l-a pus pe altarul de jertfă pe fiul promis, pe fiul în care se concentrau toate speranțele lui. Apoi, în timp ce stătea lângă altar, având cuţitul ridicat, gata să asculte de porunca lui Dumnezeu, a auzit din cer un glas zicând: «Să nu pui mâna pe băiat şi să nu-i faci nimic; căci ştiu acum că te temi de Dumnezeu, întrucât n-ai cruţat pe fiul tău, pe singurul tău fiu, pentru Mine» (Geneza 22:12). Prin această încercare cumplită a trebuit să treacă Avraam ca să poată vedea ziua lui Hristos şi să-ş i dea seama de marea iubire a lui Dumnezeu pentru lume – atât de mare încât, pentru a o ridica din degradarea ei, L-a dat pe unicul Său Fiu la cea mai rușinoasă moarte” (p. 468, 469).

În altă parte, Ellen G. White îmbină cele două scopuri ale poruncii lui Dumnezeu din Geneza 22: „Ca să imprime în mintea lui Avraam valoarea Evangheliei și ca să-i pună la probă credința îi poruncise Dumnezeu să-l aducă jertfă pe fiul său. Chinul de moarte prin care el a trecut în timpul zilelor de teribilă încercare a fost îngăduit pentru ca el să poată înțelege, din propria experiență, ceva din măreția sacrificiului făcut de Dumnezeul cel veșnic pentru mântuirea omului. Nicio altă încercare nu i-ar fi pricinuit lui Avraam un astfel de chin sufletesc ca aducerea fiului său ca jertfă. Dumnezeu L-a dat pe Fiul Său pradă unei morți chinuitoare și pline de ocară. Îngerilor, care erau martori la umilirea și chinul sufletesc al Fiului lui Dumnezeu, nu li s-a permis să intervină ca în cazul lui Isaac. Nu a fost niciun glas care să strige: «Destul!» Pentru a salva omenirea căzută, Împăratul slavei Și-a dat viața. Ce dovadă mai puternică poate fi adusă cu privire la mila și iubirea fără margini a lui Dumnezeu? «El care n-a cruțat nici chiar pe Fiul Său, ci L-a dat pentru noi toți, cum nu ne va da fără plată, împreună cu El, toate lucrurile?» (Romani 8:32)” (Patriarhi și profeți, p. 154).

Dacă cele petrecute în Geneza 22 au fost parte din revelația lui Dumnezeu despre planul Său de mântuire, este important de subliniat că porunca divină adresată lui Avraam a constituit un eveniment singular, unic și profetic în istoria lumii. Prin această experiență unică a lui Avraam, Dumnezeu Și-a comunicat în mod eficient planul de a salva omenirea prin jertfa înlocuitoare a lui Isus Hristos. Prin urmare, nimeni altcineva din istoria umanității nu a primit – și nici nu va mai primi – vreodată porunca de a sacrifica o altă ființă. Chiar și în cazul lui Avraam, sacrificarea lui Isaac a fost imediat înlocuită cu sacrificarea unui animal. Din acest motiv, experiența lui Avraam nu poate fi asociată în mod justificat cu practica antică a sacrificării copiilor sau cu oricare abuz asupra copiilor, antic sau contemporan.

Un alt aspect important al acestei experiențe este însăși participarea și reacția lui Isaac. Deși ne concentrăm asupra chinului sufletesc al lui Avraam, trebuie să precizăm că această experiență a constituit și un cuptor al încercării pentru Isaac, iar reacția lui este de mare valoare. De fapt, el ar fi putut reacționa în multe feluri, de exemplu să-l califice pe tatăl lui drept un bătrân smintit sau să scape fugind. Dar nu a făcut așa. Educarea lui în devotament și încredere în Dumnezeu și în tatăl său face din Isaac un exemplu perfect pentru creștinul care trece prin focul încercărilor. Ellen G. White evidențiază acest aspect printr-o relatare foarte vie a acestei scene:

„Avraam, [...] în ascultare de porunca divină, [...] pleacă la drum însoțit de Isaac. El vede în fața lui muntele pe care Dumnezeu i-a spus că avea să i-l indice ca locul de aducere a jertfei. Ia lemnele de pe umărul slujitorului și le așază asupra lui Isaac, cel care va fi adus ca jertfă. Își încinge sufletul cu hotărâre și cu o asprime agonizantă, gata pentru lucrarea pe care îi ceruse Dumnezeu să o facă. Cu inima zdrobită și cu mâna lipsită de vlagă, ia focul, în timp ce Isaac îl întreabă: «Tată, iată focul și lemnele, dar unde este jertfa?» Dar, vai, Avraam nu-i poate spune acum! Tatăl și fiul ridică altarul și vine momentul teribil când Avraam trebuie să-i spună lui Isaac ceea ce îi chinuise sufletul pe tot parcursul acelui lung drum: faptul că Isaac însuși va fi victima. Issac nu este un băiețandru, ci un tânăr în toată puterea cuvântului. Ar putea refuza să se supună planului tatălui său, dacă ar alege acest lucru. El nu-și acuză tatăl de nebunie și nici măcar nu caută să-i schimbe acestuia intențiile. Se supune. Crede în dragostea tatălui său și în faptul că acesta nu și-ar sacrifica singurul fiu, dacă Dumnezeu nu i-ar fi poruncit să o facă. Isaac este legat de mâinile tremurânde, iubitoare, ale tatălui său cuprins de milă, și aceasta pentru că Dumnezeu ceruse acest lucru” (Sons and Daughters of God, p. 205).

### IV. Aplicație

**1** Împărtășește trei principii din istoria vieții lui Avraam și a lui Isaac care îți arată cum să treci peste experiența cuptorului încercării.

**2** Cum au reacționat Iov și Osea în suferința lor? Ce te învață reacțiile lor despre cum să ieși învingător din cuptorul încercărilor? 