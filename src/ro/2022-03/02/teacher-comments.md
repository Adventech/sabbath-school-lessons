---
title:  Material Pentru Instructori
date:   08/07/2022
---

### I. Privire generală

Încercări de tot felul l-au asaltat pe Petru, una după alta, de-a lungul vieții. A avut de luptat, la propriu, cu valurile înspumate ale lacului în timpul nopților reci petrecute la pescuit pentru a-și câștiga existența. S-a luptat cu amara remușcare atunci când L-a trădat pe Domnul lui. S-a luptat cu valurile incertitudinii în închisoare după ce a predicat Evanghelia. S-a luptat cu valurile frustrării atunci când depunea eforturi să înființeze biserica creștină. El a devenit, ca să spunem așa, un elev în școala suferinței, care i-a marcat încercările și l-a făcut să se dezvolte în urma propriilor experiențe. Dar în mod special el a învățat să înțeleagă rolul pe care suferința l-a avut atât în lucrarea lui Dumnezeu de salvare, cât și în speranța lui de a face – și a deveni – ceea ce Dumnezeu voia pentru el. Fiindcă a devenit un expert în ce privește suferința și încercările, Petru este cel mai potrivit ca să ne învețe în această săptămână. Studiul din această săptămână evidențiază diferite tipuri de încercări: cele generate de Satana, cele generate de păcat, cele folosite de Dumnezeu pentru a ne rafina și forma caracterul și cele care ne maturizează. Fiecare dintre aceste cuptoare încinse își are propria sursă (Satana, noi sau Dumnezeu) și propriile criterii în ce privește gestionarea și reacția la ele.

**1** Suferința este o realitate prezentă în lumea noastră căzută și, în calitate de creștini, noi trebuie să învățăm cum să o gestionăm și să asimilăm lecții din ea.

**2** În calitate de ispravnici ai propriei spiritualități, avem nevoie să învățăm să distingem diferitele tipuri de încercări și suferințe. Aceasta ne va ajuta să înțelegem cum să abordăm crizele din viața noastră și să extragem cele mai bune lecții.

### II. Comentariu

**Suferind cu Hristos**

În 1 Petru 4:12,13, Petru ne intrigă cu două teme majore. În primul rând, ce vrea să spună prin faptul că nu ar trebui să fim surprinși când încercările ne lovesc viața? Răul și păcatul sunt niște intruși în ordinea creației lui Dumnezeu. Acestea nu fac parte în mod firesc din viața biologică sau morală așa cum a fost inițial creată de Dumnezeu. Nu ar trebui să ne permitem să ne obișnuim cu ele și nici să le acceptăm ca parte din lumea lui Dumnezeu de la început. Răul și păcatul nu vor dura. Este aproape momentul când Dumnezeu le va pune capăt.

Petru ne spune aici că păcatul, răul, suferința și moartea sunt omniprezente numai în lumea de după căderea în păcat. Pentru a supraviețui în această lume, noi trebuie să acceptăm că această nouă realitate, deși temporară, este prezentă. Deși nu ar trebui să trăim într-o angoasă constantă, temându-ne că răul se va abate asupra noastră în orice moment, noi trebuie să fim gata pentru orice se poate întâmpla ca o consecință a răului.

În acest context a fi gata înseamnă: (1) a fi conștienți de imaginea de ansamblu a marii lupte; (2) a fi continuu conectați cu Dumnezeu prin rugăciune și prin revelația Sa despre Sine și (3) a avea prieteni spirituali care, cu înțelepciune, cu compasiune și bazați pe Biblie, vor fi dispuși să ne încurajeze și să ne susțină în momente de suferință.

În al doilea rând, oare ce vrea să spună Petru când ne îndeamnă să ne bucurăm atunci când suntem părtași la suferința lui Hristos? De multe ori în prima sa epistolă, Petru evidențiază suferința Domnului Isus. În capitolul 1, evenimentul primei veniri a lui Isus, așa cum a fost prezis de Duhul Sfânt, este descris ca „patimile lui Hristos” (1 Petru 1:11). În capitolul 2, Petru lămurește că Isus a pătimit pe nedrept, pentru că El este Robul durerii din Isaia 53 (1 Petru 2:21-25). În capitolul 3, Petru subliniază că Isus „a suferit o dată pentru păcate, El, Cel Neprihănit, pentru cei nelegiuiți, ca să ne aducă la Dumnezeu” (1 Petru 3:18). În capitolul 4 adaugă că „Hristos a pătimit în trup” (1 Petru 4:1), iar în capitolul 5 confirmă că el însuși a fost un martor al „patimilor lui Hristos” (1 Petru 5:1). Apostolul corelează toate suferințele noastre cu suferința lui Hristos. În capitolul 1, Petru le spune creștinilor că ei trebuie să se bucure de mântuirea lui Isus, „măcar că acum, dacă trebuie, sunteți întristați pentru puțină vreme prin felurite încercări” (1 Petru 1:6). Dar această suferință nu va aduce decât „lauda, slava și cinstea, la arătarea lui Isus Hristos” (1 Petru 1:7).

În capitolul 2, Petru explică faptul că este lăudabil ca cineva să sufere pe nedrept (1 Petru 2:19,20), pentru că și Isus a suferit pe nedrept (1 Petru 2:21-25).

În capitolul 3, el continuă pe aceeași temă a suferinței nedrepte: „Chiar dacă aveți de suferit pentru neprihănire, ferice de voi!”, fiindcă „este mai bine, dacă așa este voia lui Dumnezeu, să suferiți pentru că faceți binele decât pentru că faceți răul!” (1 Petru 3:14,17). Și are dreptate, pentru că, omenește vorbind, n-a fost nimic corect la moartea lui Isus, Cel fără păcat, pentru cei cu păcat; dar acest act a fost spre salvarea și binele păcătoșilor, a lui Dumnezeu și a universului. Același lucru este valabil și în dreptul nostru privind suferința noastră de creștini; nu este nimic corect la persecutarea noastră pe motiv că suntem creștini, dar suferința aceasta poate fi folosită spre bine deoarece va duce la transformarea caracterului nostru și la salvarea multor oameni, în timp ce-I aduce slavă lui Dumnezeu (1 Petru 1:6,7).

În capitolul 4, Petru explică efectul benefic al suferinței asupra noastră: suferința ne ajută să ne disciplinăm atât corpul, cât și dorințele (1 Petru 4:1,2). Dar această disciplină morală nu este doar un simplu rezultat al suferinței cauzate de diversele noastre greșeli (1 Petru 4:15). Suferința noastră este de folos fiindcă avem „parte de patimile lui Hristos” (1 Petru 4:13), pentru că suntem creștini purtând numele lui Dumnezeu (1 Petru 4:16) și suferim „după voia lui Dumnezeu” (1 Petru 4:19).

În capitolul 5, Petru ne reamintește că nu suntem singuri, deoarece numeroși frați și numeroase surori creștine din întreaga lume „trec prin aceleași suferințe” (1 Petru 5:9). Avem asigurarea că, din perspectiva harului și a mântuirii lui Dumnezeu, suferința aceasta este doar „pentru puțină vreme” (1 Petru 5:10).

### III. Comentariu

**Diavolul Iluminismului (1 Petru 5:8-11)**

Persoana diavolului a fost reală pentru creștini de-a lungul istoriei. Reformatorii protestanți au considerat că existența lui este reală. Totuși, pe parcursul Iluminismului și după, filozofii și teologii au construit o viziune asupra lumii care a respins existența persoanelor sau fenomenelor ce operau dincolo de lumea cunoscută. Această perspectivă a determinat creștinismul liberal de astăzi să nege existența diavolului ca persoană reală. În schimb, adepții acestei orientări declară că diavolul este doar o reprezentare mitică a principiului răului. În consecință, răul este privit acum ca urmarea ignoranței sau ca produsul unui îndelungat și violent proces evolutiv din care ar fi apărut umanitatea. Astfel, răul ar fi rezultatul unui determinism material, genetic și social. Chiar și dacă ar admite existența diavolului, unora dintre creștini le-ar veni greu să creadă că el este într-adevăr atât de rău și de puternic cum îl descrie Biblia. În calitate de creștini care credem în Biblie, noi considerăm totuși că existența diavolului este reală. Pentru Isus, Satana a fost o ființă reală, nu un simbol al unor aspecte interioare obscure ale minții Lui (vezi, de exemplu, Matei 4:1-11). Și Pavel îi vede pe creștini angajați într-o luptă ce se dă împotriva „duhurilor răutății care sunt în locurile cerești” (Efeseni 6:12). Și aici, în studiul nostru, Petru ne reamintește să fim vigilenți la atacurile diavolului (1 Petru 5:8). Pe de altă parte, deși diavolul este real, creștinul nu trebuie să se concentreze asupra lui. Da, trebuie să fim conștienți de existența lui și să avem grijă să nu cădem din cauza înșelăciunilor lui, însă miezul, esența și bucuria vieții noastre sunt Hristos și mântuirea Lui.

### IV. Comentariu

**Ellen G. White, despre rolul suferinței**

„Chiar și viața de trudă și griji care avea să fie de acum încolo partea omului i-a fost dată cu iubire. Din cauza păcatului său, era necesară o disciplină, un control asupra poftei și patimii, trebuia dezvoltat obiceiul stăpânirii de sine, al autocontrolului. Făcea parte din marele plan al lui Dumnezeu de recuperare a omului din ruina și degradarea păcatului” (Ellen G. White, Patriarhi și profeți, p. 60).

### V. Aplicație

**1** Cum poți trăi o viață axată pe Isus în timp ce știi că Satana este real și activ în lume?

**2** Deși s-ar putea să nu mai fim deloc surprinși că există suferință în lume, întotdeauna încercările ne iau prin surprindere atunci când ne lovesc personal. Esențial este să fim pregătiți să întâmpinăm suferința în viața noastră și să reacționăm la ea într-o manieră creștină. Creștinii sunt conștienți de diferitele tipuri de focuri ale încercării și le iau în serios. Ei vor să învețe ceea ce trebuie din experimentarea lor. De multe ori, creștinul vrea să fie sigur că nu este responsabil de vreo criză care apare în viața lui. În cazul unei boli, creștinul s-ar simți mai bine dacă ar ști că nu este responsabil de cauzarea ei, nu-i așa? O asemenea certitudine ar face o diferență uriașă în viața credinciosului care trece printr-o încercare. În același timp, trebuie să recunoaștem că, dacă o boală vine din cauza propriului stil de viață, experiența poate fi văzută pe bună dreptate ca un cuptor al păcatului și trebuie să fie tratată ca atare (1 Petru 4). Prin ce fel de cuptoare ale încercării ai trecut recent? Ce ai învățat? Cum le-ai depășit?

**3** Concentrează-te, de exemplu, pe greutățile care ne maturizează. În ce fel putem identifica acest tip de încercare în viața noastră? Cum contribuie suferința la maturizarea noastră?