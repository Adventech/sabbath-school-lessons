---
title:  Păcatul, sursa problemelor
date:   05/07/2022
---

Tot ce facem are consecințe. Dacă stai în bătaia soarelui fierbinte cu o înghețată în mână, cu siguranță aceasta se va topi. Cauza și efectul merg mână-n mână. Indiferent cu câtă disperare ne-am dori ca lucrurile să stea altfel, și în ce privește păcatul este întotdeauna la fel. Păcatul are mereu consecințe. Dumnezeu nu stă în ceruri întrebându-Se ce lucruri teribile le-ar mai putea face oamenilor care păcătuiesc. Nu, ci păcatul însuși vine la pachet cu consecințele.

Problema este că de multe ori gândim că Îl putem păcăli pe Dumnezeu și am putea comite păcate fără să suportăm și urmările. Dar niciodată nu se întâmplă așa. Pavel lămurește foarte bine că păcătuirea nu doar că are consecințe pentru totdeauna, dar are și urmări dureroase și tulburătoare în prezent.

`5. În Romani 1:21-32 Pavel descrie procesul căderii oamenilor în păcat și consecințele acelor păcate. Citește aceste versete cu rugăciune și atenție și rezumă mesajul lui Pavel, concentrându-te în special pe fazele păcatului și pe consecințe.`

Câteva versete mai sus, Pavel descrie aceste urmări drept „mânia lui Dumnezeu” (Romani 1:18). Mânia lui Dumnezeu din acest pasaj înseamnă pur și simplu că Dumnezeu îi lasă pe oameni să culeagă ce au semănat. Nici măcar în dreptul creștinilor El nu intervine întotdeauna imediat pentru a îndepărta durerea care rezultă din propriile acțiuni. De multe ori, Dumnezeu ne lasă să suportăm consecințele faptelor noastre ca să înțelegem cât de profund de dăunător și ofensator este păcatul nostru.

Până acum am văzut care sunt urmările călcării legii morale a lui Dumnezeu. Dar ce se întâmplă când nu respectăm legile divine ale sănătății? Corpul nostru este casa sau templul lui Dumnezeu. Dacă abuzăm de trupul nostru mâncând nesănătos sau nefăcând mișcare ori dacă în mod regulat muncim exagerat, și acestea constituie păcate împotriva lui Dumnezeu. Iar ele au consecințe care pot crea condițiile unui creuzet – sau ale unui cuptor încins.

`Ce urmări imediate ai suportat din cauza propriilor tale păcate? Ce lecții ai învățat? Ce schimbări trebuie să faci ca să nu mai treci iarăși prin așa ceva?`