---
title:  Focul care maturizează
date:   07/07/2022
---

Există o mare diferență între a tăia la întâmplare ramuri dintr-un pom și a-l curăța prin tăierea doar a anumitor ramuri (a emonda). Ambele procese însă implică folosirea unui obiect ascuțit. De fapt, emondarea necesită tăierea unor părți din plante care, pentru un grădinar începător, ar putea părea un procedeu distrugător. Bruce Wilkinson scrie în context spiritual: „Te rogi pentru binecuvântările îmbelșugate ale lui Dumnezeu și Îl rogi să te facă mai asemănător cu Fiul Său? Dacă răspunsul tău este afirmativ, atunci te rogi pentru folosirea foarfecii” (Bruce Wilkinson, Secrets of the Vine, Multnomah Publishers, Inc., Sisters, OR, 2001, p. 60).

Unii se întreabă ce a vrut să spună Pavel prin expresia „un țepuș în carne” (2 Corinteni 12:7). Presupunerile variază de la atacurile constante suferite de Pavel din partea opozanților până la dificultăți de vorbire. Pare să fi fost vorba de o problemă de vedere (vezi Comentariile lui Ellen G. White, Comentariul Biblic Adventist, vol. 6, p. 1107). Uimitor, Pavel a crezut că acest „țepuș” i-a fost „pus”.

`8. Ce crezi că a vrut să spună Pavel prin expresia „mi-a fost pus”? Cine i l-a pus? Cum a putut Dumnezeu să folosească țepușul spre binele lui Pavel?`   Să observăm că „ghimpele/spinul” (BTF/BVA) lui Pavel avea un scop precis: să nu îl lase să se îngâmfe (2 Corinteni 12:7). Nu din cauza vreunui păcat anume pe care îl comisese, ci ca să-l împiedice să păcătuiască în viitor. Pavel a recunoscut că, din fire, avea o slăbiciune față de păcat și că acest ghimpe îl putea feri de el.

`9. Citește 2 Corinteni 12:7-10. Care este atitudinea lui Pavel față de ghimpele lui? Crezi că slăbiciunea lui i-a adus și alte beneficii spirituale? Cum te ajută atitudinea lui Pavel să îți gestionezi propriii spini pe care i-ai putea simți?`   `Soluțiile lui Dumnezeu pentru dezvoltarea ta spirituală s-ar putea să difere de ideile tale? Gândește-te la domenii din viața ta în care ai avea nevoie să fii mai rodnic în ce privește neprihănirea. Ce calități spirituale ai vrea să-I ceri lui Dumnezeu să dezvolte în tine atunci când te curăță prin tăierea anumitor părți?`