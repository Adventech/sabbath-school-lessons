---
title:  Luați prin surprindere?
date:   03/07/2022
---

Surprizele, cele dureroase, pot apărea în multe feluri. O mașină care virează și intră pe banda ta. O înștiințare subită că îți pierzi locul de muncă. Un control medical care îți dă o veste rea neașteptată. Trădarea din partea unei persoane dragi despre care ai crezut că te iubește. Oricât de cruntă este durerea, întotdeauna este făcută și mai cruntă de elementul surpriză. Săptămâna aceasta vom analiza tipuri de situații dureroase care nu ar trebui să ne ia prin surprindere.

Citește 1 Petru 4:12. Termenul grecesc pentru „nu vă mirați” înseamnă „a fi din afară/străin”. Petru își îndeamnă cititorii să nu cadă în capcana de a crede că încercarea de foc și necazurile sunt ceva străin, ceva din afara experienței creștinului. Mai degrabă acestea trebuie considerate o normalitate – ceva ce poate și trebuie să fie de așteptat.

Termenul tradus cu „încercarea de foc” sau „încercarea arzătoare” (BTF) derivă dintr-un termen grecesc care înseamnă „ardere”. În alte locuri este tradus prin „cuptor”. Deci această experiență a suferinței pentru credința noastră ar putea fi considerată un proces de topire, de rafinare și întărire – proces care are loc în creuzet sau în cuptor.

`1. Care este mesajul lui Petru în 1 Petru 4:12-19?`

Mulți dintre noi suntem surprinși de suferință pentru că de multe ori avem o perspectivă prea simplificată asupra vieții creștine. Știm că există două tabere – pe de o parte, Dumnezeu, care este bun; pe de altă parte, Satana, care este rău. Dar adesea noi punem automat tot ce pare bun în partea cu Dumnezeu și tot ce pare rău în partea cu Satana. Însă viața nu este așa de simplă. Nu ne putem folosi simțămintele ca să decidem ce este în partea cu Dumnezeu sau în partea cu Satana. Uneori, umblarea cu Dumnezeu poate fi grea, iar a-l urma pe Satana poate părea că aduce mari recompense. Iov, care a fost neprihănit și a suferit totuși, ilustrează acest lucru prin întrebarea adresată lui Dumnezeu: „Pentru ce trăiesc cei răi? Pentru ce îi vezi îmbătrânind și sporind în putere?” (Iov 21:7).

`Petru se referea la încercările venite drept consecință a poziționării de partea lui Hristos. Dar există și alte motive din care pot apărea greutățile. Cum te ajută 1 Petru 4:12-19 să-i explici cu tact unui prieten de ce nu trebuie să fie uimit de dificultățile dureroase cu care s-ar putea confrunta?`