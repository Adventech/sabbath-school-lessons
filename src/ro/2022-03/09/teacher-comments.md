---
title:  Material Pentru Instructori
date:   26/08/2022
---

### I. Privire generală

„Cum să cântăm noi cântările Domnului pe un pământ străin?” se lamentau captivii evrei pe malurile râurilor Babilonului, când asupritorii lor le cereau să cânte din cântările Sionului (Psalmii 137:1-4). Într-adevăr, cum putem să cântăm și să-L lăudăm pe Dumnezeu în mijlocul suferinței și al morții? Această întrebare întruchipează unul dintre cele mai mari paradoxuri ale creștinismului. Din nou, esențial aici este să înțelegem care este sursa bucuriei și a laudei: Dumnezeu Însuși. Manifestarea acestei atitudini nu înseamnă că Dumnezeu ne forțează sau ne programează să-I cântăm laude. Dimpotrivă, dacă ar fi adevărat că Dumnezeu ne predestinează să-L lăudăm, lumea ar face exact acest lucru la unison; dar, evident, lucrurile nu stau așa.

În schimb, Dumnezeu face obiectul laudelor datorită poziției pe care o are: este Creatorul și Mântuitorul nostru, Împăratul și Tatăl nostru, Judecătorul și Prietenul nostru. El este minunat. Un principiu de bază al vieții creștine este că putem să-L lăudăm pe Dumnezeu în toiul focului încercării atunci când ducem o viață constantă – nu ocazională – de laudă. Un alt principiu este că actul de a-L lăuda pe Dumnezeu în vremuri de criză ia naștere din relația noastră cu Dumnezeu, în cadrul căreia Îl cunoaștem, Îl iubim și avem încredere în El.

**1** Bucuria și lauda se nasc din relația noastră profundă și aducătoare de împlinire cu Dumnezeu, ca parte din viața noastră, ca stil de viață.

**2** Bucuria și lauda în viața creștină sunt benefice nu doar pentru sănătatea noastră și pentru a trece cu bine prin cuptorul încercărilor, ci sunt folosite de Dumnezeu pentru salvarea altora.

### II. Comentariu
**Bucurie în suferință**

Horace Williams, Jr., autorul premiatei opere Unleash the Power of Prayer in Your Life (Descătușează puterea rugăciunii în viața ta), identifică opt obiective pe care Dumnezeu le atinge în viața noastră atunci când ne folosește suferința spre binele nostru. Potrivit lui Williams, Dumnezeu folosește suferința pentru a „scoate la iveală păcatul din viața noastră, pentru a ne mări credința, pentru a ne zdrobi mândria, pentru a arăta care ne sunt gândurile, pentru a-Și dovedi harul, a-Și manifesta dragostea, pentru a aprofunda angajamentul nostru față de El și a ne oferi speranță, mângâiere și bucurie” (Horace Williams, Jr., The Furnace of Affliction: How God Uses Our Pain and Suffering for His Purpose, Kindle Edition, Black Lillie Press, 2020, p. 11). Cum ne dă Dumnezeu bucurie prin suferință? Williams spune că „bucuria este mai mult decât fericire bazată pe un rezultat sau o împrejurare. Bucuria este plăcerea supranaturală produsă de planul lui Dumnezeu pentru viața noastră. Bucuria este ceva ce Dumnezeu ne oferă în mijlocul durerii, suferinței noastre. Trebuie să alegem să trăim cu bucurie. «Dar eu voi cânta puterea Ta; dis-de-dimineață voi lăuda bunătatea Ta. Căci Tu ești un turn de scăpare pentru mine, un loc de adăpost în ziua necazului meu» (Psalmii 59:16)” (Ibidem, p. 90). Williams conchide că „faptul de a simți bucurie nu înseamnă că nu mai simt durerea. În schimb, înseamnă că Dumnezeu mă duce într-un punct în care acum am tendința să-L întreb: «Ce vrei, Doamne, ca eu să văd în această situație dureroasă?»” (Ibidem, p. 97). Ceea ce Williams vede în propria suferință și îi dă bucurie este prezența lui Dumnezeu în viața de acum și în cea veșnică, din viitor.

### III. Comentariu
**Policarp Îl laudă pe Dumnezeu pe rug**

Împăratul roman Antoninus Pius (138-162 d.Hr.) a continuat politica și practica împăratului Traian de a-i persecuta pe creștini. În anul 155 d.Hr., niște cetățeni au adus un grup de creștini în fața autorităților orașului Smirna din Asia Mică, pentru a fi condamnați și pedepsiți. Când au refuzat să recunoască zeii imperiului, creștinii au fost pedepsiți cu moartea. Apoi mulțimea a cerut ca Policarp, episcopul bisericii din Smirna, să fie adus în fața autorităților. Fiind un ucenic și prieten al apostolului Ioan, bătrânul Policarp era și un foarte cunoscut și influent lider creștin în Asia și în afara ei. Când, într-un final, Policarp a fost adus în amfiteatru, proconsulul a încercat să-l convingă să se dezică de credința lui și să-L blesteme pe Hristos.

Credinciosul ucenic al lui Isus a răspuns: „Timp de 86 de ani L-am slujit și nu mi-a făcut niciun rău. Cum aș putea să-L blestem pe Împăratul meu, care m-a salvat?” Când, în cele din urmă, proconsulul l-a condamnat la ardere pe rug și soldații l-au legat de stâlp, Policarp se ruga și Îl lăuda pe Dumnezeu cu voce tare: „Doamne, Dumnezeule suveran, [...] Îți mulțumesc că m-ai considerat vrednic de acest moment ca, împreună cu martirii Tăi, să pot avea și eu parte de cupa lui Hristos. [...] Pentru aceasta [...] Te binecuvântez și Te slăvesc. Amin!” (Justo L. González, The Story of Christianity, vol. 1, The Early Church to the Dawn of the Reformation, ediție revizuită și actualizată, HarperCollins Publishers, New York, 2010, p. 54).

Policarp a fost doar unul dintre miile de creștini care, urmând exemplul personajelor biblice precum David și Pavel, L-au lăudat pe Dumnezeu în mijlocul persecuției și al încercărilor vieții. Primii creștini L-au lăudat pe Dumnezeu din mijlocul flăcărilor, de pe ruguri, din arenele pline de animale sălbatice, de pe cruce, din celulele închisorii și din camerele de tortură. Ei nu se gândeau la nedreptatea care li se făcea; nu au calculat raportul cost–beneficiu al actului lor. Ei L-au iubit pe Dumnezeu și s-au încrezut în El și nu au ezitat să-și ia un angajament radical și suprem față de Domnul lor. Nu au considerat un lucru greu să moară pentru Domnul lor, ci mai degrabă au văzut ca un privilegiu faptul de a suferi și a muri pentru Mântuitorul lor iubit. S-au încrezut fără nicio șovăială în Dumnezeu și în făgăduința Lui privitoare la înviere și au considerat moartea doar o clipă pe drumul întâlnirii lor cu Domnul în slavă.

Scriind despre experiența lui David când se confrunta cu răzvrătirea fiului său Absalom, Ellen G. White notează obiceiul lui David de a apela la cântat și de a-L slăvi pe Dumnezeu în vremuri de necaz: „Care erau sentimentele tatălui și împăratului, atât de crud nedreptățit și aflat în acest pericol teribil? Un viteaz, un războinic, un împărat al cărui cuvânt era lege, trădat de fiul său pe care-l iubise, pe care îl lăsase să-și facă poftele și în care se încrezuse în mod neînțelept, tratat rău și părăsit de supușii obligați față de el prin cele mai puternice legături de onoare și credință! În ce cuvinte și-a revărsat David trăirile sufletului? În timpul celei mai grele încercări, inima lui s-a sprijinit pe Dumnezeu și a cântat: [...] Psalmii 3:1-8” (Patriarhi și profeți, p. 741, 742).

În capitolul 2 din cartea Tragedia veacurilor, intitulat „Persecuțiile din primele secole”, Ellen G. White descrie modul în care intonarea de imnuri și înălțarea de laude la adresa lui Dumnezeu le-au dat creștinilor bucuria și pacea autentică și profundă în mijlocul celor mai aprige necazuri și persecuții: „Ca şi slujitorii lui Dumnezeu din vechime, mulţi, «ca să dobândească o înviere mai bună, n-au vrut să primească izbăvirea care li se dădea și au fost chinuiți» (Evrei 11:35). [...] Aceștia îşi aminteau cuvintele Domnului lor, care spunea că, atunci când vor fi persecutaţi pentru Numele lui Hristos, trebuie să se bucure şi să se veselească, pentru că răsplata lor va fi mare în ceruri; căci tot aşa au fost persecutaţi şi profeţii care au fost înainte de ei. Se bucurau că erau considerați demni să sufere pentru adevăr şi, din mijlocul trosnetului flăcărilor, înălţau cântări de biruinţă. Privind prin credinţă în sus, ei îi vedeau pe Hristos şi pe îngeri aplecându-se peste crestele zidurilor cerului, urmărindu-i cu cel mai adânc interes şi privind cu aprobare statornicia lor. Un glas de la tronul lui Dumnezeu răzbătea până la ei: «Fii credincios până la moarte şi-ţ i voi da cununa vieţii» (Apocalipsa 2:10)” (p. 41).

### IV. Comentariu
**Condițiile pentru a ne bucura în focul încercărilor**

Actul de a-L lăuda pe Dumnezeu și a ne bucura pe timp de criză este posibil doar atunci când suntem siguri de bunătatea și dreptatea cauzei sau persoanei pentru care luptăm. În ceea ce ne privește, cauza și Persoana sunt totuna. Bucuria în mijlocul încercărilor și al persecuțiilor este posibilă atunci când ne încredem în Dumnezeu, când Îl înțelegem pe El și planurile Sale, când suntem convinși că Dumnezeu este drept și bun și că El și cauza Lui sunt demne de angajamentul nostru total și radical. Astfel, bucuria în focul creuzetelor vieții izvorăște din conștientizarea faptului că: (1) Dumnezeu este real și e bun; (2) El ne-a creat, suntem ai Lui, ne iubește, și noi Îl iubim la rândul nostru; (3) marea luptă este reală, iar atacul este al lui Satana asupra lui Dumnezeu și asupra noastră și Dumnezeu este de partea noastră, iar noi, de partea Lui; (4) Dumnezeu ne răscumpără din puterea păcatului și a lui Satana și noi și Dumnezeu, în Hristos, suntem și vom fi victorioși, iar (5) cauza lui Dumnezeu sau misiunea de a duce mântuirea lumii întregi merită toată suferința pe care trebuie să o îndurăm până la moarte, dacă este necesar.

### V. Aplicație

**1** Citește Habacuc 3:16,17 și gândește-te cum te poți bucura în suferința ta. Cum Îl poți lăuda pe Dumnezeu în vremuri de necaz?

**2** Muzica este un fundal motivator în cazul unor activități umane precum munca, sportul și lupta. De exemplu, forțele militare din lume au propriul repertoriu muzical, ce le ridică moralul soldaților. Vezi ce fel de muzică îți motivează ție viața spirituală. Câtă bucurie și pace obții din viața ta de laudă și cântec la adresa lui Dumnezeu?

**3** Propune-ți să înveți imnuri mai vechi și mai noi ca să le cânți din memorie și să înțelegi ceea ce cânți. Când ești într-o situație dificilă, cântă! Cum te ajută această experiență să fii victorios și/sau să te simți susținut? 