---
title:  Cadrul pentru laudă
date:   21/08/2022
---

Marele scriitor Fiodor Dostoievski fusese condamnat la moarte, dar în ultimul moment sentința i-a fost comutată. Așa că a petrecut ani buni în închisoare. Referindu-se la experiența închisorii, el a scris: „Crede până la sfârșit, chiar dacă toți se abat și tu rămâi singurul credincios; adu-ți darurile chiar și atunci și laudă-L pe Dumnezeu în singurătatea ta!”

În studiile din acest trimestru am văzut deja cum Pavel a îndurat o incredibilă persecuție și opoziție. Dar acum el se află într-o închisoare romană. Și nu este demoralizat. În schimb, scrie cu înflăcărare pentru a-i încuraja pe credincioșii din Filipi.

`1. Citește Filipeni 4:4-7. Cum crezi că a putut scrie Pavel asemenea lucruri când se afla în închisoare? Potrivit acestui pasaj, care sunt soluțiile pentru a obține „pacea lui Dumnezeu”?`   E de înțeles să ne bucurăm când totul merge bine. Dar Pavel ne îndeamnă să ne bucurăm întotdeauna. Ar putea suna ciudat. Dacă luăm în sens literal ce scrie Pavel, există două implicații cruciale pentru noi: În primul rând, dacă ar fi să ne bucurăm întotdeauna, ar însemna să ne bucurăm și când împrejurările nu par să ne dea motive de bucurie. În al doilea rând, dacă ar fi să ne bucurăm întotdeauna, ar însemna și că va trebui să învățăm să ne bucurăm și când nu avem chef să ne bucurăm.

Pavel face apel la noi să-L lăudăm pe Dumnezeu chiar dacă de multe ori poate să pară oarecum nenatural, nefiresc. Sau chiar irațional. Dar, după cum vom vedea, tocmai pentru că există momente când pare ceva irațional, noi suntem chemați să ne bucurăm. Cu alte cuvinte, lauda este un act de credință. După cum credința se bazează nu pe situațiile în care ne aflăm, ci pe adevărul despre Dumnezeu, tot la fel lauda este ceva la care noi recurgem nu pentru că ne simțim bine, ci în virtutea adevărului despre persoana lui Dumnezeu și ce ne-a promis El. Uimitor, o asemenea credință va începe să ne modeleze gândurile, simțămintele și circumstanțele.

`Care este adevărul despre Dumnezeu identificat de Pavel în pasajul de astăzi – un adevăr care îl ajută să se bucure chiar și în închisoare? Întocmește o scurtă listă cu adevăruri despre Dumnezeu. Parcurge-o din nou și laudă-L pe Dumnezeu pentru fiecare punct. Cum schimbă acest exercițiu modul în care privești situațiile în care te afli?`