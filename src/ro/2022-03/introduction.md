### Creatorul răstignit

„Toate lucrurile au fost făcute prin El și nimic din ce a fost făcut n-a fost făcut fără El” (Ioan 1:3).

„Toate lucrurile au fost făcute prin El”, prin Isus. Totuși – potrivit Scripturii – „Isus plângea” (Ioan 11:35). Creatorul, să plângă? Chiar mai mult, Isus a fost „disprețuit și părăsit de oameni, om al durerii și obișnuit cu suferința” (Isaia 53:3). Creatorul, om al durerii, disprețuit și părăsit? Iar la un moment dat chiar a strigat: „Dumnezeul Meu, Dumnezeul Meu, pentru ce M-ai părăsit?” (Matei 27:46).

Cum a fost posibil așa ceva? A fost posibil pentru că Isus, Creatorul nostru, a fost și Răscumpărătorul nostru și, ca atare, El a fost Dumnezeul răstignit – Creatorul care a luat asupra Sa natura umană și în această natură a îndurat o viață de lipsuri și de trudă, care s-a încheiat cu El atârnat pe o cruce romană.

Astfel, Creatorul nostru, Cel în care „avem viața, mișcarea și ființa” (Faptele 17:28), a suferit în natura Lui umană într-un mod în care nimeni dintre noi nu ar putea vreodată suferi. Noi putem simți doar suferințele și necazurile proprii; la cruce, El a purtat „suferințele noastre [...] și durerile noastre le-a luat asupra Lui” (Isaia 53:4) – pe toate! Este actul cel mai uimitor din toată istoria universului.

Având în minte acest context (al Dumnezeului crucificat care Se apleacă asupra noastră), în următoarele luni vom încerca să înțelegem mai bine ceea ce este de neînțeles – suferința noastră, suferința creștinilor, a acelora care și-au predat viața lui Hristos. Nu pretindem că avem toate răspunsurile și nici măcar pe multe dintre ele, ci doar că „Dumnezeu este dragoste” (1 Ioan 4:8) și că, deși se întâmplă diverse lucruri, ne putem încrede în Dumnezeu în ciuda lor și putem crește într-adevăr în har în virtutea lor, indiferent cât de dureros ar fi acest parcurs.

Trimestrul acesta vom studia Cuvântul lui Dumnezeu și vom vedea cum alți oameni, deși au manifestat credință, s-au confruntat totuși cu deznădejdea, disperarea, trădarea, dezamăgirea, pierderea, nedreptatea și abuzul. (Îți sună cunoscut?) Cum au făcut față? Ce au învățat? Ce ne poate învăța exemplul lor? Pe măsură ce analizăm aceste personaje, experiențele, luptele și încercările lor de credință (care ar putea fi foarte asemănătoare cu ale noastre), trebuie să le vedem mereu pe fundalul crucii. Trebuie să ne amintim mereu că, indiferent cu ce ne confruntăm, Isus Hristos, Creatorul și Răscumpărătorul nostru, a suferit mai rău. Dumnezeul nostru este un Dumnezeu care suferă. Până și Albert Camus, care cu greu poate fi considerat creștin, a înțeles unele implicații ale crucii și suferințele îndurate de Dumnezeu acolo: „Noaptea de la Golgota este atât de importantă în istoria omenirii doar pentru că, în umbra ei, divinitatea a renunțat la privilegiile ei tradiționale și a sorbit până la ultima picătură agonia morții, cu tot cu disperarea ei” (Albert Camus, The Rebel, Vintage International, New York, 1991, p. 33). Sau, în formularea lui Ellen G. White: „Crucea dezvăluie simţurilor noastre tocite suferinţa pe care păcatul, chiar de la apariţia lui, a produs-o în inima lui Dumnezeu” (Educație, p. 263).

Studiile noastre nu sunt o teodicee – justificarea lui Dumnezeu în contextul existenței răului. În schimb, după cum am menționat deja, ele încearcă să ne ajute să înțelegem suferința inevitabilă cu care toți ne confruntăm într-o lume în care păcatul este la fel de natural și ușor ca respirația. Vom încerca să demonstrăm că durerea și pierderea nu înseamnă că Dumnezeu ne-a abandonat, ci doar că noi, chiar credincioși fiind, împărtășim aceeași soartă cu omenirea căzută. Diferența este că, prin Isus și speranța pe care ne-o oferă El, putem găsi un sens și un scop în ceea ce pare a fi lipsit de sens și de scop și că, într-o anumită măsură, chiar dacă nu ne putem imagina cum, putem avea încredere în făgăduința că „toate lucrurile lucrează împreună spre binele celor ce iubesc pe Dumnezeu” (Romani 8:28) – pe Dumnezeul care, deși a făcut toate lucrurile, a și suferit în toate lucrurile (și de aceea Îl iubim).

Gavin Anthony, autorul principal al studiilor din acest trimestru, a crescut în Sri Lanka, fiind copil de misionari. A lucrat ca pastor în Anglia și era președinte de Conferință în Islanda când a scris aceste studii.