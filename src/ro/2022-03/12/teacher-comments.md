---
title:  Material Pentru Instructori
date:   16/09/2022
---

### I. Privire generală

Moartea este un aspect fascinant în toate religiile. În creștinismul biblic, moartea are două conotații. Pe de o parte, este urmarea păcatului – și plata pentru păcat. Pe de altă parte, viața noastră cu Dumnezeu începe cu moartea – moartea față de păcat. Doar atunci când trecem prin această moarte față de păcat putem să ne bucurăm pe deplin de viață în Împărăția lui Dumnezeu. Moartea față de păcat ne ajută să depășim și să înfruntăm moartea ca urmare a păcatului. Și ambele evenimente sunt posibile datorită morții lui Isus pentru noi.

**1** Moartea față de păcat creează cadrul pentru acțiunea Duhului Sfânt și pentru locuirea Lui în noi. Duhul Însuși realizează personal transformarea caracterului nostru după chipul lui Isus Hristos și ne dă puterea să trăim o viață de slujire plină de sacrificiu și de ascultare de Dumnezeu.

**2** Dacă nu trecem prin moartea față de păcat, vom continua să ducem o viață concentrată pe sine și pe slujirea sinelui, o viață de păcat care, de fapt, duce la moarte.

### II. Comentariu
**Pomul cunoștinței binelui și răului (Geneza 2:9,17)**

Un nume cam lung pentru un pom! Dar Dumnezeu a numit acest pom așa în Grădina Edenului atunci când i-a învățat pe strămoșii noștri ce înseamnă autoconservarea: „În ziua în care vei mânca din el, vei muri negreșit” (Geneza 2:17).

Două aspecte sunt importante aici: În primul rând, textul biblic nu face aluzie la nicio substanță otrăvitoare sau care ar altera mintea și pe care ar conține-o fructul oprit. Dimpotrivă, Dumnezeu a creat toate lucrurile „bune” și „foarte bune”; El nu a creat nimic incomplet, imperfect, greșit sau rău (Geneza 1:21,31; vezi și Geneza 2:1-3). Păcatul și răul nu au fost prezente în creația perfectă a lui Dumnezeu, ci, mai exact, „au intrat în lume” prin fapta lui Adam (Romani 5:12). În plus, când a ispitit-o pe Eva, șarpele a insistat pe ideea că, dacă ea avea să mănânce din pomul oprit, i „se vor deschide ochii” și va fi „ca Dumnezeu, cunoscând binele și răul” (Geneza 3:4,5). Atunci, Eva „a văzut că pomul era bun de mâncat și plăcut de privit și că pomul era de dorit ca să deschidă cuiva mintea”, așa că a mâncat și l-a servit și pe soțul ei (Geneza 3:6). Urmarea a fost că „li s-au deschis ochii la amândoi; au cunoscut că erau goi” (Geneza 3:7). În plus, pomul nu este numit „pomul cunoștinței” de Dumnezeu sau al cunoașterii în general, ci „pomul cunoștinței binelui și răului” – al cunoașterii binelui și răului –, deci o corelație cu moralitatea.

Așadar, numele pomului și narațiunea din Geneza 2 și 3 arată că la Adam și Eva s-au schimbat perspectiva, modul lor de a vedea lucrurile, atitudinea lor și relația lor cu Dumnezeu. Alegerea lor a fost o chestiune de neascultare sau revoltă morală împotriva lui Dumnezeu. Expresia biblică „a cunoaște binele și răul” se referă la maturitatea morală – atunci când o persoană devine adultă și autonomă – sau la un for decizional moral (vezi Deuteronomul 1:39; 2 Samuel 14:17; 1 Împărați 3:9; Isaia 7:16; Evrei 5:14). Esența la pomul cunoștinței binelui și răului a constat în cine era forul decizional și cine era sursa și standardul moralității. Prin interdicția de a mânca din fructele acestui pom, Dumnezeu a stabilit că El Însuși era sursa supremă a moralității pe pământ, în același fel în care era în univers. Prin gestul de a mânca din pom, Adam și Eva au decis că ei erau sursa moralității. Una este ca cineva să-și exercite simțul moralității și să deosebească între bine și rău prin prisma revelației lui Dumnezeu (Deuteronomul 30:14-16; 2 Samuel 14:17; 1 Împărați 3:9, Evrei 5:14), și cu totul altceva este să se facă pe sine sursă și standard al moralității împotriva revelației și poruncii lui Dumnezeu; un asemenea act este echivalent cu autoproclamarea drept dumnezeu, cu răzvrătirea împotriva lui Dumnezeu și cu dorința de a-I lua tronul.

Este exact ce a sugerat șarpele (Geneza 3:4,5) și exact ce Satana făcuse în cer și continuă să facă pe pământ (Isaia 14:13,14; Ezechiel 28:2,12-17). Astfel, șarpele i-a sugerat Evei că, mâncând din fructul oprit, i „se vor deschide ochii și [va] fi ca Dumnezeu, cunoscând binele și răul” (Geneza 3:5). A fi „ca Dumnezeu” nu înseamnă a dobândi natura divină, ci a fi sursa propriei moralități, definind ce este bine și ce este rău. Această independență este o încredere absolută în sine și autonomie față de Dumnezeu, un act de revoltă care înseamnă înlocuirea, sau substituirea, lui Dumnezeu cu noi înșine sau cu cineva ori altceva.

În al doilea rând, și în consecință, consumarea fructului din pomul cunoștinței binelui și răului, răzvrătirea împotriva lui Dumnezeu și încercarea de a ocupa tronul Lui duc la moarte. Din acest motiv, Dumnezeu i-a avertizat imediat pe Adam și pe Eva că actul de a mânca din pomul oprit duce la moarte (Geneza 2:17). Dumnezeu este singura sursă de viață (Geneza 2:7; Deuteronomul 30:20; Ioan 1:1-4; 4:13,14; 6:32-35; 11:25-27; 15:1-5; Romani 6:23; Coloseni 1:16,17). Actul unei ființe create de a sta pe tronul lui Dumnezeu este echivalent cu îndepărtarea de singura sursă de viață, care este totuna cu autocondamnarea la moarte.

Dar o asemenea moarte nu este o moarte obișnuită. Este o despărțire voită de Dumnezeu, o decizie de a nu trăi în conformitate cu modul de guvernare al lui Dumnezeu (1 Ioan 3:4; Isaia 14:9,10,16; Ezechiel 28:2,9,16,17). Această despărțire este esența păcatului și a morții.

### III. Comentariu
**Moartea ca soluție la... moarte**

Există vreo soluție pentru moarte? Da! Și o cunoaștem din esența Evangheliei: „Fiindcă plata păcatului este moartea, dar darul fără plată al lui Dumnezeu este viața veșnică în Isus Hristos, Domnul nostru” (Romani 6:23). Atunci, cum primim acest dar al vieții veșnice? În mod paradoxal, darul vieții veșnice vine prin... moarte. Două tipuri de moarte apar aici. În primul rând, Isus Hristos a murit în locul nostru și pentru noi; El a luat moartea noastră asupra Lui și ne-a dat speranța vieții veșnice (Ioan 3:16; Romani 3:25; 5:8; 2 Corinteni 5:21; 1 Petru 1:18-20).

În al doilea rând se vorbește și despre moartea noastră. Dar această moarte nu este pedeapsa pentru păcat; Isus a suferit această moarte în locul nostru. Mai exact, moartea noastră este față de păcatul însuși. Moartea față de păcat este necesară dacă vrem să ne bucurăm de viața veșnică și de Împărăția lui Dumnezeu. Păcatul este o putere dominatoare ce ne ține separați de Dumnezeu (Romani 7:18-20,23,24). Ca să fim salvați de sub puterea lui avem nevoie să murim față de păcat și să fim vii pentru Isus și pentru Duhul Sfânt (Romani 7:4-6).

Moartea aceasta este simbolizată prin botez (Romani 6:1-4). Pavel oferă cea mai frumoasă descriere a acestui proces: „În adevăr, dacă ne-am făcut una cu El printr-o moarte asemănătoare cu a Lui, vom fi una cu El și printr-o înviere asemănătoare cu a Lui. Știm bine că omul nostru cel vechi a fost răstignit împreună cu El, pentru ca trupul păcatului să fie dezbrăcat de puterea lui, în așa fel ca să nu mai fim robi ai păcatului, căci cine a murit, de drept, este izbăvit de păcat. Acum, dacă am murit împreună cu Hristos, credem că vom și trăi împreună cu El, întrucât știm că Hristosul înviat din morți nu mai moare; moartea nu mai are nicio stăpânire asupra Lui. Fiindcă, prin moartea de care a murit, El a murit pentru păcat o dată pentru totdeauna, iar prin viața pe care o trăiește, trăiește pentru Dumnezeu. Tot așa și voi înșivă socotiți-vă morți față de păcat și vii pentru Dumnezeu, în Isus Hristos, Domnul nostru” (Romani 6:5-11).

Prin expresia „moartea față de păcat”, Biblia nu spune că noi am ajunge la viața veșnică murind la propriu. Noi nu plătim – și nu putem plăti – pentru păcatele noastre cu propria moarte. Nu este niciun merit aducător de mântuire în moartea noastră. Singura moarte care contează pentru mântuirea noastră este moartea lui Isus Hristos pe cruce. Și Biblia nu folosește expresia „moartea față de păcat” pentru a transmite ideea de indiferență față de lume, ca în budism. Dumnezeu a creat lumea perfectă pentru ca noi să ne bucurăm de ea și să avem grijă de ea (Geneza 1:26-28; 2:15). Moartea față de păcat înseamnă deci să acceptăm domnia lui Dumnezeu și lucrarea Duhului Sfânt în viața noastră și să respingem dominația păcatului (Romani 8:1-11). Ne bucurăm să ascultăm de Dumnezeu și să-I slujim. Suntem transformați după chipul și gândul lui Hristos, care nu a căutat să dețină puterea, ci S-a umilit venind jos, pe pământ, și a luat natura și locul nostru pentru a ne salva (Filipeni 2:2-8).

### IV. Aplicație

**1** Este adevărat că avem ceea ce numim drepturi fundamentale. Dar noi trăim într-o lume a păcatului foarte complicată, o lume care de cele mai multe ori tinde să ne ignore sau să ne calce în picioare drepturile. Citește din nou Filipeni 2:1-9. Întruparea Fiului a însemnat cuptorul suprem. Cum te ajută exemplul lui Isus să treci prin diferitele cuptoare generate de păcate, chiar dacă înseamnă să îți pierzi propriile drepturi fundamentale? Care este pentru tine elementul crucial din acest pasaj care îți schimbă perspectiva cu privire la depășirea încercărilor din viața ta?

**2** Istoria lui Samuel transmite mai mult decât ce înseamnă simplul act de a auzi, ca fenomen auditiv de înregistrare a cuvintelor adresate de cineva; istoria lui Samuel transmite ce înseamnă a da ascultare sau a pune în practică ce auzim. Chiar numele profetului înseamnă „Dumnezeu a ascultat” (1 Samuel 1:20). Dumnezeu a ascultat și a fost îndurător cu Ana (1 Samuel 1:17,19,20,27). Samuel a auzit și a ascultat de Dumnezeu. Realizând că Samuel nu a recunoscut la început vocea lui Dumnezeu, Eli l-a învățat pe băiat cum să se raporteze la Dumnezeu: „Vorbește, Doamne, căci robul Tău ascultă” (1 Samuel 3:9). De fapt, restul cărții Samuel – ba chiar întreaga Biblie – este despre auzire și ascultare sau neascultare: la un moment dat, poporul a încetat să-L mai audă pe Dumnezeu și astfel Dumnezeu a încetat să mai audă poporul. O mare problemă în viața noastră este că ne auzim unii pe alții, Îl auzim pe Dumnezeu (prin revelația Sa), dar nu punem cuvintele Lui la inimă și nu ascultăm de ele. Cum îi poți asculta și auzi mai bine pe membrii familiei tale? Cum Îl poți auzi și asculta mai bine pe Dumnezeu? Gândește-te la trei modalități prin care poți îmbunătăți semnificativ modul tău de a auzi și de a relaționa cu oamenii și cu Dumnezeu. 