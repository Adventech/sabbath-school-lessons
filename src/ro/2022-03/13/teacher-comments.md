---
title:  Material Pentru Instructori
date:   23/09/2022
---

### I. Privire generală

Aspectul cel mai important al religiei biblice este că păcatul și suferința au fost cauzate de noi, dar au fost îndurate de Dumnezeu. Nu există nicio altă divinitate în religiile lumii care să se fi coborât până acolo încât să facă un asemenea sacrificiu. Din acest motiv, creștinismul este numit religia iubirii și a harului de la creare la salvare. Dumnezeu ne-a creat prin har (și fără contribuția noastră) pentru că ne-a iubit și Dumnezeu ne-a salvat prin har (tot fără contribuția noastră) pentru că ne-a iubit.

În ambele cazuri (creare și salvare) totuși, avem de făcut alegerea de a accepta sau respinge actul Lui plin de har. După ce au fost creați prin har, Adam și Eva au luat decizia de a respinge actul lui Dumnezeu de creare și au ales calea rebeliunii care duce la anihilare sau moarte. După ce am fost salvați prin moartea lui Isus pe cruce, fiecare din noi are de făcut o alegere, să accepte sacrificiul lui Dumnezeu în locul nostru și să se întoarcă în Împărăția Sa de lumină, har și dragoste sau să respingă marea Sa mântuire și să dispară într-o eternă nonexistență. Alege astăzi! Dar alege dragostea, alege harul, alege viața! Alege iubirea lui Dumnezeu, harul lui Dumnezeu și viața lui Dumnezeu! Așa vei fi fericit, cei dragi vor fi fericiți și Îl vei face fericit și pe Dumnezeu.

**1** Suferința lui Isus Hristos nu reprezintă doar suferința unei alte ființe, ci suferința Lui este esența iubirii și salvării lui Dumnezeu realizate pentru noi. Isus Hristos a suferit pentru noi și în locul nostru ca să ne salveze din puterea păcatului, a suferinței și a morții pentru totdeauna.

**2** Ce a suferit Isus în Ghetsimani și ce înseamnă pentru noi?

### II. Comentariu
**Primele zile ale lucrării lui Isus**

Da, din primele ore ale vieții Sale, Isus a avut parte și a fost înconjurat de tragedie și suferință umană: renegare, respingere, sărăcie și umilință (s-a născut într-o iesle), durere fizică (circumcizie), masacru, persecuție și fugă. În copilărie, Isus a continuat să aibă parte de suferința umană. Iar botezul Său de la începutul lucrării a făcut trimitere la intrarea în cuptorul încercării pentru care venise, la tipul de lucrare pe care venise să o desfășoare. De ce a fost botezat Isus dacă nu a făcut niciun păcat?

Desigur, El s-a botezat ca să ne dea un exemplu. Ellen G. White notează că „Isus n-a primit botezul ca pe o mărturisire a unei vinovăţii proprii. El S-a făcut una cu păcătoşii, mergând pe calea pe care trebuia să mergem noi şi făcând lucrul pe care trebuia să-l facem noi” (Hristos, Lumina lumii/Viața lui Iisus, p. 111). Dar botezul lui Isus este mai mult decât un exemplu.

Apostolul Pavel explică semnificația botezului în termeni ce țin de moarte și înviere: „Nu știți că toți câți am fost botezați în Isus Hristos, am fost botezați în moartea Lui? Noi, deci, prin botezul în moartea Lui, am fost îngropați împreună cu El, pentru ca, după cum Hristos a înviat din morți prin slava Tatălui, tot așa și noi să trăim o viață nouă” (Romani 6:3,4). În 2 Corinteni, Pavel explică faptul că „pe Cel ce n-a cunoscut niciun păcat, El [Dumnezeu] L-a făcut păcat pentru noi, ca noi să fim neprihănirea lui Dumnezeu în El” (2 Corinteni 5:21). Isus a venit în lume ca să ia asupra Lui păcatele noastre și să moară în locul nostru, ca noi, în schimb, să luăm asupra noastră neprihănirea Lui.

Ellen G. White scrie: „Îndată ce a ieşit din apă, Isus S-a plecat în rugăciune pe malul râului. În faţa Lui se deschidea o etapă nouă şi importantă. Acum începea lupta vieţii Sale la o scară mai largă. […] Nimeni nu L-a înţeles pe pământ şi, în timpul lucrării Lui, trebuia să rămână singur. […] Fiind una cu noi, trebuia să poarte povara vinovăţiei şi a blestemului nostru. Cel fără păcat trebuia să sufere ocara păcatului” (Hristos, Lumina lumii/Viața lui Iisus, p. 111).

Acest schimb ar putea fi văzut în sens figurat în actul botezului. Isus nu s-a botezat pentru mântuirea Lui; în schimb, El a anunțat că venise să ia păcatele noastre asupra Lui și să moară în locul nostru. Când ne botezăm, noi murim, împreună cu Hristos, față de păcatele noastre, primim neprihănirea Lui și apoi ieșim din apa botezului la o nouă viață.

### III. Comentariu
**Isus, în Ghetsimani**

În cartea Crucea lui Cristos, John R. W. Stott (1921-2011), renumitul teolog și evanghelist anglican, încearcă să înțeleagă cuptorul încercării prin care a trecut Isus în Ghetsimani, comparându-L pe Isus cu Socrate aflat în fața morții. Socrate (470-399 î.Hr.), unul dintre fondatorii filozofiei și cosmoviziunii occidentale, avea cam 70 de ani când tribunalul din Atena l-a condamnat la moarte pentru coruperea tinerilor și pentru hulă (respingerea zeilor cetății). Socrate urma să moară bând o cupă cu otravă din cucută. Deși ar fi putut să scape de proces și de condamnare, Socrate a ales să rămână în cetate și să-și înfrunte moartea. Când i s-a înmânat cupa cu otravă, părintele gândirii occidentale a luat-o cu toată voioșia și încrederea și a băut-o curajos până la fund, înconjurat de discipoli triști și preocupați pentru el. (Vezi Platon, Phaidon, Humanitas, București, 1993, 2006, 2011, p. 138-145, https://humanitas.ro/assets/ pdf/Platon_Phaidon.pdf.)

În schimb, Isus Și-a petrecut ultimele ore în Ghetsimani. Când le-a cerut ucenicilor Săi să rămână și să vegheze cu El, deoarece sufletul Lui era „cuprins de o întristare de moarte” (Marcu 14:34), ei au adormit. De fapt, unul dintre ei L-a vândut pentru bani, iar ceilalți au fugit din grădină după ce gloata a sosit ca să-L prindă (Marcu 14:10,11,50). Isus, spre deosebire de Socrate, a agonizat în fața cupei pe care trebuia să o soarbă până la drojdii. Departe de a-L descrie pe Isus ca voios și luând curajos cupa, evanghelistul Luca precizează că „sudoarea I se făcuse ca niște picături mari de sânge, care cădeau pe pământ” (Luca 22:44), în timp ce se ruga: „Tată, dacă voiești, depărtează paharul acesta de la Mine!” (Luca 22:42).

Stott formulează niște întrebări și apoi face aluzie la un răspuns: „Ce este această cupă? Este suferința fizică din fața căreia El Se trage înapoi, tortura biciului și a crucii, împreună poate cu chinul psihic al trădării, al renegării și al fugii prietenilor Săi, precum și batjocura și abuzul din partea vrăjmașilor Lui? Nimic nu m-ar putea face să cred că paharul pe care Isus l-a sorbit a constat din vreunul din aceste lucruri (oricât de cumplite ar fi) sau din toate laolaltă. Curajul Său fizic și moral dovedit de-a lungul lucrării Sale publice fusese de nestăvilit. Pentru mine este ridicol să presupun că acum Lui Îi era frică de durere, de insulte și de moarte. Potrivit relatării lui Platon, când se afla în celula închisorii din Atena, Socrate a luat paharul lui de cucută «fără să tremure sau să-și schimbe culoarea sau expresia feței». Apoi a dus cupa la gură și, foarte voios și liniștit, a sorbit-o. Când prietenii au izbucnit în lacrimi, el i-a dojenit pentru comportamentul lor «absurd» și i-a îndemnat să «rămână liniștiți și să fie curajoși». El a murit fără teamă, durere sau protest. Deci a fost Socrate mai curajos decât Isus? Sau cupele lor conțineau otrăvuri diferite?” (John R. W. Stott, The Cross of Christ, p. 74; vezi John R. W. Stott, Crucea lui Cristos, Societatea Misionară din România, 1992)

Scott concluzionează că „paharul din fața căruia El [Isus] S-a dat înapoi a fost diferit. Acesta nu simboliza nici durerea fizică de a fi biciuit și crucificat, nici suferința mintală de a fi disprețuit și respins până și de cei ai Lui, ci mai degrabă agonia spirituală de a purta păcatele lumii, cu alte cuvinte, de a îndura judecata divină pe care acele păcate o meritau” (Ibidem, p. 76). De fapt, Socrate a murit de moartea omului păcătos obișnuit. Și, după cum subliniază Stott, martirii creștini par să fi avut o moarte mai eroică decât cea a lui Isus, atunci când au murit pe rug.

Moartea lui Isus, asemenea botezului Lui, a fost unică. În timp ce toți oamenii care mor vor experimenta moartea în calitate de ființe umane păcătoase, Isus, Fiul fără păcat al lui Dumnezeu, a murit de moartea care reprezintă judecata lui Dumnezeu asupra păcatului. Din acest motiv, învierea lui Isus constituie un eveniment eminamente singular și extraordinar în istoria universului. Niciun om – inclusiv Socrate – nu ar putea muri de acea moarte și să trăiască iarăși. Niciun om nu putea muri de acea moarte și să devină Mântuitorul lumii.

Și Ellen G. White descrie conținutul paharului: „În toată viaţa Sa de pe pământ, El umblase în lumina prezenţei lui Dumnezeu. [...] Dar acum avea simţământul că este despărţit de lumina prezenţei lui Dumnezeu, care Îl susţinuse. Acum, El era socotit în numărul călcătorilor legii. Vinovăţia omenirii căzute trebuia să fie purtată de El. Asupra Aceluia care nu cunoştea păcatul avea să fie aşezată nelegiuirea noastră, a tuturor. Atât de înspăimântător Îi apărea păcatul, atât de mare greutatea vinei pe care trebuia s-o poarte, încât era ispitit să Se teamă ca nu cumva aceasta să-L despartă pentru totdeauna de iubirea Tatălui Său. Simţind cât de teribilă este mânia lui Dumnezeu împotriva păcatului, El exclamă: «Sufletul Meu este cuprins de o întristare de moarte» (Matei 26:38)” (Hristos, Lumina lumii/Viața lui Iisus, p. 685).

### IV. Aplicație

**1** Adu-ți aminte de experiența botezului tău. Cum îți percepi propriul botez în lumina botezului lui Isus? Cum te ajută această paralelă să-ți îmbogățești propria experiență a morții față de păcat și a vieții pentru Împărăția lui Dumnezeu? În ce fel această percepție face ca legământul tău cu Dumnezeu și angajamentul pentru cauza Sa să devină și mai profunde, indiferent ce s-ar întâmpla?

**2** Secțiunea din Sabat după-amiază a studiului de față ne oferă o explicație uimitor de frumoasă a motivului pentru care Dumnezeu a creat universul și ființele inteligente. Chiar dacă știa că răul avea să apară din creația Sa, crearea universului și a ființelor inteligente a meritat. A meritat pentru El, dar a meritat și pentru noi. Altfel nu am fi existat niciodată. Dar mai e ceva: Dumnezeu Și-a putut permite să decidă că merita nu doar pentru că avea puterea de a crea, ci și pentru că, în caz de cădere, El avea soluția (să ia păcatul nostru asupra Lui), ceea ce reprezintă puterea de salvare și puterea de înviere. Cum îți schimbă această idee perspectiva asupra lui Dumnezeu, asupra creației și salvării oferite de El? 