---
title:  Material Pentru Instructori
date:   15/07/2022
---

### I. Privire generală

Săptămâna trecută am studiat despre diferite tipuri de cuptoare ale încercării. Studiul din această săptămână se concentrează mai mult pe cele care ne maturizează. Deși este adevărat că multe dintre necazurile noastre sunt cauzate de noi, în final Dumnezeu este Suveranul întregului univers și al istoriei națiunilor, precum și al vieții fiecărui om. Dumnezeu vrea ca noi să progresăm ca indivizi, dar și ca familii, comunități și popoare. În contextul căderii noastre, dezvoltarea capătă noi dimensiuni.

Da, Dumnezeu ne salvează prin harul Său. Da, El ne socotește neprihăniți prin jertfa înlocuitoare a lui Isus Hristos și prin acceptarea din partea noastră, prin credință, a acelui sacrificiu. Dar harul lui Dumnezeu nu este un remediu ieftin, rămânând la nivel de declarație. Harul Său are scopul de a educa și de a transforma. Viața și mântuirea nu sunt experiențe teoretice. Progresăm doar atunci când experimentăm într-adevăr dragostea Lui necondiționată pentru noi, când ne luăm angajamentul de a-L iubi și noi la rândul nostru, fără rezerve, de a trăi cu El și de a-I permite să trăiască în noi. Și, din moment ce atât noi, cât și Dumnezeu suntem implicați într-un conflict cosmic, ne angajăm să fim de partea lui Dumnezeu și să susținem Împărăția Sa ca răspuns la faptul că ne-a salvat din împărăția păcatului și a lui Satana. În acest fel, Dumnezeu devine Domnul oștirilor, Cel care ne conduce în această experiență, Cel care ne ghidează spre creștere, spre transformare.

**1** Dumnezeu ne conduce în lupta din această lume căzută. În timp ce ne aduce mângâiere, acest gând ne dă și putere, și încredere în Dumnezeu.

**2** Doar atunci când Dumnezeu ne conduce prin bătăliile vieții noi creștem și suntem transformați.

### II. Comentariu
**„Și nu ne duce în ispită, ci izbăvește-ne de cel rău”**

În perioada mai-iunie 2013, papa Francisc a stârnit o controversă prin aprobarea oficială a unei schimbări în Rugăciunea „Tatăl nostru”. În loc de expresia „și nu ne duce în ispită”, în noua versiune romanocatolică a Rugăciunii Domnești apare: „și nu ne lăsa să cădem în ispită”. Principalul argument al papei a fost că traducerea „și nu ne duce în ispită” este greșită din punct de vedere teologic și pastoral, deoarece expresia aceasta Îl identifică pe Dumnezeu ca ispititor, în locul lui Satana. Un tată, susținea papa, nu și-ar duce copilul în ispită, ci mai degrabă l-ar ajuta atunci când cade. Ne-am putea regăsi foarte ușor în această încercare de a-L disculpa pe Dumnezeu de statutul de ispititor.

Dar schimbarea textului Rugăciunii „Tatăl nostru” nu este justificabilă. Numeroase alte expresii biblice, la fel ca aceasta, prezintă dificultăți. Principiile hermeneuticii biblice și ale istoriei teologiei ne învață că trebuie să încercăm să înțelegem textul și mesajul lui, nu să schimbăm textul biblic sau traducerea lui pentru a rezolva misterele lui într-un mod care să convină mai bine unei anumite culturi sau persoane.

Un scurt studiu asupra textului și conceptelor-cheie din Matei 6:13, atât în contextul imediat, cât și în cel mai larg, ne va ajuta să înțelegem mai bine această expresie. În greaca Noului Testament, atât în Matei 6:13, cât și în Luca 11:4, se folosește exact aceeași formulare pentru expresia tradusă prin „și nu ne duce în ispită”. Așadar, expresia este corect tradusă în majoritatea versiunilor. În loc să încercăm să reformulăm sau să reinterpretăm acest verset, noi trebuie să-i înțelegem semnificația. Verbul-cheie din limba greacă, „a duce”, este la forma aoristă activă la subjonctiv a verbului eispheró, care înseamnă „a duce în interior”, „a aduce înăuntru”, „a introduce” (vezi, de exemplu, Henry George Lindell și Robert Scott, A Greek-English Lexicon, Clarendon, Oxford, 1996, p. 497). Așadar, nu este nicio greșeală aici, nicio nișă de reinterpretare: Isus a vrut să spună: „Nu ne duce...”, și nu „Nu ne lăsa să cădem...”. În Matei 26:41 (vezi și Marcu 14:38; Luca 22:40,46), Isus descrie ispita ca pe ceva în care cineva poate cădea sau intra (BTF).

Aceia care argumentează în favoarea schimbării acestei expresii din Rugăciunea „Tatăl nostru” se concentrează pe cuvântul „ispită”, concluzionând că Dumnezeu nu ne poate ispiti, pentru că El nu poate fi sursa ispitei. Dar termenul grecesc pentru „ispită” (peirasmos) are două sensuri distincte. Primul sens este cel de „ispită” și are legătură cu ademenirea sau cu atragerea în păcat (vezi, de exemplu, Matei 26:41; 1 Timotei 6:9). În acest sens, este adevărat că Dumnezeu nu ne duce și nu ne poate duce în ispită, fiindcă nu este ispititorul, așa cum este precizat clar în Iacov 1:13,14. Al doilea sens al cuvântului „ispită” este „experiment”, „încercare”, „test” sau „probă”. În Galateni 4:14, boala lui Pavel a fost o ispită/încercare pentru galateni, iar în 1 Petru 4:12, Petru îi sfătuiește pe creștini să nu fie surprinși de încercarea sau de suferința care va veni peste ei.

Poate că Iacov oferă cea mai clară explicație a procesului ispitirii, mai ales că folosește în același pasaj ambele sensuri ale termenului „ispită”. Conform celor afirmate de el, creștinii întâmpină încercările cu bucurie și răbdare (Iacov 1:2,12) și nu trebuie să spună că Dumnezeu îi ispitește, deoarece Dumnezeu nu ispitește pe nimeni (Iacov 1:13). Mai degrabă creștinul se îndepărtează de Dumnezeu atunci când este ademenit sau ispitit de dorința sau de pofta lui (Iacov 1:14). Astfel, în Noul Testament, ispită înseamnă atât ademenire spre păcat, cât și punere la probă.

Această scurtă analiză ne ajută să înțelegem mai bine expresia „și nu ne duce în ispită”. Deși nu El este ispititorul, Dumnezeu ne conduce în luptele care vin peste noi. Acest fapt ne ajută să ne exercităm propria libertate, să progresăm în dragostea și în angajamentul față de El, precum și în înțelegerea despre El și despre noi înșine în contextul istoriei marii lupte. Doar atunci când trecem cu adevărat prin încercări putem avea parte într-adevăr de libertate și de dezvoltare. Dumnezeu ne-a creat să trăim și să prosperăm într-o lume desăvârșit de fericită. Dar El a creat și pomul cunoștinței binelui și răului pentru ca noi să avem posibilitatea de a alege. Dumnezeu nu a creat acest pom cu scopul de a ademeni oamenii să păcătuiască. Ci El le-a dat lui Adam și Evei posibilitatea de a da curs propriei libertăți și de a progresa în iubirea și loialitatea lor față de Dumnezeu ascultând de poruncile Lui. Dumnezeu i-a condus pe israeliți într-o situație fără ieșire, pe un drum înfundat la Marea Roșie, nu ca să-i momească să păcătuiască, ci ca să-i ajute să facă progrese în încrederea și în iubirea lor față de El printr-o disciplină individuală și colectivă.

Dar, dacă greutățile vieții în contextul marii lupte ne ajută să ne dezvoltăm și atât, de ce Isus ne învață să Îl rugăm pe Dumnezeu să nu ne treacă prin aceste încercări? Această parte din Rugăciunea Domnească ne învață cel puțin două aspecte importante despre viața creștină. În primul rând, oricare ar fi beneficiile ei, suferința nu este o experiență plăcută, deoarece Dumnezeu nu ne-a creat ca să suferim. Isus Însuși, care a venit să ia asupra Lui suferința și moartea noastră, S-a rugat în ceasul chinului Său suprem: „Ava – adică «Tată» – Ție toate lucrurile Îți sunt cu putință; depărtează de la Mine paharul acesta! Totuși facăse nu ce voiesc Eu, ci ce voiești Tu” (Marcu 14:36; vezi și Matei 26:39; Luca 22:42). Prin faptul că a inclus și partea „și nu ne duce în ispită” în Rugăciunea „Tatăl nostru”, Isus ne-a învățat să ne simțim liberi să-I spunem Tatălui nostru cât de mult ne dorim să evităm încercările în viață, chiar dacă acestea pot fi uneori benefice. Cu toate acestea, El ne-a învățat prin exemplu că trebuie să ne supunem întotdeauna cu iubire voinței și călăuzirii lui Dumnezeu, pentru că El știe ce este cel mai bine pentru noi și pentru planul de mântuire.

În al doilea rând, expresia „și nu ne duce în ispită” este asociată imediat și intenționat cu expresia „ci izbăvește-ne de cel rău”. Dat fiind că suferința este inevitabilă în această lume pătată de păcat, noi vrem ca Dumnezeu să ne conducă prin toate încercările noastre, dar nu vrem să fim copleșiți de ademenirea lui Satana. Prin urmare, Rugăciunea „Tatăl nostru” proclamă însăși esența Evangheliei harului, fiindcă ne învață că, în calitate de creștini, nu suntem salvați ca niște superoameni care țin piept bătăliilor vieții și chiar diavolului. Ci Dumnezeu este Cel care ne izbăvește de cel rău. Dar cum suntem eliberați din mâna lui Satana? Matei 4:1 ne spune că „Isus a fost dus de Duhul în pustie, ca să fie ispitit de diavolul”. Desigur, înțelegem că Duhul Sfânt nu L-a dus pe Isus în pustiu ca să-L facă să păcătuiască, ci ca să-L prezinte pe Isus ca Mesia, ca Salvatorul lumii, ca Acela care a biruit acolo unde Adam a eșuat și ca Acela care a înfrânt răul și pe Satana (vezi Matei 4:1-11; 12:28; Marcu 1:13; Ioan 12:31; 14:30; Evrei 2:14-18; 1 Ioan 3:8). Atunci când se confruntă cu încercările și cu ademenirile diavolului, creștinul este eliberat în virtutea victoriei lui Hristos asupra păcatului și asupra lui Satana. Astfel, deși suferințele și încercările nu sunt plăcute și de dorit, trebuie să trecem prin ele pentru binele nostru. Ne rugăm ca Dumnezeu să ne conducă, îmbrăcați în victoria lui Isus asupra lui Satana.

Prin urmare, propunerea de a schimba cuvinte din textul Rugăciunii Domnești nu doar că este nejustificabilă și nebiblică, ci și superficială, denotând un conținut teologic și pastoral sărac. O asemenea revizuire este periculoasă și dintr-un alt motiv: creează încă un precedent pentru schimbarea Cuvântului lui Dumnezeu dintr-un impuls uman și cultural. Schimbarea exprimării în cauză din Rugăciunea „Tatăl nostru” va presupune și schimbarea multor altor texte și concepte biblice. Este imperios necesar să lăsăm textul așa cum este și să căutăm să-l înțelegem în loc să-l schimbăm doar pentru că nu se potrivește cu un anumit aspect practic sau teologic.

### III. Comentariu
**Noua compoziție a lui Händel**

Începând cu al treilea deceniu al secolului al XVIII-lea, Georg Friedrich Händel (1685-1759) se putea considera un compozitor realizat. Deoarece scria predominant muzică nereligioasă, mulți din Biserica Angliei îl considerau un compozitor secular, ceea ce a dus la tensiuni cu biserica. Totuși, dintotdeauna Händel a însetat după Dumnezeu și după mântuire. În aprilie 1737, el a suferit un atac cerebral sau o altă afecțiune de natură psihică. Deși s-a recuperat, a ajuns în scurt timp într-o criză financiară, relațională și spirituală. Fiind în conflict cu biserica, cu monarhia și cu alți muzicieni, Händel simțea că se va prăbuși. La 8 aprilie 1741, el a susținut ceea ce credea că avea să fie ultimul său concert, iar la vârsta de 56 de ani s-a retras din viața publică.

Dar Händel era în căutarea unei noi compoziții. Curând, a găsit-o. Un prieten, Charles Jennings, i-a dat lui Händel un libret care se concentra pe viața lui Isus, fiind compus din trei părți: (1) profețiile despre venirea lui Mesia; (2) prima venire a lui Mesia și patimile Lui și (3) slava viitoare a celei de-a doua veniri a lui Mesia, sfârșitul păcatului și eternele ovații la adresa lui Mesia. Händel a redescoperit imaginea glorioasă a lui Isus ca Mesia și Mântuitor și a decis să-I dedice un oratoriu. O invitație venită din Dublin de a compune ceva pentru un concert caritabil a servit drept catalizator și astfel s-a născut Mesia, cel mai apreciat oratoriu din toate timpurile.

Händel a fost atât de absorbit de noua sa lucrare, încât a scris toate cele trei părți, constând din circa 260 de pagini, în 24 de zile. În cursul acelor zile, Händel nu a ieșit din apartamentul său deloc, abia atingându- se de mâncarea care îi era pregătită. Uneori în timpul compunerii, el suspina sau plângea pe marginea marilor texte biblice pe care le includea sau datorită gloriei pe care o vedea în Isus, Mesia. Când a fost interpretată la concertul caritabil din Dublin, noua compoziție, Mesia, a strâns 400 de lire, care au eliberat din închisoarea datornicilor 142 de oameni. Dar l-a eliberat și pe Händel din cuptorul său spiritual și complex, iar de atunci a fost o binecuvântare pentru numeroși oameni de pe tot globul. Händel a murit în Vinerea Mare din 14 aprilie 1759, de dimineață, la doar opt zile după ce își dirijase pentru ultima dată capodopera, Oratoriul Mesia, și a fost înmormântat la Westminster Abbey. Monumentul ridicat în onoarea lui îl prezintă ținând în mână manuscrisul Mesia, Partea a III-a, acolo unde scrie: „Dar știu că Răscumpărătorul meu este viu.”

Se poate citi despre această uimitoare poveste de viață în cartea lui Patrick Kavanaugh Spiritual Lives of the Great Composers, revizuită și extinsă (Zondervan, Grand Rapids, MI, 1996, p. 3-7). Poate că, dacă nu ar fi fost criza adâncă prin care a trecut Händel, lumea nu s-ar fi bucurat niciodată de cel mai apreciat oratoriu. Umilința lui Händel înaintea lui Dumnezeu, căutarea lui după mântuirea lui Dumnezeu în toiul angoasei lui și spiritul său neobosit de a răzbate prin adversități l-au ajutat să se ridice iarăși și să cânte „o cântare nouă”.

### IV. Aplicație

**1** Ioan Botezătorul a fost un slujitor credincios al lui Dumnezeu într-o perioadă unică în istorie. El a acceptat privilegiata chemare de a vesti venirea lui Mesia și misiunea Lui. Ioan a avut un stil de viață auster și a trăit la cel mai înalt nivel de integritate morală și spirituală. Și-a îndeplinit misiunea fără nicio ezitare sau încercare de a-și atribui vreo iotă de merit. Totuși, când Isus Și-a început misiunea, Ioan a fost dus într-un încins cuptor al încercării. Da, Ioan a fost închis, judecat și executat, dar nu a cedat răului. În ochii cercetătorilor conștiincioși ai Bibliei, Ioan apare ca un învingător, în ciuda morții sale, și ca un exemplu pentru noi toți. Pune-te în locul lui Ioan Botezătorul în închisoare. Ce gânduri ți-ar trece prin minte în timp ce îți aștepți sentința? Confruntat cu perspectiva clară de a fi executat de mâna nelegiuitului Irod – o situație din care Isus nu face nimic să te scape –, cum te-ai simți?

**2** Ai traversat vreodată situații fără ieșire asemănătoare aceleia prin care au trecut israeliții la Marea Roșie? Împărtășește-le în cadrul grupei. La ce principii și strategii de credință te poți gândi care ar putea ajuta pe cineva să treacă cu succes prin astfel de experiențe? 