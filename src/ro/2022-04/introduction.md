### Moartea, speranța noastră

Dumnezeu a creat ființele umane ca ele să se bucure de veșnicie în cadrul unei relații de iubire cu El și lumea creată de El. Dar această relație a fost alterată de apariția misterioasă a păcatului în curțile cerești (Isaia 14:12-15; Ezechiel 28:12-19; Apocalipsa 12:7-12) și de căderea ulterioară a lui Adam și a Evei (Geneza 3:1-19; Romani 5:12). Din nefericire, moartea a pus stăpânire nu doar pe ființele umane, ci pe tot ce are viață. Astăzi putem vedea cum moartea se manifestă în frunzele care cad din pomi, în florile care se ofilesc în vaze, în nevinovatele animale de companie care mor în chinuri și în cei dragi ai noștri smulși de lângă noi într-un mod brutal. Lumea noastră este plină de suferință și de lacrimi neșterse.

Ca ființe umane muritoare, avem nevoie de siguranță în prezent și de speranță pentru viitor. Bine a spus teologul elvețian Emil Brunner: „Ceea ce oxigenul este pentru plămâni este speranța pentru sensul vieții umane. Luați oxigenul, și moartea survine prin sufocare; luați speranța, și omenirea este strivită din lipsă de aer; survine disperarea, însemnând paralizia puterilor intelectuale și spirituale în urma senzației de lipsă de sens și scop al existenței. După cum soarta organismului uman depinde de alimentarea lui cu oxigen, și soarta omenirii depinde de alimentarea ei cu speranță” (Eternal Hope, Lutterworth Press, 1954, p. 7). Într-adevăr, speranța biblică ne susține în timpul crizelor existențiale cu care ne confruntăm în parcursul nostru spre veșnicie.

Speranța noastră nu se întemeiază „pe niște basme meșteșugit alcătuite” (2 Petru 1:16). Ea se bazează pe promisiunea demnă de încredere făcută de Dumnezeu cu privire la o lume perfectă, unde nu vor mai fi lacrimi, durere sau moarte (Apocalipsa 21:1-5). Această prețioasă făgăduință a inspirat biserica apostolică și mulți creștini de-a lungul secolelor au păstrat-o în inimă. Fără să-și fi pierdut din forță, aceeași promisiune astăzi dă și vieților noastre sens și scop. Ne permite să privim cu încredere spre viitor. Ne asigură că toți cei dragi care au murit în Hristos vor fi în cele din urmă înviați ca să moștenească viața veșnică.

Studiile biblice de față tratează subiectul marii lupte dintre bine și rău din perspectiva a două elemente principale. Primul este originea și existența neîntreruptă a păcatului și a morții. Celălalt este îndelunga acțiune a lui Dumnezeu de rezolvare a acestor probleme și de aducere a lumii la starea ei perfectă de la început. Un accent deosebit este pus și asupra naturii muritoare a ființelor umane și asupra modului în care învierea este calea spre nemurire. De fapt, ni se dă asigurarea că El ține „cheile morții și ale Locuinței morților” (Apocalipsa 1:18).

În acest trimestru vom studia durerosul subiect al morții, dar prin filtrul speranței care ne este oferită în Isus.

Alberto R. Timm deține titlul de doctor din partea Universității Andrews și este director asociat la Ellen G. White Estate, membru al Comitetului Institutului de Cercetări Biblice (BRICOM) și al Comite-tului Institutului de Cercetare a Științelor Pământului (GRICOM).

Anterior a slujit ca președinte al Seminarului Teologic Adventist Latino-American (LATS).