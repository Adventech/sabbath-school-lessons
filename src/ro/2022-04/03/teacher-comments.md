---
title:  Material Pentru Instructori
date:   14/10/2022
---

### I. Privire generală

Dumnezeu i-a creat pe oameni după chipul Său ca o încununare a actului Său de creare a lumii fizice. Acest fapt este redat prin limbaj poetic, întrebuințat pentru prima dată în Biblie: „Dumnezeu a făcut pe om după chipul Său, l-a făcut după chipul lui Dumnezeu; parte bărbătească și parte femeiască i-a făcut” (Geneza 1:27). Relatarea biblică despre creație explică clar ideea că atât bărbatul, cât și femeia au fost făcuți după chipul lui Dumnezeu. Aceștia au fost făcuți egali, cu funcții biologice diferite, precum și în totală dependență de Dumnezeu. Deși nu erau nemuritori, fiindcă doar Dumnezeu este nemuritor (1 Timotei 6:16), ei puteau totuși să trăiască veșnic dacă rămâneau într-o relație de încredere și iubire cu Creatorul lor.

Monismul biblic susține că fiecare ființă umană a fost creată ca o unitate și că nicio parte din ființa umană nu poate trăi după ce persoana moare. Expresia „suflet nemuritor” și doctrina că oamenii se nasc nemuritori sau cu suflete sau duhuri nemuritoare nu se găsește în Biblie. Oamenii, sau sufletele, nu dețin o nemurire inerentă. Nu au nicio existență conștientă separată de corp. După ce persoana moare, partea conștientă din ea încetează să funcționeze. Nemurirea omului provine întotdeauna și exclusiv de la Dumnezeu.

### II. Comentariu
**Creați cu măiestrie ca suflete vii**

Relatarea despre creație exprimă clar că oamenii au fost creați de Domnul. Geneza 2:7 descrie două dintre acțiunile majore ale Creatorului. Rezultatul acelor acțiuni a fost crearea primei ființe umane, Adam: „Domnul Dumnezeu a făcut pe om [prima acțiune] din țărâna pământului, i-a suflat [a doua acțiune] în nări suflare de viață, și [rezultatul] omul s-a făcut astfel un suflet viu” (Geneza 2:7). Din punct de vedere ontologic, noi suntem o unitate (trup + duh = suflet viu). Dumnezeu l-a creat pe Adam ca o persoană vie sau ca o ființă umană, în limba ebraică, ad litteram, „un suflet viu”. În acest context, termenul „suflet” înseamnă „persoană”, „ființă”, „sine”. Baza antropologiei biblice este că noi suntem un suflet; noi nu avem un suflet. Hans Wolff întreabă: „Ce înseamnă nefeš [suflet] [...] aici [în Geneza 2:7]? Cu siguranță nu «suflet» [în sensul dualist tradițional]. Nefeș este menit să fie luat împreună cu întreaga structură a omului și mai ales cu suflarea lui; mai mult decât atât, omul nu are nefeș, el este nefeș, el trăiește ca nefeș” (Anthropology of the Old Testament, Fortress, 1974, p. 10). 

Dumnezeu i-a creat pe oameni ca un trup însuflețit, plin de viață, nu ca pe un suflet întrupat. Astfel oamenii nu au fost creați cu un suflet nemuritor ca o entitate în interiorul lor de sine stătătoare, ci ca ființe umane care sunt suflete. Această doctrină este confirmată de utilizarea termenului și de alți autori biblici mai târziu în Scriptură. De exemplu, (1) cartea Geneza numără câte „persoane” au plecat în Egipt cu Iacov, și acestea sunt numite „suflete” (Geneza 46:26,27); (2) Luca menționează câți oameni au fost botezați după predicarea lui Petru în ziua Cincizecimii: aproape trei mii de oameni (Faptele 2:41; literal, „trei mii de suflete”). 

Trupul, sufletul și duhul/spiritul funcționează într-o strânsă colaborare, dezvăluind o puternică relație de interdependență între facultățile spirituale, mintale și educaționale ale unei persoane. La acestea trebuie să mai adăugăm și o dimensiune socială, fiindcă suntem creați ca ființe sociale. Pavel dezvoltă acest aspect multidimensional al comportamentului uman și lămurește că, în calitate de oameni, avem nevoie să-I permitem lui Dumnezeu să ne transforme prin harul și Duhul Său: „Dumnezeul păcii să vă sfințească El Însuși pe deplin și duhul vostru, sufletul vostru și trupul vostru să fie păzite întregi, fără prihană la venirea Domnului nostru Isus Hristos” (1 Tesaloniceni 5:23). 

Așadar, tot ceea ce suntem și facem trebuie să fie sfințit de Dumnezeu. În existența noastră ca oameni, noi experimentăm viața la nivel fizic, emoțional, mintal/intelectual, spiritual și social. Nu putem separa aceste aspecte. De exemplu, când ne angajăm să facem mișcare (fie că alergăm, lucrăm în grădină sau muncim), ne punem la lucru și simțămintele, gândurile, precum și facultățile noastre mintale, spirituale (în cazul în care ne rugăm sau recităm un verset biblic) și sociale (dacă nu suntem singuri) pe durata respectivei activități.

**Moartea – reversul vieții**

Moartea cauzează o inversare a actului creator al lui Dumnezeu, a existenței noastre ca ființe vii. Cel mai important lucru de știut este că identitatea noastră se află în mâinile lui Dumnezeu. Cartea Eclesiastul formulează acest gând într-un limbaj poetic: „Dar adu-ți aminte de Făcătorul tău [...] până nu se rupe funia de argint, până nu se sfărâmă vasul de aur, până nu se sparge găleata la izvor și până nu se strică roata de la fântână; până nu se întoarce țărâna în pământ, cum a fost, și până nu se întoarce duhul la Dumnezeu, care l-a dat” (Eclesiastul 12:1,6,7). Aici, „duhul” înseamnă și „natură, caracter” (Psalmii 32:2), identitatea noastră. Nu suntem uitați de Dumnezeu, căci numele noastre sunt în cartea vieții (Filipeni 4:3; Apocalipsa 3:5; 13:8; 20:15; 21:27).

Contrar înțelegerii obișnuite cu privire la nemurire, duhul omului nu supraviețuiește după moarte și nu își continuă existența sa nesfârșită. Sufletul ca ființă umană este muritor. Profetul Ezechiel spune clar că „sufletul” este muritor atunci când afirmă: „Sufletul [ebr., nefeș, adică persoană umană] care păcătuiește, acela va muri” (Ezechiel 18:4). Un suflet, adică o persoană, care nu va trăi după voia lui Dumnezeu va muri. Aceasta înseamnă că sufletul (ființa umană) poate să păcătuiască și să moară. Isus confirmă acest lucru: „Temeți-vă mai degrabă de Cel ce poate să piardă și sufletul, și trupul în gheenă” (Matei 10:28). Să observăm că Isus spune că întreaga persoană („și sufletul, și trupul”, dimensiunea interioară și cea exterioară a existenței noastre) va fi distrusă în iad (gehenna), în iazul de foc.

Sufletul nu există fără trup și nu supraviețuiește morții trupului. Doar Dumnezeu poate ucide sufletul, ceea ce înseamnă că sufletul nu este nemuritor. Aici, „suflet” înseamnă viața unei persoane, întreaga existență și întregul destin al unui om (nu se referă la un suflet sau duh nemuritor); în același timp, trupul reprezintă doar o existență fizică temporară. Claude Tresmontant afirmă corect: „Atunci când aplicăm termenului ebraic nefeș [suflet] [...] caracteristicile termenului platonic psyche [suflet] [...] lăsăm să ne scape adevărata semnificație a lui nefeș și, în plus, rămânem și cu nenumărate pseudoprobleme” (A Study of Hebrew Thought, Desclee Company, 1960, p. 94).

Moartea este somn sau odihnă și a muri înseamnă a fi adăugat la poporul lui Dumnezeu, adică a fi pus în mormânt alături de ceilalți (Geneza 25:8; 2 Samuel 7:12; 1 Imparati 2:10; 22:40; Psalmii 13:3; Ioan 11:11-15; Faptele 13:36; Apocalipsa 14:13). Cei morți nu știu nimic, nu Îl laudă pe Domnul, nu lucrează, nici nu fac planuri sau alte activități în mormânt (Iov 3:11-13; Psalmii 115:17; 146:4; Eclesiastul 9:5,10).

**Doctrina despre nemurirea sufletului are origini păgâne**

Credința în nemurirea sufletului este preluată din filozofia greacă. Pitagora (un contemporan mai tânăr al profetului Daniel) și-a bazat învățăturile religioase pe principiul metempsihozei. Metempsihoza postulează că sufletul nu moare niciodată, ci mai degrabă este menit să parcurgă un ciclu de renașteri până când ajunge să se elibereze din acest ciclu prin puritatea vieții pe care o duce. Pitagora credea în transmigrație, sau reîncarnarea sufletului în repetate rânduri, în corpuri umane, în animale sau în plante până ce devenea nemuritor. Ideile lui Pitagora despre reîncarnare au fost influențate de religia greacă antică.
 
Platon (cu aproximație, contemporan cu Maleahi, ultimul profet al Vechiului Testament) a perfecționat această învățătură elenistică. El a făcut să predomine credința în nemurirea sufletului în așa mare măsură încât a devenit o concepție populară. În perioada intertestamentară, învățătura despre chinul veșnic (Cartea Iuditei 16:17) și practica înălțării rugăciunilor pentru morți (Cartea a doua a macabeilor 12:39-45) au început să pătrundă în iudaism (pentru excepții la aceste tendințe vezi și Cartea lui Tobit 14:6-8; Cartea înțelepciunii lui Isus, fiul lui Sirah 7:17; 19:2,3; 21:9; 36:7-10; Cartea lui Baruh 4:32-35; Prima cartea a macabeilor 2:62-64; Cartea a doua a macabeilor 7:9,14). Flavius Josephus menționează că fariseii credeau în nemurirea sufletului (vezi Istoria războiului iudeilor împotriva romanilor II, VIII, 14; Antichități iudaice XVIII, I, 2,3).

Tertulian (circa 155-220), un apologet creștin, a fost printre primii creștini care au susținut că oamenii au un suflet nemuritor: „Mă pot folosi așadar de punctul de vedere al lui Platon atunci când declară că «fiecare suflet este nemuritor»” (Tertullian, „On the Resurrection of the Flesh”, Ante-Nicene Fathers, vol. 3, Hendrickson Publishers Inc., 2004, p. 547).

Oscar Cullmann contestă punctul de vedere al lui Tertulian și nu este de acord cu el. Cullmann a scris o carte cu o foarte mare influență în care susține că ideea de nemurire a sufletului este de origine greacă, iar teologii nu pot îmbrățișa ambele concepții: credința într-un suflet nemuritor și nemurirea primită în dar la momentul învierii (Immortality of the Soul or Resurrection of the Dead? The Witness of the New Testament, 1958).

Brevard Childs explică: „S-a observat de multă vreme că, potrivit Vechiului Testament, omul nu are un suflet, ci este un suflet (Geneza 2:7). Cu alte cuvinte, omul este o entitate completă, nu un compozit din anumite părți, trup, suflet și duh” (Old Testament Theology in a Canonical Context, Fortress, 1985, p. 199).

Unii teologi încearcă să argumenteze viața de după moarte recurgând pur și simplu la înțelegerea comună, întrucât nu există nicio afirmație biblică în privința aceasta. De exemplu, Stewart Goetz afirmă: „Scriptura în întregime nu învață că sufletul există. Scriptura doar presupune existența sufletului fiindcă existența lui este susținută de judecata oamenilor de rând” („A Substance Dualist Response”, în In Search of the Soul: Perspectives on the Mind-body Problem – Four Views of the Mind-Body, Wipf and Stock, 2010, p. 139). Concepțiile împământenite și înțelegerea comună pot totuși să ducă în eroare.

**Darul vieții veșnice**

Viața veșnică este darul lui Dumnezeu pentru aceia care cred în Hristos Isus ca Mântuitorul lor personal (Ioan 3:16; 5:24,25; 10:27,28; 17:3; Romani 2:7; 6:22,23; Galateni 6:8). Nemurirea este condiționată și depinde de răspunsul nostru pozitiv la bunătatea lui Dumnezeu și de acceptarea Evangheliei. Acest dar al nemuririi le este oferit credincioșilor la a doua venire a lui Isus (1 Corinteni 15:51-55; 1 Tesaloniceni 4:13-18).

### III. Aplicație

**1** Ce înseamnă din punct de vedere relațional și ontologic să fim creați după chipul lui Dumnezeu?

**2** Doar Hristos, prin harul, Duhul și Cuvântul Său, poate reface în oameni chipul lui Dumnezeu. Cum poți trăi ca persoană creată după chipul lui Dumnezeu?

**3** Dacă suntem creați muritori fără un suflet nemuritor, explică în ce fel putem avea viața veșnică.

**4** Dumnezeu a pus în inima fiecărui om dorul de veșnicie (Eclesiastul 3:11). Ce poți face pentru a trezi această dorință profundă într-un coleg sau un vecin agnostic ori ateu, prin faptele tale și în timpul conversațiilor cu el?