---
title:  Material Pentru Instructori
date:   11/11/2022
---

### I. Privire generală

Crucea reprezintă victoria lui Isus asupra păcatului, a morții și a diavolului, iar învierea Lui constituie evenimentul triumfal culminant. Moartea nu-L putea reține pe Isus, fiindcă El nu a comis niciodată vreun păcat. Moartea lui Isus este punctul cel mai însemnat al realizărilor Lui; totuși, crucea fără înviere ar deveni doar o filozofie frumoasă despre slujire neegoistă și nu ar avea nicio semnificație salvatoare. De asemenea, crucea fără înviere ar fi o demonstrație a iubirii necondiționate, dar fără nicio putere de transformare a vieții și fără să aducă o soluție decisivă la problema păcatului și a morții, incapabilă de a oferi viața veșnică celor care cred (Romani 3:21-26).

Învierea lui Hristos este esențială. Datorită învierii Sale, și cei neprihăniți pot fi înviați. El are, și este, cheia pentru a deschide toate celelalte morminte. Apostolul Pavel clarifică acest adevăr despre Hristos: „El este capul trupului, al Bisericii. El este începutul, Cel Întâi Născut dintre cei morți, pentru ca în toate lucrurile să aibă întâietate” (Coloseni 1:18). Hristos deține o poziție și o autoritate unică, deoarece El este Creatorul. El a experimentat învierea ca rezultat al cooperării întregii Trinități (Ioan 10:17,18; Faptele 2:24; Romani 8:11; Galateni 1:1). El are puterea de a-i ridica pe oameni din morți (Ioan 11:25) deoarece a învins moartea. Chiar dacă unii au fost înviați înaintea Lui, precum Moise și Lazăr, ei au fost înviați doar ca o anticipare a morții victorioase a lui Isus (Efeseni 1:4; 1 Petru 1:20; Apocalipsa 13:8). Viața, moartea și învierea perfectă a lui Hristos sunt temeiul unei vieți noi pentru toți aceia care cred în El. Fără moartea Lui, nu există viață veșnică. După cum prin Adam a venit moartea, tot astfel prin Isus Hristos „a venit și învierea morților” și în El „toți vor învia” (1 Corinteni 15:21,22). Hristos este „pârga celor adormiți”/ „primul rod dintre cei care au adormit” (NTR) (1 Corinteni 15:20).

### II. Comentariu
**Hristos este viu**

„Isus Hristos a înviat! Este viu!” Această declarație a fost categoric cea mai șocantă și emoționantă veste proclamată în ziua învierii (Marcu 16:6; Luca 24:34). Astăzi este încă cea mai extraordinară veste a Evangheliei. Moartea nu L-a putut reține pe Isus deoarece El era neprihănit și nu păcătuise niciodată (Ioan 14:30; 2 Corinteni 5:21; Evrei 4:15). Hristos le-a prezis ucenicilor moartea și învierea Lui de multe ori, dar ei nu au înțeles, fiindcă mesajul Lui nu avea nicio logică pentru ei la momentul acela (Matei 16:21; Marcu 8:31,32; Luca 18:31-34). La ultima cină cu ucenicii Lui, Isus a vestit că El avea să trăiască iarăși, chiar dacă urma să fie trădat și să moară (vezi Matei 26:29; compară cu Marcu 14:25).

Când luăm parte la Cina Domnului, arătăm prin participarea noastră că și noi credem în învierea Lui, după cum afirmă Pavel: „Pentru că, ori de câte ori mâncați din pâinea aceasta și beți din paharul acesta, vestiți moartea Domnului până va veni El” (1 Corinteni 11:26). Când se botează, oamenii își confirmă credința în învierea lui Hristos și dorința de a trăi o nouă viață de credință: „Toți câți am fost botezați în Isus Hristos. [...] Am fost îngropați [...] pentru ca, după cum Hristos a înviat din morți [...] tot așa și noi să trăim o viață nouă” (Romani 6:3,4). Astfel, botezul creștin este practicat ca o aducere-aminte a morții, îngropării și învierii lui Isus.

După mai bine de 60 de ani, apostolul Ioan L-a întâlnit pe Isus cel glorificat. Isus i S-a arătat lui Ioan și i-a zis: „Am fost mort, și iată că sunt viu în vecii vecilor” (Apocalipsa 1:18). Creștinismul este în esență viața pe care o primim de la Isus fiindcă El a murit pentru noi. El ne poate da această viață deoarece a fost înviat. Pentru că trăiește, El ne poate atribui tot ceea ce a realizat la cruce prin mijlocirea Lui în favoarea noastră.

**Evanghelia învierii (1 Corinteni 15)**

Cea mai bună explicație a semnificației învierii lui Hristos este prezentată în 1 Corinteni 15, unde apostolul Pavel arată de ce învierea Lui este importantă. În primul rând, Pavel oferă motivul istoric și susține că există mulți martori ai învierii lui Isus. Dacă mărturia lor ar fi respinsă, atunci toți cei care mărturisesc că s-au întâlnit cu Isus ar fi martori mincinoși. Hristos i S-a arătat lui Petru, apostolilor, lui Iacov, celor 500 și lui Pavel însuși (1 Corinteni 15:5-8). Apoi Pavel se lansează într-o argumentare teologică a învierii și prezintă mai multe aspecte esențiale:

**(1)** Dacă nu ar exista o înviere a morților, atunci nici Isus Hristos nu ar fi înviat (1 Corinteni 15:13,16).  

**(2)** Dacă Hristos nu ar fi înviat, atunci predicarea noastră ar fi zadarnică (1 Corinteni 15:14).

**(3)** Dacă Isus nu ar fi înviat, atunci credința noastră ar fi zadarnică (1 Corinteni 15:14). Adjectivul grecesc kenos mai înseamnă și „nefolositor, inutil” sau „gol”. Credința noastră și-ar pierde conținutul și puterea dacă Isus ar fi încă mort.

**(4)** Dacă Hristos nu ar fi înviat, atunci cei morți nu vor învia (1 Corinteni
15:15). Nu ar fi nicio speranță după moarte.

**(5)** Dacă Hristos nu ar fi înviat, noi am fi martori mincinoși ai lui Dumnezeu, fiindcă mărturisim că Dumnezeu L-a înviat pe Isus (1 Corinteni 15:15). Deci, dacă Isus nu ar fi înviat, atunci imaginea despre Dumnezeu și caracterul Lui ar fi distorsionat și L-am interpreta greșit. Dar Tatăl L-a înviat cu adevărat pe Isus dintre cei morți.

**(6)** Dacă Isus nu ar fi înviat, credința noastră ar fi inutilă (1 Cor. 15:17). Sensul adjectivului mataios ar fi „lipsit de valoare”. Credința noastră în Dumnezeu nu ar avea nicio relevanță pentru viața noastră.

**(7)** Dacă Isus nu ar fi înviat, nu ar exista iertare pentru greșelile noastre și noi am rămâne în păcatele noastre (1 Corinteni 15:17). Ca păcătoși, noi merităm doar condamnarea la moarte.

**(8)** Dacă Hristos nu ar fi înviat, atunci nu ar exista nicio înviere a celor care au murit în Hristos (1 Corinteni 15:18) și deci nici viața veșnică.

**(9)** Dacă Hristos nu ar fi înviat și dacă doar pentru viața aceasta ne-am pus speranța în El, atunci am fi cei mai de compătimit oameni (1 Cor. 15:19). Pavel folosește adjectivul eleeinos, care înseamnă „nenorocit, nefericit”. Așadar, dacă am avea doar o învățătură spirituală bună despre Isus, care ar avea legătură doar cu viața aceasta pământească, am fi cei mai nenorociți, potrivit lui Pavel, fiindcă Isus a fost crucificat și a murit și deci moartea este soarta finală a tuturor.

**(10)** Dacă morții nu vor învia, atunci ar trebui „«să mâncăm și să bem, căci mâine vom muri»” (1 Corinteni 15:32). Mottoul nostru în viață ar trebui deci să fie carpe diem (Trăiește clipa!) ca să gustăm cel puțin un pic de fericire și bucurie.

Apoi Pavel face o observație practică din lumea agricolă pentru a ilustra învierea: „Ce semeni tu nu înviază dacă nu moare mai întâi” (1 Corinteni 15:36). Grăuntele trebuie ca mai întâi să fie îngropat în pământ pentru ca mai târziu să producă o nouă viață, la o scară mai mare (de exemplu, dintr-o sămânță va răsări un copac întreg). Deși trupul nostru supus putrezirii va muri, un trup nepieritor va învia (Corinteni 15:42) datorită puterii creatoare a lui Dumnezeu. Apoi, „vom purta și chipul Celui ceresc” (1 Corinteni 15:49). La a doua venire a lui Hristos (1 Corinteni 15:23), cei care dorm în țărâna pământului vor fi înviați „într-o clipă, într-o clipeală din ochi” (1 Corinteni 15:52), „căci trebuie ca trupul acesta supus putrezirii să se îmbrace în neputrezire” (1 Corinteni 15:53). „«Moartea a fost înghițită de biruință»” (1 Corinteni 15:54; compară cu Isaia 25:8).

Apoi, Pavel scrie despre gloriosul strigăt de victorie (termenul „biruință” este folosit de trei ori în această secțiune finală a capitolului): „Unde îți este biruința, moarte? Unde îți este boldul, moarte?” (1 Corinteni 15:55). Slăvit fie Domnul pentru că acest triumf asupra morții le este dat celor credincioși în Isus Hristos! Cât de recunoscători ar trebui să fim (1 Corinteni 15:57)!

**Speranța proclamată**

Apostolul Pavel le reamintește elocvent primilor creștini despre cei care au trecut la odihnă în credință, sperând să-L vadă pe Isus la a doua Sa venire. Pavel îi încurajează pe cei rămași să nu fie deznădăjduiți sau să dispere, fiindcă ei, ca și noi, au o speranță: „Nu voim, fraților, să fiți în necunoștință despre cei ce au adormit, ca să nu vă întristați ca ceilalți, care n-au nădejde. Căci dacă credem că Isus a murit și a înviat, credem și că Dumnezeu va aduce înapoi împreună cu Isus pe cei ce au adormit în El. Iată, în adevăr, ce vă spunem prin Cuvântul Domnului: noi, cei vii, care vom rămâne până la venirea Domnului, nu vom lua-o înaintea celor adormiți. Căci Însuși Domnul, cu un strigăt, cu glasul unui arhanghel și cu trâmbița lui Dumnezeu, Se va coborî din cer și întâi vor învia cei morți în Hristos. Apoi, noi cei vii, care vom fi rămas, vom fi răpiți toți împreună cu ei în nori, ca să întâmpinăm pe Domnul în văzduh; și astfel vom fi totdeauna cu Domnul. Mângâiați-vă dar unii pe alții cu aceste cuvinte” (1 Tesaloniceni 4:13-18). Observăm că la a doua venire Isus nu va păși pe acest pământ, ci va rămâne în aer în timp ce morții neprihăniți sunt înviați, iar sfinții cei vii, transformați. Împreună vom fi luați ca să-L întâlnim pe Domnul în văzduh ca să fim pentru totdeauna cu El.

Cei care mor în Domnul nu trebuie să se îngrijoreze de nimic, fiindcă vor trăi iarăși. Ioan proclamă: „«Ferice de acum încolo de morții care mor în Domnul!» «Da», zice Duhul, «ei se vor odihni de ostenelile lor, căci faptele lor îi urmează»” (Apocalipsa 14:13).

### III. Aplicație

**1** De ce învierea lui Isus este atât de importantă? Cum ar fi fost dacă El doar ar fi murit pentru noi și ne-ar fi arătat cum să trăim o viață de ascultare, de slujire neegoistă și de iubire?

**2** De ce rânduiala botezului celebrează învierea lui Hristos?

**3** Ce este mai important dintr-o perspectivă teologică: rugăciunea lui Isus Hristos în Ghetsimani, moartea Lui pe cruce la Golgota sau învierea Sa? Care a fost, și este, miezul tuturor acțiunilor lui Isus și de ce?