---
title:  Material Pentru Instructori
date:   30/12/2022
---

### I. Privire generală

Ultimul nostru studiu abordează speranța supremă a creștinului și dorul lui după momentul când Dumnezeu va face ceruri noi și un pământ nou la venirea Sa. Vechea ordine a lumii noastre păcătoase va ajunge la final. Trecutul nostru păcătos nu ne va mai tulbura și toate neajunsurile, păcatele și greșelile noastre vor fi înlăturate. Toate suferințele, dezamăgirile și rănile ne vor fi vindecate.

După cei o mie de ani, Dumnezeu ne va șterge lacrimile și marea luptă se va sfârși. Dumnezeu va re-crea totul. În acest peisaj vor domni dragostea, fericirea, pacea și bucuria. Dumnezeu va realiza ceruri noi și un pământ nou cu o nouă calitate a vieții. Nu va mai fi nevoie de spitale, de închisori și de cimitire, fiindcă nu vor mai fi prezente durerea, boala, suferința, violența, crima, exploatarea sau moartea (Apocalipsa 21:4,5). Noul Ierusalim va fi „cortul lui Dumnezeu cu oamenii. El va locui cu ei și ei vor fi poporul Lui și Dumnezeu Însuși va fi cu ei” (Apocalipsa 21:3). Viața pe noul pământ va fi extraordinară și va aduce cea mai mare împlinire. Ceea ce Dumnezeu ne-a descoperit despre aceasta depășește tot ce poate pătrunde imaginația noastră, fiindcă „scaunul de domnie al lui Dumnezeu și al Mielului vor fi în ea. Robii Lui Îi vor sluji. Ei vor vedea fața Lui și Numele Lui va fi pe frunțile lor. Acolo nu va mai fi noapte. Și nu vor mai avea trebuință nici de lampă, nici de lumina soarelui, pentru că Domnul Dumnezeu îi va lumina. Și vor împărăți în vecii vecilor” (Apocalipsa 22:3-5).

### II. Comentariu
**Descrierea din Isaia 65:17-25**

Prorocul Isaia este un profet al speranței. Mai mult decât oricare alt profet, Isaia face trimitere la Mesia care avea să vină și la întemeierea Împărăției lui Dumnezeu. Isaia este numit pe bună dreptate profetul evanghelist. În capitolul 65, versetele 17 la 25, el vorbește despre cerurile noi și despre pământul cel nou. Cum descrie Isaia viața pe noul pământ? El prezintă 12 caracteristici:

1. Noul pământ este creația unică a lui Dumnezeu (Isaia 65:17). Dumnezeu intervine și creează în virtutea calității Sale de Creator.

2. Trecutul păcătos nu îi va mai împovăra pe slujitorii lui Dumnezeu (Isaia 65:17).

3. Ierusalimul va fi un loc al bucuriei, al fericirii (Isaia 65:18).

4. Nu vor mai fi plânsete și țipete în Ierusalim (Isaia 65:19).

5. Nu vor mai exista mortalitate infantilă sau pierderi de sarcină (Isaia 65:20,23).

6. Longevitatea celor credincioși este garantată (Isaia 65:20,22), dar înainte să înceapă viața pe noul pământ, păcătoșii vor muri înainte de vreme (Isaia 65:20).

7. Va predomina munca creatoare (Isaia 65:21-23): se vor construi case și se vor planta vii.

8. Pacea și prosperitatea vor fi asigurate (Isaia 65:22). Nu vor mai fi amenințări cu războaie sau distrugere.

9. Oamenii se vor bucura de viață în prezența lui Dumnezeu și a binecuvântărilor Sale (Isaia 65:23).

10. Rugăciunile vor primi imediat răspuns de la Dumnezeu (Isaia 65:24).

11. Se vor crea noi condiții de viață în natură (Isaia 65:25).

12. Locuitorii se vor bucura de inversarea blestemelor legământului, devenite binecuvântări îmbelșugate, așa cum ne arată teologia acestui pasaj, în comparație cu binecuvântările și blestemele din cartea Deuteronomul (Deuteronomul 27 – 28; compară cu Leviticul 26).

Merită observat că Isaia declară în repetate rânduri că Dumnezeu creează cerurile și pământul și cuplează aceste două cuvinte-cheie, chiar dacă uneori o face destul de liber (vezi Isaia 1:2; 13:13; 24:18,21; 37:16; 40:12,22,26-28; 42:5; 44:23,24; 45:8,12,18; 48:13; 49:13; 51:6,13,16; 55:9). Cerul și pământul sunt deseori menționate în contextul puterii lui Dumnezeu de a-Și salva poporul. Din aceste ocurențe rezultă clar că Isaia folosește un limbaj figurat atunci când vorbește despre Dumnezeu care creează ceruri noi și un pământ nou; limbajul figurat indică restaurarea. Dumnezeu afirmase anterior în Isaia că este Creatorul și că va face ceruri noi și un pământ nou: „Eu pun cuvintele Mele în gura ta și te acopăr cu umbra mâinii Mele, ca să întind ceruri noi și să întemeiez un pământ nou și să zic Sionului: «Tu ești poporul Meu»” (Isaia 51:16). Doar de două ori este menționat în Biblia ebraică faptul că Domnul face „ceruri noi și un pământ nou”, iar ambele situații sunt în Isaia (Isaia 65:17 și 66:22). Cealaltă referință se găsește în Noul Testament, în cartea Apocalipsa (Apocalipsa 21:1).

Întrebarea crucială este dacă descrierea de mai sus din Isaia 65:17-25 este o prezentare a pământului nou și a cerurilor noi escatologice – de la sfârșitul timpului. Reiese clar faptul că pasajele din Isaia 65 și 66 nu descriu tabloul escatologic așa cum este descris în Apocalipsa 21 și 22, fiindcă sunt incluse moartea, păcatul, blestemul, căsătoria și nașterea. Atunci, la ce situație sau eveniment face referire pasajul din Isaia 65:17-25? Pasajul acesta prezintă noile condiții care urmau să fie în Israel dacă poporul lui Dumnezeu avea să trăiască după Cuvântul lui Dumnezeu. Modelul în miniatură al Împărăției lui Dumnezeu prezentat de El avea să se regăsească în Israel. Ulterior, cunoașterea despre adevăratul Dumnezeu avea să crească, precum și posibilitatea ca Mesia să fie acceptat. Ierusalimul ar fi devenit o mega cetate-capitală. Națiunile aveau să dea năvală în templul lui Dumnezeu ca să afle despre adevăratul Domn viu pentru a-I sluji și a I se închina (vezi, de exemplu, Isaia 2:2-4; 56:3-8;

Mica 4:1-3). „Ceruri noi și un pământ nou” reprezintă o expresie hiperbolică ce denotă, în contextul ei, noile condiții de viață de pe pământ și indică restaurarea lui Iuda după întoarcerea din robia babiloniană. Această expresie descrie condițiile ideale ale poporului lui Dumnezeu în noua lui țară din acea vreme. Capitolul 65 din Isaia este o imagine anticipată, o pregustare sau o machetă a cerurilor noi și a pământului nou, care constituie, firește, matricea, originalul. Dar ce anume din acest capitol se poate aplica la descrierea noului pământ de la sfârșitul timpului? Este nevoie de folosirea a trei principii pentru a descoperi aplicarea lor corectă.

**Trei principii-cheie de interpretare**

**Principiul 1: Ceea ce nu este negat se menține**

Isaia 65:17-25 furnizează descrieri ale noului pământ pe care scriitorii biblici de mai târziu fie (a) le vor confirma, susține și repeta, fie (b) nu le vor nega validitatea, transferând în dreptul noului pământ escatologic valabilitatea și aplicabilitatea acestora. Simplu spus: Tot ce nu se neagă va fi valabil pe noul pământ, fiindcă este automat transferat, iar valabilitatea acelor aspecte persistă. Următoarele aspecte frumoase ale vieții se mențin: bucuria, fericirea, siguranța, pacea, prosperitatea și activitățile de creație. Vor exista noi relații în lumea animală. În plus, nu vor mai fi plânset, durere, mâhnire și suferință. Trecutul nu va fi o povară. Noul pământ va fi plin de binecuvântările îmbelșugate ale lui Dumnezeu. Niciun scriitor inspirat de mai târziu nu se exprimă împotriva acestor caracteristici esențiale ale vieții și nici nu le neagă. Dimpotrivă, aceste valori sunt reiterate.

**Principiul 2: Ceea ce este negat nu se menține**

Nu se aplică la noul pământ aspectele cu care scriitorii biblici de mai târziu nu sunt de acord sau pe care le neagă din descrierea lui Isaia (65:17-25). Cu alte cuvinte, aspectele vieții care sunt în contradicție cu cele exprimate în alte locuri din Sfintele Scripturi nu vor fi incluse. Așadar, ce nu va fi acolo?

**1. Moartea**
Isaia are în vedere moartea (după o viață binecuvântată și prosperă), dar Ioan o elimină explicit: „El [Dumnezeu] va șterge orice lacrimă din ochii lor. Și moartea nu va mai fi. Nu va mai fi nici tânguire, nici țipăt, nici durere, pentru că lucrurile dintâi au trecut” (Apocalipsa 21:4).

**2. Păcatul, păcătoșii și blestemul**
Isaia menționează „blestemul” și „păcătoșii”, dar Ioan proclamă explicit că nimic păcătos nu va exista pe noul pământ (Apocalipsa 21:8,27; 22:3).

**3. Căsătoria și nașterea**
Isaia subliniază că pe „noul pământ” nu vor mai fi pierderi de sarcină sau moarte infantilă, ceea ce presupune că vor exista acolo căsătorii reușite, cu o abundență de copii ca o expresie a binecuvântării lui Dumnezeu. Totuși, când a fost întrebat cu privire la înviere și la viața de apoi, Isus a răspuns că mariajul și nașterea copiilor nu vor mai face parte din viața veșnică (Matei 22:29-32; vezi și Ellen G. White, Manuscrisul 28, 1904, și Solii alese, vol. 1, p. 172, 173). Ceea ce Dumnezeu pregătește pentru copiii Lui va fi mult mai bun și va aduce mult mai multe împliniri decât ceea ce putem experimenta astăzi în cadrul celei mai frumoase, armonioase și reușite căsnicii. Dumnezeu le va da celor răscumpărați ceva mult mai bun și mai satisfăcător.

**Principiul 3: Vor fi incluse noi lucruri**

Pe noul pământ escatologic vor fi lucruri noi, surprinzătoare, care nu au fost menționate în Isaia 65:17-25 sau în Geneza 2. Cel puțin trei realități extraordinare vor fi absolut noi:

1. Noul Ierusalim coboară din cer (Apocalipsa 21:2,3);

2. Tronul lui Dumnezeu, cu apa vie, va fi în cetate (Apocalipsa 22:1,3);

3. Dumnezeu Însuși, prezența Sa fizică, vizibilă și constantă, va locui cu poporul Său (Apocalipsa 22:4,5).

Observația cu care se încheie Isaia 66:22-24 înglobează perioada escatologică, când toți slujitorii Domnului vor fi în Noul Ierusalim, trăind în noile condiții descrise drept cerurile cele noi și pământul cel nou (Isaia 66:23). Urmarea finală va fi că slujitorii Domnului sunt în Noul Ierusalim, dar cei de afară se află sub judecata divină de condamnare și distrugere totală (Isaia 66:24). Acest tablou cosmic este ultima imagine din Isaia, în care viața cea nouă nu mai este tulburată de influențele celor răi, astfel încât pacea și armonia nu vor mai fi niciodată perturbate de păcat. Această realitate va fi urmarea unor acțiuni intense de evanghelizare printre popoare (Isaia 66:19-21).

Ceea ce a anticipat comunitatea religioasă a Vechiului Testament a fost minunat. A fost o privire înainte spre întemeierea Împărăției veșnice a lui Dumnezeu, a cerurilor noi și a pământului celui nou. Pasaje precum Isaia 65:17-25, dar și Daniel 2, Daniel 7 – 9, Isaia 24 – 27, Ezechiel 38 – 39, Ezechiel 40 – 48, Ioel 3, Mica 4 și Zaharia 14 oferă importante secvențe din această speranță a Vechiului Testament. Se sperau, așteptau, anticipau lucruri extraordinare: Mesia și întemeierea Împărăției lui Dumnezeu.

Îndrăgitul autor și predicator Frederic Farrar a fost prieten apropiat și capelan onorific al reginei Victoria în anii 1870. „Într-o zi, capelanul [...] a ținut o predică despre a doua venire a lui Hristos. În timp ce vorbea despre gloriosul eveniment, a observat că regina avea lacrimi în ochi. După slujbă, s-a apropiat de ea și a întrebat-o:

— Maiestatea Voastră, de ce ați lăcrimat în timp ce vorbeam azi?

— O, pentru că sper ca El să vină în timpul vieții mele!

— Dar de ce doriți să revină în timpul vieții dumneavoastră?

— O, domnule, ca să-mi pot așeza coroana la picioarele Lui!” (H. M. S. Richards, în The Signs of the Times, 1 decembrie 1931, p. 10).

### III. Aplicație

**1** În ce fel speranța cu privire la noul pământ ne transformă valorile și obiectivele actuale?

**2** În ce privințe își întemeiază Ioan cartea Apocalipsa pe perspectiva lui Isaia asupra noului pământ (Isaia 65)? Ce schimbări aduce Ioan?

**3** Este această speranță escatologică de folos doar pentru oamenii descurajați și pentru cei care mor? Discută în cadrul grupei, susținându-ți răspunsul cu argumente.