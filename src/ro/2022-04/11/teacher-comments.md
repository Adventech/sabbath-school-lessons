---
title:  Material Pentru Instructori
date:   09/12/2022
---

### I. Privire generală

Lumea noastră acceptă din ce în ce mai mult manifestările supranaturalului. Misticismul, relatările despre experiențe din apropierea morții, credința în reîncarnare, necromanția, cultul strămoșilor și spiritismul contribuie la normalizarea acestor lucruri în societatea noastră și la confuzia cu privire la viața de după moarte. Dar Dumnezeu ia foarte în serios tot ce are legătură cu spiritismul, iar Biblia ne avertizează printr-un limbaj categoric cu privire la aceste practici deoarece ele sunt o amăgire a lui Satana. La avertismentele precedente, cartea Apocalipsa adaugă că la sfârșitul timpului acțiunea de amăgire a lui Satana se va intensifica (vezi în special Apocalipsa 9:5,6,10,11,19; 12:9; 16:13,14). Prin urmare, este extrem de important să avem arme împotriva unei asemenea înșelăciuni. Trebuie să fim întemeiați pe Cuvântul lui Dumnezeu și umpluți cu Duhul Sfânt ca să rămânem tari în adevăr și să nu cădem în plasele lui Satana.

### II. Comentariu

În acest studiu ne vom concentra pe ce putem face ca să fim puternici în fața capcanelor diavolului și vom studia mai aprofundat capitolul 6 din Efeseni și accentul pe care Pavel îl pune pe armura lui Dumnezeu.

**Armura lui Dumnezeu (Efeseni 6:10-18)**

În cartea Efeseni, Pavel folosește mai multe metafore pentru a descrie biserica. În primul rând, el numește biserica templul/locașul/casa lui Dumnezeu (Efeseni 2:19-22); biserica este o clădire în care locuiește Dumnezeu în persoana Duhului Sfânt. În al doilea rând, biserica este trupul lui Hristos (Efeseni 4:1-16), în cadrul căruia noi colaborăm, fiecare făcându-și partea ca să putem crește în Hristos. În al treilea rând, biserica este mireasa lui Hristos (Efeseni 5:25-27), Hristos fiind Mirele care Își pregătește mireasa (El este cel care acționează în fiecare din noi, transformându-ne și convertindu-ne.) Ultima metaforă a lui Pavel este cea a bisericii văzute ca o armată (Efeseni 6:10-17). Această armată este bine pregătită pentru bătălie.
Pavel începe prin a-i încuraja pe credincioși să se întărească „în Domnul și în puterea tăriei Lui” (Efeseni 6:10). Primul termen folosit pentru „a se întări” este endunamoo, al cărui sens de bază este acela de „a fi în stare” sau „a avea puterea” de a face ceva. Astfel, Pavel îi îndeamnă pe credincioși să creadă că au puterea de care au nevoie pentru a face ce trebuie făcut în bătălia spirituală din lume. Ei au această capacitate datorită „tăriei” lui Hristos.

După acest îndemn, Pavel le spune credincioșilor să ia armura lui Dumnezeu (Efeseni 6:11). Apostolul folosește stilul discursurilor de luptă din Vechiul Testament (Deuteronomul 20:2-4; 2 Cronici 20:13-19; 32:6-8) pentru a-i inspira și motiva pe credincioși să se încreadă în ce poate face Dumnezeu. Dar Pavel specifică faptul că scopul întregii armuri este de a „ține piept [...] uneltirilor diavolului” (Efeseni 6:11). Termenul grecesc pentru „uneltiri” este methodeia, care înseamnă „șiretenie”. Mai este folosit doar o singură dată în Noul Testament, tot în Efeseni: „Ca să nu mai fim copii, plutind încoace și încolo, purtați de orice vânt de învățătură, prin viclenia oamenilor și prin șiretenia [methodeia] lor în mijloacele de amăgire” (Efeseni 4:14). În acest pasaj, Pavel pune în contrast faptul că noi suntem zidiți ca o biserică unită în credința și cunoașterea de Dumnezeu cu faptul de a fi niște copii animați de orice sună bine, dar care în realitate vine de la Satana. Apostolul Pavel îi mai avertizează pe credincioși să fie vigilenți „ca să nu lăsăm pe Satana să aibă un câștig de la noi, căci nu suntem în neștiință despre planurile lui” (2 Corinteni 2:11).

Amăgirea lui Satana este reală, periculoasă și prezentă în toate secolele. Dar cartea Apocalipsa ne spune că șarpele este furios din cauză că „știe că are puțină vreme” (Apocalipsa 12:12). Prin urmare e logic că, cu cât ne apropiem de sfârșit, cu atât Satana va deveni mai furios, turbat și în același timp ocupat. În epistolele lui, Pavel folosește deseori verbele „a sta” și „a rămâne” (Romani 14:4; 1 Corinteni 16:13; Filipeni 1:27; 4:1; 1 Tesaloniceni 3:7,8) și îi somează pe credincioși să rămână sau să stea tari. În acest pasaj, Pavel folosește „a sta/a rămâne” de patru ori (Efeseni 6:11,13,14, NTR). El repetă pentru a sublinia că ei trebuie să rămână în Hristos. Pentru ca să rămână tari împotriva uneltirilor diavolului, ei trebuie să poarte armura lui Dumnezeu.

Interesant, Pavel nu spune că oamenii credincioși ar trebui să lupte împotriva diavolului, ci să stea tari. De ce? Pentru că Dumnezeu este Cel care luptă. De fapt, Dumnezeu a câștigat deja victoria la cruce și prin înviere; așadar, biruința finală la întoarcerea Sa este asigurată. Noi doar trebuie să rămânem neclintiți și să ne prindem strâns de Dumnezeu și de Cuvântul Său.

Pavel continuă, afirmând că noi nu luptăm împotriva cărnii și sângelui, ci împotriva conducerilor, împotriva autorităților, împotriva puterilor acestui veac (Efeseni 6:12, NTR). Termenul „luptă” derivă din grecescul pale, care înseamnă „bătălie” sau „conflict”. Este foarte interesant că acest cuvânt apare doar o singură dată în Noul Testament, adică aici. Ne-am putea înșela gândind că bătălia noastră se dă împotriva oamenilor, dar de fapt este împotriva puterilor satanice. Conflictul cosmic este împotriva tuturor forțelor satanice, care sunt descrise prin diferiți termeni, poate pentru a demonstra cât de amplă este amenințarea. 

Deoarece lumea forțelor satanice este invizibilă, putem foarte ușor să ne liniștim și să uităm că dușmanul, și opoziția lui față de Dumnezeu, chiar există. Dar Pavel nu este neștiutor în privința confruntării dintre bine și rău. A dat piept cu ea de multe ori de-a lungul lucrării sale; Satana a încercat să-l anihileze ani la rând. Așa că Pavel a naufragiat, a fost bătut, lovit cu pietre și alungat din cetăți, iar majoritatea acestor lucruri s-au întâmplat de mai multe ori. Pavel arată că nu doar oamenii au fost împotriva lui, ci în spatele opoziției lor exista o putere. Totuși Dumnezeu a continuat să-i dea forța să meargă înainte, și astfel dorința lui de a predica Cuvântul nu s-a diminuat.

A lua armura lui Dumnezeu este o metaforă și sugerează să ținem la diferitele aspecte ale Cuvântului lui Dumnezeu și la încrederea în El. Metafora este construită pe imaginea armurii soldatului roman. „Centura” adevărului cu care să ne legăm mijlocul (Efeseni 6:14) ne amintește de cât de imperios necesar este să ținem de adevăr și să nu-l lăsăm să ne scape, „ca să lucrăm împreună cu adevărul” (3 Ioan 8). Platoșa neprihănirii (Efeseni 6:14) ar trebui să ne determine să ne gândim la ce a făcut Hristos pentru noi pe măsură ce suntem acoperiți cu neprihănirea Sa, deoarece nu ne putem făuri o neprihănire proprie. Domnul Isus este Cel care ne transformă prin prezența Sa. Ca încălțăminte, avem nevoie de zelul Evangheliei păcii (Efeseni 6:15). Aici este singurul loc din Biblie în care Evanghelia este numită Evanghelia păcii. Evanghelia, vestea bună despre Isus, le aduce pace acelora care Îl acceptă pe Isus în viața lor. Pavel ne spune să primim Evanghelia, dar și să o ducem oriunde mergem și să le oferim celorlalți speranța ei. Scutul credinței (Efeseni 6:16) servește la pararea săgeților celui rău. Diavolul știe ce să țintească din caracterul fiecăruia dintre noi ca să ne facă să ne împiedicăm și să cădem: cuvinte aspre la unii, alcool sau sex la alții. Dar luarea scutului credinței înseamnă rezistență la îndoială, păcat și ispită, pentru că avem încredere că Dumnezeu are puterea de care avem nevoie. El a promis că, atunci când suntem slabi, El este tare (2 Corinteni 12:10).

Coiful mântuirii (Efeseni 6:17) ne amintește de speranța vieții veșnice datorită jertfei și învierii lui Hristos. Asigurarea mântuirii ne menține mintea liniștită. În final, sabia Duhului (Efeseni 6:17), care este Cuvântul lui Dumnezeu, arată nevoia noastră după Scriptură ca armă pe care s-o folosim împotriva uneltirilor diavolului. Din acest motiv, memorarea versetelor biblice este de o mare importanță. Dacă ținem scutul credinței într-o mână și Cuvântul lui Dumnezeu (sabia) în cealaltă, atunci nu avem nicio mână liberă cu care să apucăm răzbunare, răutate, răspunsuri tăioase, imoralitate, comportament lipsit de etică, ispită, senzualitate, ură sau înșelăciune. Dacă folosim ca arme ale noastre doar credința și Cuvântul, nu vom cădea în descurajare și disperare așa de des.

Pavel încheie acest pasaj spunându-ne să ne rugăm permanent prin Duhul (Efeseni 6:18). Dacă nu vrem să cădem din cauza intrigilor lui Satana, atunci avem nevoie să ne rugăm. Trebuie să ne rugăm pentru Duhul Sfânt; trebuie să ne rugăm pentru puterea de a rezista; trebuie să ne rugăm pentru tărie în fața ispitei; trebuie să ne rugăm pentru înțelepciunea de a lua decizii cu Dumnezeu; trebuie să ne rugăm pentru dragoste față de oameni; trebuie să ne rugăm pentru o credință mai mare; trebuie să ne rugăm pentru îndrăzneala de a vorbi despre Hristos. Satana vrea să ne sperie sau să ne ademenească departe de Dumnezeu cu perspective de distracții, senzații și libertate, dar Dumnezeu vrea să ne echipeze să rămânem în Hristos deoarece adevărata libertate și fericire vin doar de la El.

### III. Aplicație

**1** Pentru ce aspect din viața ta ai nevoie de putere ca să îi ții piept? Trebuie
să aperi pe cineva sau ceva ori să fii mai îndrăzneț în a-L predica pe
Hristos? Roagă-te să îmbraci armura lui Dumnezeu în viața ta și, numind
fiecare element al ei, cere-I lui Dumnezeu să te echipeze complet.
Roagă-te pentru aceasta în fiecare zi timp de o lună și urmărește ce
schimbări se produc în viața ta.

**2** Gândește-te la cineva pe care îl cunoști personal și care se luptă cu
tentațiile diavolului. Ia-ți timp să te rogi ca persoana respectivă să îmbrace
armura lui Dumnezeu. Din nou, menționează fiecare element al
armurii și cere-I lui Dumnezeu ca mintea și inima acestei persoane să fie
schimbate și protejate de atacurile diavolului.