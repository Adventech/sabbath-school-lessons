---
title:  Material Pentru Instructori
date:   16/12/2022
---

### I. Privire generală

Perspectiva biblică este contrară filozofiei grecești a dualismului, conform căreia trupul este rău, dar sufletul este bun. Dualismul susține că sufletul etern este încătușat în trupul muritor și că va fi eliberat la momentul morții fiecărui om, moment din care omul va începe să trăiască veșnic. Această viziune se află în contradicție cu învățătura clară a Bibliei, care afirmă că Dumnezeu a creat fiecare lucru foarte bun, inclusiv corpul nostru. Noi am fost creați dependenți de Dumnezeu, așadar fără a deține o nemurire inerentă. Viața nu este în noi, ci ne este dată din afară și, atâta timp cât trăim într-o strânsă relație cu Dumnezeu, viața aceasta este menținută pentru totdeauna. Dumnezeu i-a făcut pe oameni suflete vii (Geneza 2:7). Nemurirea nu se află în noi, ci ne este furnizată constant de Domnul Însuși, o Sursă externă.

Perspectiva biblică asupra naturii umane este aceea a unității între toate aspectele existenței noastre, și anume: fizic, mintal/intelectual, emoțional, volițional, spiritual și social, aspecte care nu există separat sau independent unele de altele. Toate sunt puse laolaltă de Creatorul nostru într-o unitate uimitoare și sunt de neseparat, iar totul trebuie să fie sfințit de Dumnezeu (1 Tesaloniceni 5:23). Când cineva moare, nu mai are nicio activitate în niciunul din aceste aspecte (Eclesiastul 9:5,6).

Ființa noastră este o unitate și Dumnezeu dorește să producă schimbare în ființa noastră. Pentru a realiza această transformare, El ne vorbește. Ellen G. White subliniază că Domnul comunică cu noi prin intermediul creierului nostru: „Nervii creierului, care comunică la rândul lor cu întregul organism, sunt singurul mijloc prin care Cerul poate să comunice cu omul și să-i influențeze viața în profunzime” (Mărturii pentru biserică, vol. 2, p. 347). Este extrem de important să avem și noi modul de gândire a lui Hristos, pentru a înțelege Cuvântul Său. Când Cuvântul lui Dumnezeu locuiește în noi și ne îndrumă permanent, atunci mintea noastră poate fi transformată de puterea Duhului Sfânt. „Noi putem ajunge la o înțelegere a Cuvântului lui Dumnezeu numai prin iluminarea aceluiași Duh prin care a fost dat Cuvântul” (Ellen G. White, Calea către Hristos, p. 109). Pavel explică: „Să nu vă potriviți chipului veacului acestuia, ci să vă prefaceți prin înnoirea minții voastre, ca să puteți deosebi bine voia lui Dumnezeu: cea bună, plăcută și desăvârșită” (Romani 12:2).

### II. Comentariu
**O viață trăită după îndemnurile Duhului**

Dimensiunea spirituală a vieții noastre este de cea mai mare importanță și trebuie cultivată în mod corespunzător. Pentru a ne ajuta să înțelegem și să îndeplinim această sarcină, apostolul Pavel pune într-un contrast izbitor viața după îndemnurile firii cu viața după îndemnurile Duhului (Romani 8:4-6). Firea și Duhul sunt în opoziție: firea pământească a omului versus firea duhovnicească, ce este reînnoită de Duhul Sfânt (Romani 8:9-11). Cultivarea vieții spirituale presupune ca noi să acordăm atenție tuturor aspectelor existenței noastre, inclusiv atitudinilor și motivațiilor pe care le avem. Trebuie să alegem între Dumnezeu și valorile Sale, pe de o parte, și păcat și sine, pe de altă parte. Prin păcat ne satisfacem poftele firii, precum senzualitatea, lăcomia, invidia, mânia, mândria și dorința după supremație. Pavel ne asigură că cei care Îi permit lui Dumnezeu să îi schimbe, care se gândesc la Duhul și la lucrurile de sus (Coloseni 3:2) sunt călăuziți de Duhul. Acești credincioși sunt copiii lui Dumnezeu (Romani 8:5,14). Ezechiel vorbește despre alegerea de a trăi având o inimă de piatră sau o inimă de carne (Ezechiel 36:26), adică faptul de a fi sensibili la vocea lui Dumnezeu, de a fi doritori de schimbare și dispuși să-i ajutăm pe cei în nevoie. Doar Chirurgul ceresc poate realiza cu succes acest transplant al inimii omenești.

**Trupul – aspectul fizic**

Oamenii sunt carne (Geneza 6:3); ei mai sunt și țărână, luați din pământ, și în țărână se vor întoarce (Geneza 3:19). Această axiomă înseamnă că suntem fragili și muritori. Totuși Pavel îi încurajează pe credincioși să fie umpluți cu Duhul Sfânt ca să-L slujească și să-L slăvească pe Dumnezeu în trupul lor: „Nu știți că trupul vostru este Templul Duhului Sfânt care locuiește în voi și pe care L-ați primit de la Dumnezeu? Și că voi nu sunteți ai voștri? Căci ați fost cumpărați cu un preț. Proslăviți dar pe Dumnezeu în trupul și în duhul vostru, care sunt ale lui Dumnezeu” (1 Corinteni 6:19,20). De asemenea, Pavel lămurește că ținta noastră în
viață ar trebui să fie următoarea: „Deci, fie că mâncați, fie că beți, fie că faceți altceva, să faceți totul pentru slava lui Dumnezeu” (1 Corinteni 10:31).

**Sufletul/inima – aspectele emoționale, intelectuale și voliționale**

Biblia ebraică evidențiază ideea de inimă în multe versete. Dumnezeu afirmă că El va transforma inima omului prin învățăturile, harul și Duhul Său: „Voi pune Legea Mea înăuntrul lor, o voi scrie în inima lor” (Ieremia 31:33). „Voi pune Duhul Meu în voi și vă voi face să urmați poruncile Mele și să păziți și să împliniți legile Mele” (Ezechiel 36:27). În Biblie, inima reprezintă mai mult decât un organ fizic care pompează sângele – ea simbolizează sediul emoțiilor, locul unde noi luăm decizii, unde simțim și unde gândim. Ea reprezintă viața noastră interioară, viața profundă a motivelor, scopurilor și dorințelor noastre.

**Aspectul social**

Am fost creați ca ființe sociale; nicio persoană nu este o insulă de sine stătătoare. Am fost creați cu o dimensiune socială. Viața socială reprezintă un aspect foarte important al existenței noastre și, pentru a avea o viață sănătoasă, echilibrată, trebuie să cultivăm relații care să ne împlinească și să ne slujim unii altora așa cum a făcut Hristos (Matei 20:28). Acest lucru a fost foarte bine manifestat în copilăria lui Isus – modul în care El a progresat și S-a dezvoltat din toate punctele de vedere în viață: „Și Isus creștea în înțelepciune, în statură și era tot mai plăcut înaintea lui Dumnezeu și înaintea oamenilor” (Luca 2:52). Viața lui Isus a fost echilibrată fiindcă toate aspectele personalității Sale – dimensiunea mintală, fizică, spirituală și socială – s-au dezvoltat într-o armonie perfectă.

**Gândirea lui Hristos**

Apostolul Pavel clarifică faptul că fiecare credincios ar trebui să fie o persoană spirituală. Putem avea modul de gândire al lui Hristos doar când judecăm lucrurile spirituale în mod spiritual și suntem îndrumați de Duhul Sfânt (Romani 8:14). „«Cine a avut vreodată acces la gândurile lui Iahve, ca să Îl poată învăța?» Totuși, noi avem gândirea lui Cristos” (1 Corinteni 2:16, BVA) sau „«Într-adevăr, cine a cunoscut gândirea Domnului ca să-l învețe?» Însă noi avem gândirea lui Cristos” (1 Corinteni 2:16, VBRC). În felul acesta putem surprinde mici secvențe din mintea lui Dumnezeu, ca să Îi putem cunoaște modul de gândire. „Să aveți în voi gândul acesta, care era și în Hristos Isus” (Filipeni 2:5). Traducerea VBRC a Bibliei în limba română redă textul astfel: „Să aveți în voi acea atitudine care este în Cristos Isus.” Și alte traduceri ale Bibliei, inclusiv în limba engleză, redau în mod corect termenul „gând” ca fiind „atitudine”. „Să aveți următorul model de gândire care a fost specific și lui Cristos Isus” (BVA). Trebuie să gândim așa cum gândește Dumnezeu. Isus l-a mustrat pe Petru pentru gândirea lui pământească: „Gândurile tale nu sunt gândurile lui Dumnezeu, ci gânduri de ale oamenilor” (Matei 16:23).

**Studiile antropologice și neuroștiințele**

Studii recente în domeniul antropologiei teologice prezintă noi perspective excelente asupra caracterului muritor al întregii ființe umane. Cercetările confirmă învățătura biblică. David P. Gushee declară: „Spre deosebire de conceptul grecesc potrivit căruia trupul se degradează în timp ce sufletul plutește spre ceruri, o perspectivă biblică (îndeosebi iudaică) pare să nu conceapă o atare existență separabilă între trup și suflet ori duh. Când murim, totul din noi moare” (Only Human: Christian Reflections on the Journey Toward Wholeness, Jossey-Bass, 2005, p. 49).

Nancy Murphy acceptă funcția fizică și cea relațională a existenței noastre și de asemenea subliniază responsabilitatea morală a omului. În loc de suflet, ea folosește noțiunea de sine: „Termenul sine este folosit într-o varietate de moduri în psihologie și în filozofie. Aici nu este vorba despre ce înseamnă sinele sau a fi «un sine», ci mai degrabă ce înseamnă a avea un concept despre sine” („Nonreductive Physicalism”, în In Search of the Soul: Four Views of the Mind-Body Problem, InterVarsity Press, 2005, p. 124). Murphy susține că oamenii sunt entități fizice și „creierul este cel care îndeplinește sarcina cândva atribuită minții sau sufletului” (Ibidem, p. 132). Ce confirmare uluitoare a ceea ce a afirmat Ellen G. White (vezi citatul de la „Privire generală”)!

Joel Green, folosindu-se de pregătirea lui în neuroștiințe și studii biblice, afirmă că noi avem nevoie de o înțelegere mai bună a antropologiei biblice. El pledează pentru perspectiva biblică holistică asupra omului. Green subliniază că omul este o unitate și nu deține un suflet diferit din punct de vedere ontologic; prin urmare, el neagă pe bună dreptate că după moarte sufletul ar trăi „într-o stare intermediară” (Body, Soul, and Human Life: The Nature of Humanity in the Bible, Baker Academic, 2008, p. 177-180). Green își încheie studiul cu speranța învierii și declară răspicat: „Nimic din ființa umană creată nu este intrinsec nemuritor. Învierea și viața în trup de după moarte sunt opera lui Dumnezeu, un dar divin” (Ibidem, p. 175).

F. F. Bruce face o declarație asemănătoare: „În uzanța biblică, nemurirea Îi aparține inerent doar lui Dumnezeu sau ea aparține doar celor cărora le-o oferă Dumnezeu. Din nou, în ce îi privește pe oameni, în Biblie nemurirea este corelată cu trupul, nu cu sufletul. În cultura noastră occidentală, gândirea și limbajul despre nemurire au fost în principal determinate de doctrina lui Platon despre nemurirea sufletului. Dar orice încercare de a îmbina doctrina lui cu învățătura Bibliei poate duce doar la confuzie. Căci Platon nu a înțeles nemurirea așa cum o înțelegeau scriitorii biblici și ceea ce Platon considera drept suflet nu este ceea ce considerau scriitorii biblici. Pentru creștini, speranța nemuririi este legată de învierea lui Hristos” („Foreword”, în George Wisbrock, Death and the Soul, ZOE-Life Books, 1990, p. i).

### III. Aplicație

**1** Imaginează-ți că prietenul tău este descurajat, dezamăgit, deprimat.
Cum îl poți ajuta să redobândească speranța și încrederea în viață?

**2** Individualismul, egocentrismul, egoismul ucid relații autentice, care se
clădesc pe încredere și sacrificiu. Cum poți construi o viață socială relevantă
cu oamenii din jurul tău?

**3** Ellen G. White declară: „Dacă am gândi și am vorbi mai mult despre
Domnul Hristos și mai puțin despre noi înșine, am simți mai mult
prezența Sa. [...] Hristos, și El răstignit, să fie subiectul meditației, al
conversației și al celor mai alese sentimente ale noastre” (Calea către
Hristos, p. 102-104). Cum Îl putem împărtăși pe Hristos într-un mod
practic atunci când mâncăm cu oamenii sau socializăm?

**4** Cum poți dobândi gândirea sau atitudinea lui Hristos? De ce anume depinde
și cum se poate dezvolta?

**5** Dacă Dumnezeu ne vorbește prin intermediul centrilor nervoși din creier,
cum îi putem proteja și menține în cea mai bună formă?

