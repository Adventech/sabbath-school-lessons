---
title:  Material Pentru Instructori
date:   25/11/2022
---

### I. Privire generală

Acest studiu analizează pasajele biblice indicate de unii că ar susține nemurirea sufletului și/sau existența unui iad care arde veșnic. Pasajele sunt următoarele:

**(1) Luca 16:19-31** – o parabolă despre un om bogat și un om sărac, pe nume Lazăr. Deși unii susțin că această parabolă este o descriere literală a vieții de după moarte, un studiu mai aprofundat asupra contextului demonstrează că Isus a folosit mai degrabă parabola pentru (a) a arăta că statutul de bogat nu garantează intrarea în cer și (b) a-i îndemna pe oameni să asculte de Scripturi.

**(2) Luca 23:43** – Isus îi spune tâlharului de pe cruce: „Adevărat îți spun că astăzi vei fi cu Mine în rai.” La o comparare cu alte pasaje, în care Isus afirmă că nu Se suise încă la Dumnezeu în duminica învierii (Ioan 20:17) și că noi vom fi cu El după ce Se va întoarce să ne ia (Ioan 14:1-3), reiese clar că Isus nu promite că El și tâlharul aveau să se întâlnească în cer chiar în acea zi. Mai degrabă, tâlharul va merge în cer după înviere. Întreaga propoziție a lui Isus este fără echivoc: „Îți spun astăzi: vei fi cu Mine în rai” (EDCR, notă la Luca 23:43).

**(3) Filipeni 1:21-24 și 1 Tesaloniceni 4:13-18** – Pavel spune că el abia așteaptă să fie „cu Domnul”, dar nu precizează intervalul de timp dintre moartea și învierea sa.

**(4) 1 Petru 3:13-20** – Faptul că Isus le-a predicat „duhurilor din închisoare [...] în zilele lui Noe” nu înseamnă că El a transmis personal un mesaj antediluvienilor neascultători din iad, ci constituie, în schimb, o avertizare cu privire la închisoarea păcatului, rostită de Noe prin Duhul Sfânt.

**(5) Apocalipsa 6:9-11** – Sufletele martirilor care strigă după dreptate de sub altarul arderilor-de-tot nu sunt suflete în sens literal; acestea sunt un simbol al acelora care au fost omorâți datorită credincioșiei lor față de Dumnezeu.

### II. Comentariu

Să analizăm mai îndeaproape două dintre pasajele studiate în această săptămână: (1) bogatul și Lazăr (Luca 16:19-31) și (2) sufletele martirilor care strigă după răzbunare (Apocalipsa 6:9-11).

**Bogatul și Lazăr (Luca 16:19-31)**

Isus a povestit despre omul bogat și despre Lazăr pentru a demonstra cât de importante sunt alegerile pe care le facem cât suntem în viață. Isus nu a spus această ilustrație ca să ne ofere informații despre viața de după moarte. Persoana sau lucrul căruia îi suntem consacrați aici – fie că e vorba sau nu de Hristos – nu se mai poate schimba după moarte (Evrei 9:27).

Mai mult, parabola subliniază că, dacă cineva nu are grijă să se lase învățat de Scripturi, atunci, și dacă ar vedea pe un om sculându-se dintre morți, nu va fi convins să creadă. Cu alte cuvinte, dacă un om are acces la Scripturi și cu toate acestea nu își schimbă comportamentul, și în cazul în care ar veni cineva la el să-i spună despre un iad îngrozitor, tot nu ar conta pentru el. Isus exprimă clar că un om fie are o inimă deschisă față de Dumnezeu, fie o inimă împietrită și că doar atitudinea sau deschiderea inimii lui față de Dumnezeu va fi elementul care îl va duce la pocăință și la o viață schimbată (Ezechiel 36:26,27). Nu avem nicio scuză, pentru că toți avem nevoie de Scripturile care ne spun despre Dumnezeu (Luca 16:29-31).

Nimic din contextul acestei parabole nu sugerează că Isus aborda aici starea morților. În schimb, în pasajul anterior, Isus predică despre egoism, câștigul necinstit și buna administrare, cu precădere a banilor. Apoi, El trece la pilda despre bogat și Lazăr, subliniind că bogăția nu garantează o veșnicie fericită în cer. Cu alte cuvinte, viața veșnică se bazează pe acceptarea lucrării mântuitoare a lui Hristos în dreptul nostru.
Moise și prorocii au arătat spre Mesia.

Unii au protestat că această povestire nu ar trebui numită parabolă fiindcă începe cu: „Era un om bogat”, în loc să se specifice că este o pildă. Dar acest argument nu ține, pentru că mai sunt și alte parabole care încep în același fel, precum pilda precedentă, care începe cu aceeași expresie: „Un om bogat avea...” (Luca 16:1).

Și detaliile povestirii demonstrează cât de neîntemeiată este ideea de iad arzând. În primul rând, ar fi imposibil ca cineva ars de viu să simtă că se răcorește doar pentru că limba îi este atinsă de un deget înmuiat în apă. Pe deasupra, distanța mică dintre rai și iad ar face imposibilă fericirea cuiva în ceruri dacă ar putea, în orice moment, să aibă o conversație cu cineva drag chiar în apropierea lui, care ar arde o veșnicie. Promisiunea din cartea Apocalipsa că nu vor mai fi nici durere, nici tânguire, nici lacrimi în cer nu s-ar mai împlini niciodată (Apocalipsa 21:4).

Putem să fim recunoscători că această parabolă nu reprezintă realitatea. Noi slujim unui Dumnezeu care nu torturează pe nimeni pe vecie. Roy Gane enumeră trei probleme majore în legătură cu un iad care arde veșnic:

**(1)** „Oare Dumnezeu le va da fructe din pomul vieții celor nelegiuiți ca să-i țină vii în iad? Dacă da, acest lucru ar fi în contradicție cu învățătura biblică potrivit căreia doar mântuiții se bucură de dreptul la rodul acestui pom (Apocalipsa 22:14). Este de luat în considerare capitolul 3 din Geneza, unde Dumnezeu le-a interzis lui Adam și Evei, care tocmai păcătuiseră, accesul la pomul vieții tocmai pentru a-i împiedica să trăiască veșnic (Apocalipsa 22:22-24) și, drept urmare, ei au murit (Geneza 5:5 cu privire la moartea lui Adam).

**(2)** În Apocalipsa 20, «iazul de foc» care îi distruge pe cei nelegiuiți acoperă o suprafață mare a pământului din jurul Noului Ierusalim (Apocalipsa 20:8-10). Nu există niciun indiciu în Apocalipsa 21 și 22 că «iazul» topit rămâne un element definitiv al noului pământ.

**(3)** Aceia care sunt aruncați în «iazul de foc» suferă «moartea a doua», care este ultima moarte (Apocalipsa 20:14,15; 21:8). Prin urmare, ei mor; nu continuă să trăiască veșnic într-o suferință infernală” (Roy Gane, „Atonement Forever in God’s New Heaven and New Earth”, în Salvation: Contours of Adventist Soteriology, p. 255, 256).

**Sufletele martirilor (Apocalipsa 6:9-11)**

Dat fiind că se face referire la înjunghiere și la sânge, altarul menționat aici este altarul pentru arderea-de-tot mai degrabă decât altarul tămâierii. Deoarece sângele animalelor era vărsat la picioarele altarului, la fel sângele sfinților a fost oferit simbolic lui Dumnezeu ca o jertfă. Sfinții de sub altar au murit datorită mărturiei lor credincioase față de Evanghelie. Deși a fost o tragedie, moartea lor reprezintă și un triumf fiindcă ei au murit în Hristos (Apocalipsa 14:13).

„Sufletele” strigă după răzbunare în sensul de a li se face dreptate legală. „Lui Dumnezeu I se cere să conducă un proces legal care să se încheie cu un verdict ce le va face dreptate sfinților martirizați” (Joel N. Musvosvi, Vengeance in the Apocalypse, Andrews University Seminary Doctoral Dissertation Series 17, 1993, p. 232). Sfinții au fost persecutați pe nedrept și au murit fiindcă I-au fost credincioși lui Dumnezeu și s-au consacrat cu înflăcărare predicării Evangheliei. Dreptatea după care ei strigă le aparține, dar, mai important, strigă și ca să se vadă caracterul lui Dumnezeu ca adevărat, sfânt și drept.

Există câteva motive pentru care acești sfinți nu ar trebui considerați „suflete” în sens literal care strigă la Dumnezeu, ci mai degrabă o reprezentare simbolică a sângelui sfinților care strigă după dreptate.

În primul rând, este semnificativ faptul că altarul pentru ardereade- tot se afla în curtea templului, deoarece, după cum punctează Ranko Stefanovic, aceasta înseamnă „că scena prezentată aici nu are loc în templul din cer, ci pe pământ” (Revelation of Jesus Christ: Commentary on the Book of Revelation, Andrews University Press, 2009, p. 244). Astfel, curtea exterioară simbolizează pământul. Prin urmare, „sufletele celor ce fuseseră înjunghiați” strigă de pe pământ și nu pot fi deci duhuri care sunt „vii” în ceruri.

În al doilea rând, după ce sfinților le sunt date haine albe, care reprezintă neprihănirea lui Hristos, martirilor li se spune să „se mai odihnească puțină vreme”, „până se va împlini numărul tovarășilor lor de slujbă”, al fraților și surorilor lor care aveau să fie omorâți cum au fost și ei (Apocalipsa 6:11). Deci li se spune, la propriu, să se mai odihnească puțină vreme. Termenul pentru „odihnă” este anapauo și este tradus cu „odihnă, reconfortare, a opri sau chiar a muri”. Mai este folosit și în Apocalipsa 14:13 – „«Ferice de acum încolo de morții care mor în Domnul!» «Da», zice Duhul, «ei se vor odihni [anapau] de ostenelile lor, căci faptele lor îi urmează.»” Această categorie de oameni apare din nou atunci când sunt readuși la viață la a doua venire: „Și am văzut sufletelor celor ce li se tăiase capul din pricina mărturiei lui Isus [...]. Ei au înviat și au împărățit cu Hristos o mie de ani” (Apocalipsa 20:4). Este clar că la momentul acesta ei revin la „viață”. Ei nu erau deja duhuri/ spirite vii, altminteri această afirmație ar fi nenecesară. Așadar, descrierea „odihnei” lor pentru puțină vreme, atunci când este combinată cu ideea de „somn”, folosită în Biblie pentru ideea de moarte, îl ajută pe cititor să înțeleagă că sfinții decapitați mai trebuiau să stea în mormintele lor încă puțină vreme, adică până la a doua venire a lui Hristos.

### III. Aplicație

**1** Deoarece ideea principală din pilda despre bogatul nemilostiv și Lazăr este aceea de a rămâne la învățăturile Scripturii și de a le lăsa să ne schimbe viața, tu ce crezi că ai nevoie să-L lași pe Dumnezeu să-ți spună? Ceva legat de acumularea de bunuri materiale, bogății și trăirea unei vieți în lux, ca omul bogat? Sau despre cu totul alte lucruri? Poate despre egoismul ascuns în alte forme? Poftești după ce au alții în loc să fii mulțumit cu propriile lucruri? Ai convingerea că propriile opinii și metode sunt cele mai bune? În ce domeniu al vieții ai nevoie de puterea lui Dumnezeu care să te schimbe? Ia-ți timp pentru a preda totul lui Dumnezeu în rugăciune.

**2** Moartea de martir nu este ceva ce ne dorim. Dar Isus a zis: „Cine își va păstra viața o va pierde și cine își va pierde viața pentru Mine o va câștiga” (Matei 10:39). Putem ajunge atât de preocupați să nu ne pierdem viața, încât să uităm de misiunea noastră de a le spune altora despre Isus. Cum putem pune această misiune pe primul loc?

**3** Ce putem învăța despre diferența dintre a striga după răzbunare umană și a striga ca Dumnezeu să facă dreptate divină? Cum să facem să lăsăm mai mult lucrurile în mâna lui Dumnezeu și să avem încredere că El Se va îngriji de aspectele ce țin de viața noastră?
