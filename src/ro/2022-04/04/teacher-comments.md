---
title:  Material Pentru Instructori
date:   21/10/2022
---

### I. Privire generală

Moartea este ceva deprimant, rece și nenatural. Jefuiește viața de certitudine și sens și frânge subit relațiile. Moartea nu are nicio logică. Ca oameni, noi nu am fost niciodată meniți să murim. Doar din cauza păcatului murim.

Totuși, în Grădina Edenului, în mijlocul întunericului și al disperării, Dumnezeu a făcut loc speranței. Speranța strălucește acolo unde nu sunt motive de a merge înainte, așa cum luna și stelele aduc lumină în întuneric. Această speranță a început cu Dumnezeu care i-a căutat pe Adam și pe Eva (Geneza 3:9) și cu înștiințarea că El avea să trimită Sămânța promisă ca să-l învingă pe Satana (Geneza 3:15). Speranța este un dar de la Dumnezeu Însuși pentru noi. Eva a crezut că întâiul ei născut avea să fie Mântuitorul (Geneza 4:1), dar moartea avea să fie învinsă doar de Mesia, Isus Hristos.

Comunitatea de credință a Vechiului Testament (Faptele 7:38) a trăit în virtutea acestei nădejdi, așteptând venirea lui Mesia și întemeierea Împărăției Sale. Speranța învierii este una puternică încă din timpurile Vechiului Testament. Începe cu Iov și culminează cu Daniel, iar între ei numeroși autori mărturisesc despre ea.

### II. Comentariu

Să analizăm pe scurt principalele texte din Vechiul Testament referitoare la speranța învierii:

**Iov 19:25-27**

Se poate spune că nu există un text mai grăitor și mai remarcabil cu privire la certitudinea personală cu privire la înviere decât rostirea patriarhului Iov. Cartea aceasta este o mărturisire de credință extraordinară și elocvent exprimată. Versetele ei conțin una dintre cele mai frumoase expresii de speranță în învierea trupului. Aici găsim o declarație pe care o vedem gravată pe mormintele multor creștini: afirmația fermă a lui Iov că, după ce va muri, Îl va vedea cu ochii lui pe Dumnezeu este cea mai veche din Biblie și dă tonul acestei extraordinare speranțe cu privire la ce va face Dumnezeu la sfârșitul istoriei pământului. Iov afirmă: „Dar știu că Răscumpărătorul meu este viu” (Iov 19:25). El Îl cunoaște pe Dumnezeul lui, care este viu, și Îl numește „Răscumpărător” (ebr., goel, „rudă răscumpărătoare, apărător, răzbunător, protector”), așa cum a fost Boaz pentru Rut (Rut 4:14). Iov continuă să aibă încredere că Răscumpărătorul lui „Se va ridica la urmă pe pământ” (Iov 19:25) ca să-l învie la o nouă viață.

Din nefericire, oamenii cunosc și citează doar versetul 25, dar cum se continuă este la fel de important: „Chiar dacă mi se va nimici pielea și chiar dacă nu voi mai avea carne, voi vedea totuși pe Dumnezeu. Îl voi vedea și-mi va fi binevoitor; ochii mei Îl vor vedea, și nu ai altuia. Sufletul meu tânjește de dorul acesta înăuntrul meu” (Iov 19:26,27). Să observăm nota personală a solemnei declarații a lui Iov: mi, meu, mei. El crede cu tărie că el însuși, în carne și oase și cu propriii ochi, Îl va vedea pe Dumnezeu chiar dacă va muri și chiar dacă nu va mai avea carne pe el. Această încredințare personală cu privire la o zi a învierii viitoare nu putea fi exprimată într-un mod mai frumos și mai emfatic.

**Psalmii 16:9,10**

„De aceea inima mi se bucură, sufletul mi se veselește și trupul mi se odihnește în liniște. Căci nu vei lăsa sufletul meu în Locuința morților [șeol, «mormânt, moarte»], nu vei îngădui ca preaiubitul Tău să vadă putrezirea.” Aici, termenul ebraic șeol ar trebui tradus cu „mormânt”, așa cum este tradus în alte pasaje. Acest termen se găsește de 66 de ori în Biblia ebraică și, în majoritatea cazurilor, sensul lui este sinonim cu mormânt. Atât cei nelegiuiți, cât și cei drepți se coboară în șeol (Geneza 37:35; 42:38; 44:29,31; Numeri 16:30,33; 1 Imparati 2:6,9; Iov 21:13; Psalmii 49:17; Psalmii 89:48; Eclesiastul 9:10; Isaia 14:9,11,15; 38:10; Ezechiel 31:15-17). Pe lângă aceasta, Domnul îi răscumpără pe cei credincioși din șeol (Osea 13:14); nimeni nu se poate ascunde de Dumnezeu în șeol (Psalmii 139:8; Amos 9:2) și nu este nicio lucrare sau activitate în șeol (Eclesiastul 9:10). Nicăieri în Biblie șeol nu este descris ca o lume subterană tenebroasă în care morții trăiesc sau în care sufletele sau duhurile umane își continuă existența. Termenul șeol este o denumire pentru „mormânt”, locul celor morți. (De exemplu, în traducerea NIV a Bibliei în limba engleză, în majoritatea cazurilor, cuvântul șeol este tradus cu grave/„mormânt” [de 57 de ori], dar și cu death/„moarte” [de 5 ori], realm of death/„Locuința morții(lor)” [o dată], deepest depths/„adâncul adâncurilor” [o dată], gates of death/„porțile morții” [o dată] și depth/„adâncul” [o dată].) David se bucură că după moarte se va odihni în pace și nu va fi uitat de Domnul, ci va fi înviat la o nouă viață, fără să aibă parte de distrugerea definitivă (șakhat înseamnă „distrugere, descompunere, putrefacție, abis”). Acest text transcende experiența lui David și are o profundă semnificație mesianică. „Preaiubitul tău” (ebr., khasid, „devotat, Cel Credincios, Cel Sfânt”), adică Mesia, Isus Hristos, nu va putrezi în mormântul Lui, trupul Lui nu se va descompune, fiindcă El va fi înviat după ce Se va odihni trei zile (conform numărătorii incluzive a zilelor) în mormânt (șeol). Noul Testament citează acest text ca o vestire profetică a învierii lui Hristos (Faptele 2:25-28; 13:35).

**Psalmii 49:9-15**

Psalmistul prezintă un contrast între soarta generală a oamenilor și răsplata celor drepți. Pe de o parte, oamenii vor muri și vor merge fiecare în mormântul lui (șeol), fiindcă ei „nu vor trăi pe vecie, nu pot să nu vadă mormântul [sau «putrezirea», șakhat]” (Psalmii 49:9; compară cu Psalmii 16:10; 17:15). Pe de altă parte, cei care Îl iubesc și Îl ascultă pe Domnul vor avea o soartă diferită. Poetul declară: „Dar mie Dumnezeu îmi va scăpa [padah, «a izbăvi, a răscumpăra»] sufletul din Locuința morților [șeol, «mormânt»], căci mă va lua sub ocrotirea Lui [laqakh, «a primi, a lua»]” (Psalmii 49:15). În traducerea BTF a Bibliei în limba română, textul ebraic este redat și mai explicit: „Dar Dumnezeu va răscumpăra sufletul meu din puterea mormântului.”

**Psalmii 71:20**

„Ne-ai făcut să trecem prin multe necazuri și nenorociri, dar ne vei da iarăși viața, ne vei scoate iarăși din adâncurile pământului.” Acest psalm este o rugăciune după ajutorul lui Dumnezeu la bătrânețe. Domnul a fost cu psalmistul de la naștere și a făcut lucruri mari pentru el; așadar, el Îi cere lui Dumnezeu să-l ocrotească de dușmani. Dumnezeu nu doar că restaurează puterea fizică și sănătatea, dar are și puterea de a învia. Psalmistul crede, și speră, că Dumnezeu îl va scoate (ebr., ′alah, „a înălța, a urca”) din „adâncurile (ebr., tehom, care literal înseamnă «abis, hău») pământului”, care ar putea fi o descriere figurată a mormântului. Prin urmare, această imagine poetică face aluzie la o înviere fizică. Traducerea BTF transmite această speranță: „Îmi vei da viață din nou și mă vei scoate din nou din adâncurile pământului.”

**Psalmii 73:24**

Asaf, în căutarea lui existențială de înțelegere a dilemelor vieții, cum ar fi prosperarea celor nelegiuiți și suferința celor neprihăniți, concluzi onează că Dumnezeu este cel care îl susține și îl călăuzește. Dumnezeu îi asigură viitorul și îl va învia pentru viața veșnică: „Tu mă ții de mâna dreaptă, mă călăuzești cu sfatul tău și apoi mă vei lua în slavă” (Psalmii 73:23,24, NTR). Dumnezeu dă sens vieții actuale, dar, mai mult, ne garantează viitorul chiar și după moarte. Verbul pentru „a fi luat, scos” este laqakh și este folosit în relatarea despre Enoh, când Dumnezeu l-a luat la cer (laqakh; Geneza 5:24), precum și în narațiunea despre Ilie, care a fost și el luat/„răpit” la cer (laqakh; 2 Imparati 2:3,9). Mai este folosit un alt verb, și anume ′alah, „a urca, a ridica, a înălța”, așa cum citim în 2 Imparati 2:1,11).

**Isaia 26:19**

Profetul Isaia, în așa-numita „mica Apocalipsă”, prezintă speranța învierii și o vestește cu încredere: „Să învieze dar morții Tăi! Să se scoale trupurile mele moarte! Treziți-vă și săriți de bucurie, cei ce locuiți în țărână! Căci roua Ta este o rouă dătătoare de viață, și pământul va scoate iarăși afară pe cei morți” (Isaia 26:19). O speranță glorioasă și un viitor strălucit sunt astfel zugrăvite pentru aceia care rămân lângă Domnul. Acest verset este unul foarte clar cu privire la învierea fizică. Profetul Daniel, așa cum vom vedea imediat, își întemeiază afirmația despre înviere pe declarația lui Isaia.

**Daniel 12:2,12**

Daniel arată spre ziua învierii: „Mulți din cei ce dorm în țărâna pământului se vor scula: unii pentru viața veșnică și alții pentru ocară și rușine veșnică” (Daniel 12:2). Revelația lui Dumnezeu din Vechiul Testament culminează cu această declarație. Moartea este comparată cu un somn, și aceia care sunt morți vor fi înviați: cei care I-au slujit Domnului vor primi viața veșnică, dar cei nelegiuiți vor fi condamnați la moarte veșnică. Dumnezeu îl asigură pe Daniel că va fi înviat la o nouă viață chiar la sfârșit: „Iar tu du-te până va veni sfârșitul; tu te vei odihni și te vei scula iarăși odată în partea ta de moștenire, la sfârșitul zilelor” (Daniel 12:13). Moartea se aseamănă cu odihna după munca făcută cu devotament. Dar după aceea va veni dulcea moștenire: viața veșnică cu Domnul.

**Iona 2:2**

Aluzia la înviere din istoria lui Iona este corelată cu șederea lui în burta peștelui timp de trei zile. Iona definește această experiență ca și statul în șeol, adică în mormânt/„Locuința morților” (Iona 2:2). După trei zile și trei nopți, el a fost readus la o nouă viață când a fost vărsat din acest șeol. În rugăciunea lui, el spune: „M-am coborât până la temeliile munților, zăvoarele pământului mă încuiau pe vecie, dar Tu m-ai scos viu din groapă, Doamne, Dumnezeul meu!” (Iona 2:6). Isus Și-a comparat șederea în mormânt și învierea cu experiența lui Iona (Matei 12:40).

**Osea 6:2**

Profetul Osea vorbește despre trezirea spirituală a lui Israel și întoarcerea lui la Domnul în termeni legați de ridicarea din moarte la o nouă viață. El folosește imagini asociate cu învierea pentru a explica această nouă viață a poporului lui Dumnezeu.

### III. Aplicație

**1** Cum le poți oferi speranță celor îndoliați din cauza morții unei persoane apropiate foarte dragi?

**2** În ce fel perspectiva biblică asupra învierii îți poate transforma atitudinea față de moarte și deznădejde?

**3** Cum poate speranța în a doua venire a lui Isus să amplifice calitatea relațiilor tale cu partenerul de viață, cu vecinii sau colegii de serviciu?