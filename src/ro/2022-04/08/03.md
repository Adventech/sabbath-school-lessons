---
title:  „Mă voi întoarce”
date:   14/11/2022
---

`2 Citește Ioan 14:1-3. Au trecut aproape două mii de ani de când Isus a promis că Se întoarce. Cum îi putem ajuta pe alții să vadă că, în ciuda timpului îndelungat scurs, această promisiune este relevantă și pentru generația noastră?`

De patru ori a afirmat Isus în cartea Apocalipsa: „Eu vin curând!” (Apocalipsa 3:11; 22:7,12,20). Această așteptare a venirii Sale curând a impulsionat misiunea bisericii apostolice și a umplut de speranță viața a nenumărați creștini de-a lungul secolelor. Dar generație după generație au murit, și evenimentul promis nu a avut încă loc. Așa că mulți se întreabă: Cât să mai predicăm că „Isus vine curând”? Au creat aceste cuvinte o așteptare nerealistă? (Vezi 2 Petru 3:4.)

Mulți creștini s-au plâns de „întârzierea” prelungită (vezi Matei 25:5). Dar de unde știm noi că este într-adevăr o mare întârziere? Care ar fi fost timpul exact ca Hristos să Se întoarcă? Ar fi fost acum 50, 150 sau 500 de ani? Ceea ce contează cu adevărat este promisiunea biblică, și anume că „Domnul nu întârzie în împlinirea făgăduinței Lui, cum cred unii, ci are o îndelungă răbdare pentru voi și dorește ca niciunul să nu piară, ci toți să vină la pocăință” (2 Petru 3:9).

În ciuda secolelor care au trecut de când Isus S-a înălțat la cer, promisiunea venirii Sale rămâne relevantă, chiar și astăzi. De ce? Pentru că nu avem altceva decât scurta noastră viață (Psalmii 90:10), urmată de o odihnă inconștientă în mormânt (Eclesiastul 9:5,10) și apoi de învierea finală, fără nicio posibilitate ulterioară de a ne schimba soarta (Evrei 9:27). În ce-i privește pe cei morți (după cum s-a afirmat în studiul 3), cea de-a doua venire a lui Isus va avea loc la o clipă distanță de momentul în care au murit, fiindcă toți cei morți dorm și nu mai știu nimic. Pentru tine, personal (la fel ca pentru toți copiii lui Dumnezeu din fiecare epocă), întoarcerea lui Isus nu este decât la o clipă distanță după ce vei muri. Înseamnă că este foarte curând, nu-i așa?

Fiecare zi care trece ne aduce mai aproape de glorioasa arătare a Domnului Isus Hristos pe norii cerului. Deși nu știm când va veni, putem fi siguri că va veni, și aceasta este ceea ce contează cu adevărat.

`Un pastor a afirmat într-o predică faptul că pentru el nu conta când avea să revină Isus. Tot ce conta pentru el era că Isus Se întoarce. Cum ți se pare raționamentul acesta și cum te-ar putea ajuta în cazul în care ai fi descurajat că Isus nu S-a întors încă?`