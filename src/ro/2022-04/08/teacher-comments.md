---
title:  Material Pentru Instructori
date:   18/11/2022
---

### I. Privire generală

Nici pasajele din Noul Testament care vorbesc despre înviere, fie scrise de Pavel, fie de alți autori sau rostite de Isus Însuși, nu spun nimic despre suflete sau duhuri nemuritoare care ar fi deja în cer. Speranța din Noul Testament stă în înviere și în a doua venire a lui Hristos. Pasajele menționate în acest studiu în legătură cu starea morților sunt următoarele:

**• Evrei 11:39,40** – Eroii credinței nu își primesc răsplata cerească până când nu o primim și noi pe a noastră.

**• 1 Ioan 5:11,12** – Doar cei ce acceptă să trăiască în Hristos primesc
viața veșnică. Prin urmare, implicațiile sunt clare: nu suntem înzestrați cu „suflete” nemuritoare, deoarece doar cei care Îl aleg pe Isus vor primi viața veșnică.

**• 1 Corinteni 15:12-19** – Speranța noastră în ce privește viața veșnică și învierea derivă din învierea lui Isus. Dacă nu vom învia atunci înseamnă că Isus nu a înviat. Dacă acest lucru ar fi adevărat, atunci toți am muri și am rămâne așa pentru totdeauna.

**• Ioan 14:1-3** – Isus a promis că ne va pregăti un loc și că va veni să ne ia. Această promisiune ar fi de prisos dacă noi am fi deja în cer.

**• Ioan 6:35-54** – Isus spune de patru ori că îi va învia pe oameni în ziua de apoi. Dacă vor fi înviați, atunci oamenii trebuie să fi murit mai întâi, ceea ce exclude posibilitatea ca ei să trăiască pe undeva ca suflete/duhuri.

**• 1 Tesaloniceni 4:13-18** – Dumnezeu îi va învia pe credincioșii care au murit și lor li se vor alătura cei vii la acel moment. Învierea finală nu ar avea sens dacă sufletele ar fi deja în cer.

**• 1 Corinteni 15:51-55** – „Taina” este transformarea celor neprihăniți care sunt vii la a doua venire. Învierea morților și transformarea drepților vii au loc în același timp.

### II. Comentariu

Să analizăm mai îndeaproape capitolul 15 din 1 Corinteni, deoarece două dintre pasajele studiate în această săptămână sunt din acest capitol, plin de detalii despre învierea lui Isus, învierea noastră și modul în care vom fi schimbați și vom primi trupuri nemuritoare la a doua Sa venire (1 Corinteni 15:35-44). În orice caz, vom dobândi nemurirea doar datorită puterii susținătoare a lui Dumnezeu. „Absența morții nu înseamnă că viața omului va fi independentă de Dumnezeu, singurul care are nemurirea neîmprumutată, inerentă (1 Timotei 6:16). Ființele umane glorificate vor continua să depindă de Creatorul lor pentru rămânerea lor în viață” (Roy E. Gane, „Atonement Forever in God’s New Heaven and New Earth”, în Salvation: Contours of Adventist Soteriology, Andrews University Press, 2018, p. 254).

Râul vieții și pomul vieții, menționate în Apocalipsa 22, demonstrează că oamenii vor fi întotdeauna dependenți de unica Sursă a vieții, de Dumnezeu. Tot El va fi și lumina lor (Apocalipsa 22:5), deși aceasta nu înseamnă să soarele și luna nu vor mai fi. Faptul că oamenii vor mânca din pom și vor bea apă din râu este o dovadă că vor fi înviați cu o formă trupească, fizică, și nu vor fi niște duhuri fără corp. Oamenii vor fi înviați „ca să trăiască pentru totdeauna în trup, nu cu trupul (gr., soma) actual firesc/nespiritual (gr., psuchikos), care se degradează și moare, ci cu trupul (soma) care este nemuritor fiindcă este spiritual (pneumatikos; 1 Corinteni 15:44; vezi contextul în v. 42-43, 45-54). Trupul este schimbat (v. 52), dar persoana nu devine un duh fără corp” (Ibidem).

**1 Corinteni 15**

În 1 Corinteni 15, Pavel abordează convingerea falsă că nu există o înviere viitoare a trupului. Această erezie derivă din credința elenistică gnostică într-un suflet nemuritor, pe care unii sau mai mulți credincioși corinteni ar fi îmbrățișat-o. Pavel argumentează că o negare a învierii în trup a credincioșilor este o negare a învierii în trup a lui Isus. Dacă oamenii nu vor fi înviați în trup, atunci evident nici Isus nu a înviat (1 Corinteni 15:12-19). Și, dacă așa ar sta lucrurile, atunci ar trebui să fim cei mai de compătimit dintre toți oamenii, fiindcă noi credem o minciună și drept urmare niciunul dintre noi nu va fi iertat de păcatele lui. Deci aceia dintre noi care sunt în viață și aceia care au murit nu au nicio speranță de viață veșnică.

În schimb, despre Isus se spune că este „cel dintâi rod” al celor care au adormit (murit). „Și după cum toți mor în Adam, tot așa, toți vor învia în Hristos, dar fiecare la rândul cetei lui. Hristos este cel dintâi rod, apoi, la venirea Lui, cei ce sunt ai lui Hristos” (1 Corinteni 15:22,23). Metafora derivă din agricultură, de la primul cules. După cum primele roade care se coc arată că va urma curând întreaga recoltă, și Hristos a fost primul, urmat de recoltă, care va consta din toți aceia care „sunt ai lui Hristos”.

Termenul grecesc pentru „cel dintâi rod” este aparche și înseamnă, în primul și în primul rând, „primele roade/roade timpurii”, apoi „un dar proporțional” din câștiguri (ofrandă sau dar de mulțumire), după care, în al treilea rând, ar putea însemna „un dar”. Israeliții aduceau la templu „primele roade”, primul snop din seceriș, iar preotul îl legăna înaintea Domnului. Toate aceste acte aveau loc pe data de 16 a lunii nisan și constituiau un fel de memento al garanției unui seceriș deplin.

Un aspect fascinant este că Isus a înviat pe 16 nisan. Deci El a servit drept garanție, primul snop, rodul timpuriu, din recolta bogată a tuturor credincioșilor care vor învia și ei într-o zi. Dar este important de observat că secerișul are loc doar atunci când „El vine” iarăși. Așadar, nu există nicio recoltă care să fie deja în mod fizic în cer, cu excepția celor despre care ni se spune că au fost înviați sau luați direct la cer, precum Enoh, Ilie și Moise și cei care au ieșit din morminte la învierea lui Isus (Matei 27:52). „Viața nouă” a lui Isus (Romani 6:4) arată spre noua viață și înviere a tuturor credincioșilor.

Deși a spus că „toți vor învia”, Pavel nu sugerează sub nicio formă că toți vor primi viața veșnică. Pavel nu credea în mântuirea universală (Romani 2:5-12; Efeseni 5:6; 2 Tesaloniceni 1:6-10) și explică faptul că oamenii care vor învia la a doua venire sunt cei „în Hristos”. Pavel folosește expresia „în Hristos” în epistolele sale pentru a se referi la o relație și o unitate strânsă între credincios și Hristos. Pavel evidențiază că învierea lui Isus a realizat mai mult decât revenirea Lui Însuși la viață. Învierea lui Isus pune viața veșnică la dispoziția tuturor care au avut credință în El.

„În urmă, va veni sfârșitul” (1 Corinteni 15:24). Sfârșitul este caracterizat de o distrugere „a oricărei domnii, oricărei stăpâniri și oricărei puteri” (v. 24), cu referire la domeniile și puterile lui Satana. Pavel folosește termenii „stăpânire” și „putere” cu referire la stăpânirea umană și puterile demonice (Romani 13:1-3; Efeseni 1:21; 6:12). La a doua venire, judecata divină se va pronunța în dreptul lui Satana, inclusiv al celor care aleg să urmeze calea răului și a distrugerii. Pavel adaugă: „Vrăjmașul cel din urmă care va fi nimicit va fi moartea” (1 Corinteni 15:26). Această acțiune de exterminare nu va avea loc decât după mia de ani (Apocalipsa 20:1-10), când cei nelegiuiți vor fi readuși la viață și li se va dovedi că Dumnezeu este drept în ce privește nimicirea răului. Apoi, ei vor pieri în focul veșnic. Acest foc este veșnic întrucât urmările vor dura veșnic. Din această moarte nu există nicio cale de întoarcere.

După ce explică faptul că, de fapt, trupul este cel care va fi înviat la înviere și folosește metafora seminței semănate, care va deveni o plantă vie chiar dacă este îngropată în pământ, Pavel merge mai departe afirmând că trupul înviat va fi unul nou (1 Corinteni 15:35-41). Sămânța nu arată ca planta care va deveni, totuși ea se transformă într-o plantă. În același fel și noi vom primi trupuri noi.

În acest punct, Pavel evidențiază patru diferențe ce pot fi anticipate cu ocazia învierii morților drepți. Mai întâi, corpul pământesc este degradabil – supus bolii și morții –, dar va fi făcut nedegradabil, nepieritor. În al doilea rând, de la rușine vom trece la un corp glorificat – rușine, fiindcă suntem păcătoși, dar corpul înviat nu va avea limitările păcatului, va fi perfect. În al treilea rând, corpul nostru este slab, fiindcă păcatul afectează totul, inclusiv capacitatea noastră de a rezista păcatului; în schimb, corpul nostru va fi înviat având putere în el. În final, corpul natural pământesc va fi transformat într-un corp spiritual.

În versetele care urmează, Pavel explică diferența dintre un corp natural/ firesc și unul spiritual/duhovnicesc. În primul rând, nu trebuie să deducem că apostolul vrea să spună că doar trupul firesc/natural este un trup real, și nu și cel duhovnicesc/spiritual, doar pentru că trupul duhovnicesc va fi eliberat de blestemul păcatului. Noi moștenim trupul firesc de la Adam de după cădere (cu limitări precum boală, foame, durere, epuizare și moarte), pe când trupul duhovnicesc îl dobândim prin Isus. „«Omul dintâi Adam a fost făcut un suflet viu.» Al doilea Adam a fost făcut un duh dătător de viață” (1 Corinteni 15:45). Lui Adam i s-a dat viață, dar Hristos dă viață. Isus nu a primit doar viață în mod pasiv, ci oferă viață veșnică oricui crede în El. Corpul care le va fi dat credincioșilor este unul spiritual, duhovnicesc, un trup ceresc, ceea ce înseamnă că este înzestrat cu natura spirituală a lui Hristos, și nu cu natura umană păcătoasă.

După această explicație, Pavel îi conduce pe cititori printr-o exegeză a „tainei” – învățătura că „toți vom fi schimbați” (1 Corinteni 15:51). La a doua venire, cei care vor fi transformați și duși printre nori cu Isus vor face parte din două categorii de oameni de pe pământ: cei care au murit și cei care vor fi încă în viață. „Schimbarea” va presupune o înviere în trup a celor morți în Hristos și o transformare a corpului celor drepți care vor fi în viață. Oamenii din ambele categorii vor fi transformați din ființe muritoare în ființe nemuritoare „într-o clipă, într-o clipeală din ochi, la cea din urmă trâmbiță” (1 Corinteni 15:52).

Moartea își va pierde înțepătura și biruința (1 Corinteni 15:55). Păcatul cauzează moartea. Este o otravă mortală. Dar, datorită morții lui Isus pe cruce și a învierii Sale, El a câștigat victoria asupra păcatului și a morții. Avem promisiunea certă a unei vieți veșnice, a unor trupuri cerești transformate și a unui sfârșit pentru păcat și moarte, toate acestea datorită faptului că a înviat Isus.

### III. Aplicație

**1** Ce speranță găsești în mod special în dreptul tău în 1 Corinteni 15? Ce versete îți vorbesc personal și de ce?

**2** Isus a fost rodul timpuriu al secerișului care ne garantează realitatea că va urma un seceriș al credincioșilor care vor fi înviați. La a doua venire, credincioșii vor fi înviați și luați la cer. Ce anume abia aștepți la a doua venire a lui Isus? Să-L vezi pe El? Să-i vezi pe cei dragi? Să afli ce s-a petrecut în spatele cortinei? Alte lucruri? Împărtășește-ți speranțele și dorurile în cadrul grupei.

**3** La a doua venire, noi vom fi schimbați. Corpul nostru degradabil și muritor va fi transformat într-un corp nedegradabil și nemuritor. Are vreo importanță pentru viitor dezvoltarea caracterului nostru acum? Explică. Cum te ajută să iei decizi mai bune în viață chiar acum faptul că știi că într-o zi vom fi înviați?
