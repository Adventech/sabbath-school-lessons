---
title:  Material Pentru Instructori
date:   07/10/2022
---

### I. Privire generală

Dumnezeu a creat o lume perfectă, fără păcat, rău, violență, nesiguranță, boală și moarte. El este Dumnezeul vieții, Sursa vieții, Dătătorul vieții. Există o diferență uriașă între lumea din Geneza 1 și 2 – în care totul are sens, este frumos și armonios, redat în culori vii, vesele și luminoase, cu melodii înălțătoare – și lumea din restul cărții Geneza, în care tot ce e bun este dintr-odată lovit de furtuna păcatului și, drept urmare, stricat, cu relații distruse. Culorile devin întunecate, iar muzica, discordantă. Excelentul potențial de creștere și explorare este prejudiciat.

Dar, în mila Sa, Dumnezeu vine în căutarea omului și, în ciuda păcatului, aduce speranță și o soluție la problema păcatului și a morții. Niciun sistem filozofic sau religios nu poate veni cu o soluție pentru moarte, pentru trecerea în neființă, și nici nu poate restaura viața fără de moarte, în lumea noastră. Doar Dumnezeu poate face acest lucru – Viul Dumnezeu prin acțiunile Sale pline de har. Așadar nimic și nimeni nu se poate compara cu Creatorul și Răscumpărătorul nostru. El este, peste întreaga Sa creație, unic și suveran.

Răzvrătirea și neascultarea au început în cer, dar au fost transferate pe pământ când Adam și Eva au păcătuit, iar marea luptă dintre bine și rău a început pe pământ. Dumnezeu nu a lăsat omenirea în păcat, ci a dus un război cu puterile întunericului și comandantul lor, Satana. Dumnezeu a pus dușmănie între rău și om pentru ca oamenii să nu fie vrăjiți și prinși în capcana răului, ci să poată spune „nu” în timp ce apelează la Dumnezeu pentru înțelepciune și putere. Dumnezeul Creator a oferit o soluție la problema păcatului prin trimiterea Seminței promise (Geneza 3:15), a lui Isus Hristos, ca Salvator al omenirii (Ioan 3:16; 5:24; Faptele 4:12). Păcatul a adus nu doar complicații, ci și moartea în cele din urmă. Dar Isus a biruit moartea prin viața Lui desăvârșită de slujire plină de iubire, de sacrificiu lipsit de egoism și de supunere de bunăvoie (Romani 6:23).

**Satana, autorul distrugerii și al morții**

Nu Dumnezeu, ci șarpele a fost cel care a introdus neîncrederea față de Dumnezeu în inima oamenilor și a făcut ca moartea să fie o parte a destinului nostru. Prin neascultarea lui Adam, „moartea a trecut asupra tuturor oamenilor” (Romani 5:12). Astfel, moartea este o componentă a existenței noastre în această lume păcătoasă. Solomon spune: „Cei vii, în adevăr, măcar știu că vor muri, dar cei morți nu știu nimic” (Eclesiastul 9:5). Moartea este un intrus și dușmanul nostru (1 Corinteni 15:26). A fost o vreme când moartea nu a existat și nici nu a fost prezentă în lume. Pentru a exprima acest lucru, Geneza 2:5,6 conține formularea scurtă, dar extrem de semnificativă „nu era încă”. A fost o vreme când „nu era încă” niciun spin, nicio acțiune dureroasă, nicio muncă agricolă istovitoare, niciun pic de ploaie. Aceste versete fac tranziția la Geneza 3, în care lucrurile s-au schimbat dramatic. Moartea a venit ca urmare a îndepărtării de Dumnezeu și a trăirii unei vieți autonome, independente de El: „Căci țărână ești și în țărână te vei întoarce” (Geneza 3:19).

Dumnezeu a avertizat în mod deosebit prima pereche în privința respingerii cuvântului Său. Urmarea neascultării avea să culmineze cu devastarea și tragedia, adică moartea: „Dar din Pomul Cunoașterii Binelui și a Răului să nu mănânci, căci, în ziua în care vei mânca din el, sigur vei muri” (Geneza 2:17, NTR). Satana L-a contrazis pe Dumnezeu, afirmând: „Sigur nu veți muri” (Geneza 3:4, NTR). De remarcat că șarpele știa exact ce îi spusese Dumnezeu lui Adam în Grădina Edenului și neagă cu aceleași cuvinte, inclusiv cu adverbul „sigur”: „Sigur nu veți muri.”

Cititorul este pus în gardă că primii noștri părinți au avut de-a face cu Satana, nu cu o reptilă oarecare, fiindcă șarpele vorbește și I se opune fățiș lui Dumnezeu. Dumnezeu a folosit adverbul „sigur” (NTR)/„negreșit” (VDC), iar Satana l-a accentuat și el. Diavolul apoi și-a susținut afirmația cu două minciuni amăgitoare: „Vi se vor deschide ochii”, adică veți dobândi noi perspective, veți deveni înțelepți, și „veți fi ca Dumnezeu, cunoscând binele și răul”, adică veți fi în stare să decideți ce este bine și ce este rău (Geneza 3:5). Satana, maestrul intrigilor, a prezentat neascultarea ca pe o chestiune de libertate și de câștig.

Mâncând din fructul oprit, Adam și Eva au avut parte într-adevăr de deschiderea ochilor (Geneza 3:7). Dar ochii li s-au deschis într-un alt mod decât anticipaseră ei. Au realizat că pierduseră ce avuseseră înainte: puritatea și inocența lor au dispărut, iar ei au văzut că erau goi. Această goliciune a fost mai mult decât nuditate fizică, deoarece: (1) fuseseră goi și înainte, dar nu le era rușine (Geneza 2:25) și, (2) când Dumnezeu a venit la ei și i-a întrebat: „Unde ești?” (Geneza 3:9), Adam a răspuns că s-au ascuns pentru că erau goi. Să fie clar: în acea situație ei nu erau goi din punct de vedere fizic, fiindcă erau acoperiți cu șorțurile din frunze de smochin (Geneza 3:7). Dar erau goi din punct de vedere moral, fiindcă, pentru prima dată, aveau un simțământ de vinovăție.

Și cea de-a doua promisiune a lui Satana a fost tot o minciună. Adam și Eva nu au devenit ca Dumnezeu, cunoscând binele și răul, deoarece Dumnezeu nu cunoaște răul din experiență (El nu a păcătuit niciodată!). Dar Adam și Eva au pierdut ceea ce aveau: capacitatea de a discerne clar binele de rău. O traducere literală a versetului 22 din Geneza 3 exprimă acest adevăr: „Iată că omul era [nu a ajuns] ca unul din Noi, cunoscând [adică deosebind clar] binele și răul [...]” (pentru detalii, vezi Jiří Moskala, „«You Will Be Like God Knowing Good and Evil»: Discernment of Truth and Lies”, în Journal of Adventist Mission Studies vol. 12, nr. 2, 2016, p. 10-18). Astfel, Adam și Eva și-au pierdut nu doar integritatea, ci și abilitatea de a ști ce era bine și ce era rău. De atunci înainte ei urmau să aibă nevoie de revelația lui Dumnezeu pentru a distinge ce era bine de ceea ce era rău. Trebuiau să se bazeze pe puterea spirituală a lui Dumnezeu din afara lor ca să poată face ce este bine.

**Consecințele păcatului**

Păcatul este un blestem care are consecințe îngrozitoare. Este ca o avalanșă. Aparent, începe ca o nimica toată, după care rupe și sfâșie tot ce este frumos, de valoare și cu sens și apoi distruge viața în totalitate. Este doar o chestiune de timp ca această forță distrugătoare să devină clară ca lumina zilei. Acolo unde există o gândire greșită, automat rezultă un comportament greșit. Păcatul ruinează toate tipurile de relații importante; aduce doar nefericire, suferință, despărțire și complicații. Ruperea relației noastre cu Dumnezeu (dimensiunea verticală a existenței noastre) aduce multiple rupturi pe plan orizontal. Un „nu” spus lui Dumnezeu are multe consecințe păcătoase:

**1.** Ruptura în relația cu Dumnezeu duce la o relație disfuncțională cu propria persoană. Astfel, natura lui Adam și a Evei a fost coruptă ca o consecință a păcatului. Ei au trăit fiind conștienți de vină și de rușine, precum și de senzația de degradare și înfrângere.

**2.** Păcatul/neascultarea i-a făcut pe Adam și pe Eva să le fie frică de Dumnezeu, în loc să se bucure de prezența Lui (Geneza 3:10).

**3.** Păcatul/neascultarea i-a determinat pe Adam și pe Eva să se învinovățească reciproc pentru eșec. Așadar au avut parte de o relație deteriorată unul cu celălalt (Geneza 3:12; 4:5-8). Păcatul i-a înstrăinat unul de altul.

**4.** Păcatul/neascultarea a adus moartea în familia umană, fiindcă relația lui Adam și a Evei cu Dătătorul vieții a fost distrusă (Geneza 3:19).

**5.** Păcatul/neascultarea avea să transforme nașterea și creșterea copiilor într-o experiență dureroasă (Geneza 3:16).
 **6.** Păcatul/neascultarea avea să facă din căsătorie un loc al luptei pentru supremație, în locul unei relații de iubire, grijă și intimitate între parteneri heterosexuali egali (Geneza 3:16).

**7.** Păcatul/neascultarea avea să transforme munca într-o experiență dureroasă; sudoarea și oboseala în urma trudei pentru câștigarea existenței aveau să devină parte din viață (Geneza 3:18).

**8.** Păcatul/neascultarea lui Adam și a Evei le-a afectat simțul binelui și i-a făcut să își piardă capacitatea de a discerne binele de rău (Geneza 3:5,22).

**9.** Păcatul/neascultarea a afectat relația lui Adam și a Evei cu natura. Drept urmare, pământul urma să producă spini și pălămidă (Geneza 3:18; 6:11).

**10.** Păcatul/neascultarea a adus violență, durere, ură, poligamie etc. (vezi Geneza 4 – 19).

Pentru detalii pe subiectul naturii păcatului, a consecințelor sale și a planului de răscumpărare al lui Dumnezeu, vezi Jiří Moskala, „Origin of Sin and Salvation According to Genesis 3: A Theology of Sin”, în Salvation: Contours of Adventist Soteriology, ed. Martin F. Hanna et al. (Andrews University Press, 2018, p. 119-143). Capitolul 3 din Geneza constituie un model de înțelegere a naturii păcatului și a mântuirii. În acest capitol este deja prezentă întreaga Evanghelie, după cum se vede în harul nemeritat care izvora deja de la Golgota pentru Adam și Eva (Apocalipsa 13:8).

**Soluția lui Dumnezeu**

Speranța se ivește în ciuda situației catastrofice. În mijlocul întunericului, al disperării și al condamnării, Dumnezeu îi asigură omenirii viitorul, chiar dacă Adam și Eva nu merită să trăiască.

În primul rând, Dumnezeu îi caută pe Adam și pe Eva: „Unde ești?” (Geneza 3:9). Această întrebare are multiple scopuri. Ea este (1) o invitație la dialog; (2) o ofertă a harului (Dumnezeu Își strigă copiii pierduți și dispăruți ca să le ofere o foarte costisitoare soluție la situația lor); (3) un ajutor ca ei să conștientizeze și să își înțeleagă atitudinea față de Dumnezeu după ce au păcătuit (adică, în loc să se bucure de prezența Sa, ei se ascund de El); (4) test/judecată de cercetare, care are loc pentru că ei sunt responsabili de acțiunile lor din trecut față de Dumnezeu în calitate de Creator și Judecător al lor.

În al doilea rând, Dumnezeu le pune la dispoziție haine reale (Geneza 3:21). Deoarece goliciunea primei perechi a fost mai mult decât un fenomen fizic, rezultă prin analogie că îmbrăcămintea confecționată de Dumnezeu reprezintă mai mult decât niște haine materiale. Dumnezeu le dă un veșmânt din piele făcut de El Însuși, și astfel îi acoperă pe păcătoși cu haina neprihănirii Sale (1 Corinteni 1:30; 2 Corinteni 5:21). Soluția la problema păcatului este Mesia (Efeseni 1:4; 1 Petru 1:20). Iertarea și răscumpărarea sunt asigurate prin intermediul sacrificiului plin de har al lui Dumnezeu, reprezentat prin moartea animalului a cărui piele o purtau Adam și Eva pe ei.

În al treilea rând, Dumnezeu creează o dușmănie între puterile binelui și cele ale răului pentru ca noi să putem urî răul (Geneza 3:15).

În al patrulea rând, Dumnezeu promite să trimită o Sămânță (Geneza 3:15) pentru a-l învinge pe vrăjmașul nostru, adică pe Satana. Declarația lui Dumnezeu făcută șarpelui se află în centrul acestui capitol. Mesia va deveni Răscumpărătorul și Salvatorul omenirii, iar moartea Lui victorioasă și de bunăvoie îl va distruge în cele din urmă pe Satana și, în consecință, orice lucru și pe oricine se asociază cu el. Mesia este Învingătorul și le oferă biruința tuturor acelora care se unesc cu El (Romani 8:1-4). Victoria finală este asigurată de El (Apocalipsa 12:7-12; 19:6,7,15-21; Iuda 24,25).

### III. Aplicație

**1** Moartea este o realitate imposibil de evitat, iar pierderea celor dragi este o parte inevitabilă a lumii căzute. Cum le putem aduce speranță celor îndurerați în mijlocul dezamăgirii și disperării?

**2** Discutați în cadrul grupei de ce păcatul pare atât de atrăgător de parcă ar fi un câștig mai degrabă decât o pierdere, așa cum este în realitate. Ce are natura răului atât de amăgitor? Explicați.

**3** Toți suntem condamnați la moarte, pentru că suntem păcătoși (Romani 3:23; 6:23). În ce fel moartea lui Isus pe cruce a învins moartea a doua pentru ca noi să putem trăi veșnic?
