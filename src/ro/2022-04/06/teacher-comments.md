---
title:  Material Pentru Instructori
date:   04/11/2022
---

### I. Privire generală

Moartea înlocuitoare a Domnului Isus este adevărul de anvergură cosmică cel mai important. Isus Hristos este jertfa ispășitoare, fiindcă El a murit pentru păcatele noastre (Romani 3:25; 4:25; 1 Corinteni 15:3; Evrei 2:17; 1 Ioan 2:2; 4:10). Cea mai mare jertfă adusă vreodată a fost cea când Împăratul întregului univers a venit în lumea noastră păcătoasă, a trăit fără păcat ca om și a murit în locul nostru. Creștinismul veritabil are în centru răstignirea lui Hristos (1 Corinteni 2:2).

Ellen G. White afirmă elocvent acest lucru: „Sacrificiul Domnului Hristos ca jertfă de ispășire pentru păcat constituie marele adevăr în jurul căruia se adună toate celelalte. Pentru a fi corect înțeles și apreciat, fiecare adevăr din Cuvântul lui Dumnezeu, de la Geneza la Apocalipsa, trebuie studiat în lumina care vine de la crucea Golgotei. Vă prezint mărețul monument al milei și al regenerării, al mântuirii și al răscumpărării – Fiul lui Dumnezeu înălțat pe cruce. Aceasta trebuie să fie baza oricărei cuvântări rostite de pastorii noștri” (Slujitorii Evangheliei, p. 315). Ea adaugă: „Dintre toți cei ce poartă numele de creștini, adventiștii de ziua a șaptea ar trebui să fie cei mai remarcabili în ce privește înălțarea lui Hristos în fața lumii” (Ibidem, p. 156). Moartea lui Isus pe cruce este piatra de temelie pe care se sprijină toate învățăturile biblice.

Isus Hristos a venit din mai multe motive: (1) ca să răscumpere omenirea – El s-a născut ca om ca să moară pentru noi (Marcu 10:45; Ioan 3:16,17); (2) ca să ne dezvăluie adevăratul caracter al lui Dumnezeu (Ioan 1:14; 10:28-30; 14:6-9); (3) ca să-l învingă pe Satana și să respingă falsele lui pretenții (Matei 4:1-11; Ioan 12:31; 16:11; Evrei 2:14) și (4) ca să dovedească faptul că Adam ar fi putut asculta de Dumnezeu așa cum Domnul Hristos, în umanitatea Lui, a împlinit cu desăvârșire toată Legea și a trăit o viață sfântă, fără păcat (Psalmii 16:10; Luca 1:35; Ioan 8:46; 14:30; Faptele 2:24; 1 Corinteni 15:22,45; 1 Ioan 3:5).

### II. Comentariu
**Robul care suferă**

Despre Robul Domnului găsim în cartea Isaia cinci imnuri recunoscute de teologi: (1) Isaia 42:1-9; (2) Isaia 49:1-7; (3) Isaia 50:4-9; (4) Isaia 52:13 – 53:12 și (5) Isaia 61:1-3. Aceste poeme prezintă lucrarea lui Isus Hristos. El Și-a început slujirea publică cu pasajul din Isaia 61:1,2, care vorbește despre misiunea Lui (vezi Luca 4:16-21). Dar cea mai frumoasă și mai elaborată expunere despre semnificația morții lui Hristos din Biblie este Isaia 53. Imnul-cheie despre Robul care suferă, ce începe în capitolul 52 și continuă în capitolul 53, este simetric structurat (5 strofe, fiecare a câte 3 versuri, care pot fi marcate după cum urmează):

**(1) Isaia 52:13-15 – Enigma:** Imnul începe cu o enigmă: acest Rob este înțelept și foarte înălțat, pe de o parte, dar, pe de altă parte, El este desfigurat, detestat de ceilalți și schimonosit.

**(2) Isaia 53:1-3 – Respingerea:** Aceste versete indică umilința absolută a Robului. El a suferit, a fost disprețuit și respins și a devenit un „om al durerii”.

**(3) Isaia 53:4-6 – Ispășirea:** Acest segment constituie miezul temei, exprimând motivul pentru toată suferința și moartea lui Isus. Fiindcă El „durerile noastre le-a luat asupra Lui”, „suferințele noastre le-a purtat”, a fost „străpuns pentru păcatele noastre” și „zdrobit pentru fărădelegile noastre”, iar „Domnul a făcut să cadă asupra Lui nelegiuirea noastră, a tuturor”.

**(4) Isaia 53:7-9 – Supunerea Lui:** Aceste texte descriu suferința, procesul, moartea și îngroparea lui Isus.

**(5) Isaia 53:10-12 – Înălțarea Lui:** Imnul culminează cu învierea Celui care a fost jertfa pentru vină, cu reușita și victoria Lui. El îi va îndreptăți pe mulți pentru că „a purtat păcatele multora” și Și-a împărțit prada cu ei. Moartea Lui a fost voluntară, înlocuitoare și ispășitoare; ulterior, rezultatele morții Sale triumfătoare sunt puse în dreptul credincioșilor în cadrul lucrării Lui de mijlocire pentru ei.

Capitolul 53 din Isaia este pasajul biblic pe care îl citea eunucul etiopian. Evanghelistul Filip i-a explicat că textul conține vestea bună despre Isus Hristos. Urmarea a fost convertirea și botezul etiopianului (Faptele 8:26-39).

**Hristos pe cruce – punctul central al teologiei**

Paradoxal, moartea lui Isus este garanția vieții și ne aduce viața veșnică (Ioan 3:16,17; Romani 3:22-26; 1 Ioan 5:11,12). Nicio teorie nu poate explica pe deplin uriașa semnificație a morții lui Isus pe cruce. Chiar dacă putem alcătui un întreg mozaic de motive ale morții Lui, un asemenea tablou ar surprinde doar o frântură din sensul enorm al crucii. Hristos pe cruce dezvăluie iubirea de nepătruns a lui Dumnezeu pentru păcătoși, dreptatea Sa, adevărul Său, splendoarea caracterului Său sfânt, imuabilitatea Legii Sale, natura detestabilă a păcatului, caracterul sigur al modului Său de guvernare, victoria Lui asupra păcatului, cine sunt cei implicați în marea luptă și victoria definitivă a lui Isus asupra lui Satana și a forțelor răului.


Din aceste motive, moartea lui Isus ocupă un loc decisiv și dominant în teologia noastră adventistă. Nimic nu poate înlocui rolul central și importanța supremă a morții lui Hristos (Romani 1:16,17; 3:22-26; 1 Corinteni 1:30; 2:2; Efeseni 4:21; Filipeni 1:21; Coloseni 1:27,28). Ce s-a întâmplat la cruce este un act de salvare fără egal, de nereprodus, unic, irepetabil (Evrei 9:28; 10:12,14), din care derivă toate binecuvântările mântuitoare, inclusiv lucrarea de mijlocire a lui Isus pentru noi astăzi. Nimic nu poate îmbunătăți sau completa crucea și nimeni nu mai poate adăuga nimic la sacrificiul extraordinar pe care Isus l-a făcut pentru oameni; mântuirea este completă în El (Romani 3:21-26; 1 Corinteni 1:18,23,24; 2:2; Galateni 2:16,21; Efeseni 2:4-10). Moartea ispășitoare a lui Isus la Golgota este ca un izvor din care țâșnesc toate celelalte binecuvântări sau, altfel spus, ispășirea Sa se aseamănă cu o ghindă care conține tot stejarul.

Fără îndoială, lucrarea de ispășire a Domnului Hristos a fost desăvârșită. Ellen G. White explică: „Atunci când a privit la sacrificiul Fiului Său, Dumnezeu S-a înclinat în semn de recunoaștere a perfecțiunii lui. «Este suficient», a zis El. «Ispășirea este desăvârșită»” (în The Review and Herald, 24 sept. 1901; subl. ad.). „Marele nostru Preot a adus singura jertfă care are valoare pentru salvarea noastră. Când S-a dat pe Sine pe cruce, o ispășire perfectă a fost făcută pentru păcatele oamenilor” (în The Signs of the Times, 28 iun. 1899).

Isus S-a făcut păcat și blestem pentru noi (Isaia 53:3-6; 2 Corinteni 5:21; Galateni 3:13) ca noi să putem trăi. Ceea ce a fost realizat la cruce cu aproape două mii de ani în urmă trebuie să fie acum aplicat, actualizat și înglobat în viața noastră ca să fim refăcuți după chipul lui Dumnezeu și să avem viață din belșug (Ioan 10:10). Hristos este Mijlocitorul nostru (1 Timotei 2:6) fiindcă este Mântuitorul nostru. Mijlocirea Lui este o continuare a acțiunii Lui salvatoare în dreptul nostru și în acest fel aplică lucrarea Sa de la cruce în favoarea noastră. Avem nevoie de moartea și viața Lui ca să fim vii din punct de vedere spiritual (Romani 3:24,25; 5:10). Raoul Dederen evidențiază rolul central al morții lui Isus: „În timp ce jertfa pentru păcat a fost adusă o dată pentru totdeauna pe cruce (Evrei 7:27; 9:28; 10:11-14), Hristos cel înălțat la cer face disponibile pentru noi toate beneficiile jertfei Sale ispășitoare” („Christ: His Person and Work”, în Handbook of Seventh-day Adventist Theology, Review and Herald, 2000, p. 187).

**Stabilitate cosmică**

Întregul univers este în siguranță pentru totdeauna datorită jertfei lui Hristos. Limbajul omenesc nu este în stare să descrie măreția și uriașele ei beneficii (Coloseni 1:19,20; 2:15; Efeseni 1:10; 6:12; Filipeni 2:9,10). Răzvrătirea și păcatul nu vor mai avea loc niciodată în cer datorită sacrificiului suprem al lui Isus Hristos la Golgota.

Ellen G. White explică adecvat că binele întregului univers de-a lungul veacurilor depinde de lucrarea pe care Isus a realizat-o la cruce: „Nu doar oamenii, ci și îngerii Îi vor atribui onoare și slavă Răscumpărătorului, fiindcă până și ei sunt în siguranță doar datorită suferințelor Fiului lui Dumnezeu. Locuitorii lumilor necăzute sunt feriți de apostazie prin eficacitatea a ceea ce a avut loc la cruce. Ea [crucea] este cea care a dezvăluit de fapt amăgirile lui Satana și i-a respins pretențiile. Nu doar cei care sunt spălați în sângele lui Isus, ci și sfinții îngeri sunt atrași la El prin actul Lui suprem de oferire a propriei vieți pentru păcatele lumii” (Manuscris nepublicat, MS 41, 1892).

„Când Hristos a strigat: «S-a sfârșit!», lumile necăzute au fost puse la adăpost. Pentru ele, lupta s-a dat și victoria a fost câștigată. De atunci înainte, Satana nu avea să mai beneficieze de simpatia universului. Argumentului adus de diavol, și anume că lepădarea de sine era imposibilă pentru Dumnezeu și prin urmare pe nedrept pretinsă de la ființele inteligente create de El, i s-a dat un răspuns pentru totdeauna. Pretențiile lui Satana au fost înlăturate definitiv. Universul ceresc și-a găsit siguranța într-o supunere pe vecie” (în The Review and Herald, 12 martie 1901, p. 271).

„Îngerii Îi atribuie onoare şi slavă lui Hristos, deoarece nici chiar ei nu sunt în siguranță decât dacă privesc la suferințele Fiului lui Dumnezeu. Îngerii cerului sunt feriţi de apostazie prin eficacitatea a ceea ce a avut loc la cruce. Fără cruce, ei nu ar fi mai feriți de rău decât au fost îngerii înainte de căderea lui Satana” (în The Signs of the Times, 30 decembrie 1889, p. 345).


**Știința crucii**

Ellen G. White declară: „Scopul minunat al harului lui Dumnezeu, taina iubirii răscumpărătoare, constituie subiectul pe care îngerii doresc să-l adâncească şi va fi obiectul lor de studiu de-a lungul veacurilor nesfârşite. Atât cei răscumpăraţi, cât şi fiinţele necăzute vor descoperi în crucea lui Hristos ştiinţa şi cântecul lor” (Hristos, Lumina lumii/Viața lui Iisus, p. 19, 20; vezi și Tragedia veacurilor, p. 651, 652).

Ellen G. White ne sfătuiește să ne însușim știința crucii și să le-o predăm și tinerilor noștri: „Dezvăluirea iubirii lui Dumnezeu față de oameni se concentrează la cruce. Limba nu poate descrie semnificaţia ei deplină, pana de scris nu o poate zugrăvi, mintea omului nu o poate cuprinde. [...] Hristos răstignit pentru păcatele noastre, Hristos înviat, Hristos înălţat la cer – aceasta este ştiinţa mântuirii pe care trebuie să ne-o însușim și să o transmitem mai departe” (Harul uimitor al lui Dumnezeu, p. 178). „Tinerii să facă din Cuvântul lui Dumnezeu hrana minții și a sufletului. Crucea lui Hristos să facă obiectul de studiu al întregii educații, centrul oricărei învățături și al oricărui studiu” (Divina vindecare, p. 460).

### III. Aplicație

**1** Care este sensul următoarei afirmații a lui Ellen G. White: „Taina crucii explică toate celelalte taine” (Tragedia veacurilor, p. 652)?

**2** Dacă de-a lungul veșniciei vom studia știința mântuirii și vom găsi mereu ceva nou de admirat și de care să fim uimiți, ce ne spune acest fapt despre semnificația morții lui Hristos la Golgota?

**3** Pavel afirmă că pentru unii crucea este o nebunie, iar pentru alții este o pricină de poticnire. Pentru cei credincioși, ea este „puterea și înțelepciunea lui Dumnezeu” (1 Corinteni 1:24). De ce crezi că Pavel este îndreptățit să facă o asemenea afirmație?