---
title:  Semnificația crucii
date:   03/11/2022
---

`7 Citește 1 Corinteni 1:18-24. Ce spune Pavel despre cruce și cum o așază în contrast cu „înțelepciunea lumii”? De ce mesajul crucii este atât de important astăzi, când predomină materialismul (ideea că întreaga realitate nu ar fi decât materie, ceea ce ar însemna că nu există Dumnezeu, nici lumea supranaturală)?`

Crucea lui Hristos este punctul central al istoriei mântuirii. „Veșnicia nu va putea niciodată cuprinde adâncimea iubirii manifestate la crucea de pe Golgota. Acolo iubirea infinită a lui Hristos și egoismul fără limite al lui Satana au stat față-n față” (Stephen N. Haskell, The Cross and Its Shadow, Bible Training School, 1914). În timp ce, în umilință, Isus Se oferea pe Sine ca răscumpărare pentru omenire, Satana, în egoismul lui, Îl cufunda în suferință și agonie. Hristos nu a murit de moartea naturală pe care fiecare om trebuie să o înfrunte. El a murit de moartea a doua, astfel încât toți aceia care Îl acceptă să nu mai fie nevoiți să o îndure.

Cu privire la semnificația crucii există câteva aspecte importante de reținut: (1) Jertfa lui Hristos este revelația supremă a dreptății lui Dumnezeu în privința păcatului (Romani 3:21-26). (2) Ea reprezintă revelația supremă a iubirii lui Dumnezeu pentru cei păcătoși (Romani 5:8). (3) Crucea constituie marea sursă de putere pentru a rupe lanțurile păcatului (Romani 6:22,23; 1 Corinteni 1:17-24). (4) Ea este singura noastră speranță pentru viața veșnică (Filipeni 3:9-11; Ioan 3:14-16; 1 Ioan 5:11,12). (5) Este singurul antidot la o viitoare rebeliune în univers (Apocalipsa 7:13-17; 22:3).

Niciunul dintre aceste adevăruri esențiale despre Golgota nu poate fi exprimat de „înțelepciunea lumii”. Dimpotrivă, predicarea crucii este o „nebunie” din perspectiva înțelepciunii lumii, care adesea nici măcar nu recunoaște cel mai evident adevăr care ar putea exista, și anume faptul că, da, Creatorul există (vezi Romani 1:18-20). Înțelepciunea lumească nu-L poate recunoaște pe Isus sau mântuirea pe care El o oferă prin moartea Lui înlocuitoare pe cruce.

`Indiferent de valoarea „înțelepciunii lumii”, de ce nu ar trebui niciodată ca aceasta să ne influențeze convingerile despre Isus și speranța oferită prin cruce (1 Corinteni 1:21)?`