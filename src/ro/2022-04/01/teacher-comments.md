---
title:  Material Pentru Instructori
date:   30/09/2022
---

### I. Privire generală

Dumnezeu este iubire. În virtutea acestei iubiri, El a creat universul plin de armonie, pace, bucurie și multă dragoste. A umplut spațiul universului cu ființe care au fost create să sporească în fericire, slujire și dragoste. Totuși această ordine perfectă a fost perturbată de o rebeliune ilogică în cer împotriva Creatorului, care a fost acuzat că cere o ascultare strictă. Mai mult, standardele înalte ale Creatorului au fost interpretate ca cerințe ale unui tiran. Legea iubirii a fost interpretată în mod greșit ca o îngrădire a libertății. Rezultatul a fost un război în cer (Apocalipsa 12:7).

Ceea ce înainte părea de necrezut a devenit o realitate tragică. Înțeleapta și frumoasa creatură, heruvimul ocrotitor (ebr., kerub mimșakh hasokek; Ezechiel 28:14), numit „Luceafăr strălucitor, fiu al zorilor”/„fiu al dimineții” (BTF) – în ebraică, helel ben șakhar; Isaia 14:12 – s-a ridicat împotriva Creatorului veșnic, sfânt, bun și iubitor și I-a adus acuzații nejustificabile cu scopul de a se înălța pe sine. Egocentrismul, șarmul, minciunile, amăgirea și egoismul lui Lucifer i-au divizat pe îngeri și au distrus pacea perfectă a cerului.

În infinita Lui înțelepciune, Dumnezeu a reacționat respectând alegerea lui Lucifer, dându-le astfel posibilitatea tuturor ființelor inteligente să înțeleagă natura distructivă a răului, care, la prima vedere, ar fi putut părea atrăgător. În definitiv, o ființă creată și-a atacat Creatorul și a apărut dezordinea. Cel care ar fi trebuit să apere guvernarea lui Dumnezeu și legea care stă la baza acesteia a răsturnat principiile respectului și iubirii într-un mod atât de viclean, încât și îngerii au fost derutați în ce privește loialitatea lor față de Dumnezeu. Acceptând alegerea individuală, Dumnezeu a demonstrat că respecta libertatea personală, dar că nu putea tolera distrugerea vieții, a valorilor ei și a principiilor bunătății.

### II. Comentariu
**Misterul originii răului**

Originea răului este învăluită într-unul din cele mai mari mistere. Pe de o parte avem „taina fărădelegii” care lucrează (2 Tesaloniceni 2:7), iar pe de altă parte avem „taina evlaviei” (1 Timotei 3:16), care aduce o soluție la problema răului. Mândria lui Lucifer a fost înfrântă de umilința Domnului Isus Hristos, care a luat trup omenesc (Filipeni 2:6-11). Datorită puterii Sale morale și a iubirii Lui neegoiste, Isus l-a înfrânt pe Satana, deși Isus devenise mai slab din punct de vedere fizic.

Răul este irațional și caracterizat de absența ordinii, așadar este imposibil de găsit o explicație logică pentru existența lui. Nu are nicio cauză. Capitolul 14 din Isaia descrie circumstanțele căderii lui Satana (nu motivul căderii lui), și anume mândria, iar Ezechiel afirmă simplu că heruvimul ocrotitor a fost perfect/„fără prihană” de la crearea lui până „în ziua când s-a găsit nelegiuirea în [el]” (Ezechiel 28:15). Separându-se de Dumnezeu, Satana a rupt relația cu El și, în consecință, s-a decuplat de la singura Sursă a vieții, ceea ce duce la moarte. Toate ființele create, inclusiv îngerii din cer și oamenii de pe pământ, au fost create în totală dependență de Dumnezeu. Doar când se menține acea relație de dragoste și când se cultivă prezența lui Dumnezeu este eliminat riscul neascultării și răzvrătirii, iar viața este asigurată din belșug. Cunoașterea lui Dumnezeu și a caracterului Său, cultivarea aprecierii față de bunătatea Sa și a unei atitudini de recunoștință este calea care trebuie urmată.

Nu a existat niciun motiv pentru revolta apărută în universul perfect guvernat de dragoste. Nu exista nicio imperfecțiune care să fi făcut necesară vreo îmbunătățire a modului de guvernare a lui Dumnezeu. Putem descrie împrejurările, când și ce s-a întâmplat, dar niciodată nu vom fi în stare să găsim o justificare pentru rebeliune, fiindcă nu a existat niciun motiv întemeiat. Dumnezeu a permis răul pentru că a ales să creeze nu automate sau roboți, ci ființe înzestrate cu liberul-arbitru, care să poată iubi liber.

**Nu există un dualism bine-rău**

Noi nu credem că universul este condus de doi dumnezei rivali: pe de o parte, Viul Dumnezeu, care este Dumnezeul binelui, și pe de altă parte, Lucifer, dumnezeul răului. Acest dualism este străin de revelația biblică și nu este compatibil cu învățătura ei. Scripturile atestă că Dumnezeu a creat o ființă excepțional de slăvită și de înțeleaptă („Ajunseseși la cea mai înaltă desăvârșire, erai plin de înțelepciune și desăvârșit în frumusețe” [Ezechiel 28:12]), care mai târziu s-a răzvrătit împotriva lui Dumnezeu. Astfel, Lucifer, creatura fără pată a lui Dumnezeu, a devenit Satana. Apostolul Ioan descrie adversarul în următorii termeni: „șarpele cel vechi, numit diavolul și Satana, acela care înșală întreaga lume” (Apocalipsa 12:9). Uluitor și șocant gând! Cel care s-a aflat chiar în prezența lui Dumnezeu, care a fost în Edenul ceresc, în sanctuarul de sus, tocmai acea ființă s-a răzvrătit împotriva Dumnezeului iubitor. Acțiunile lui șocante împotriva propriului Creator par ireale: cel care a fost creat a îndrăznit să se împotrivească Împăratului și Comandantului său suprem. Așadar s-a petrecut un lucru tainic. Cel care a fost creat perfect, care a fost înzestrat cu multe talente, care a deținut poziția cea mai înaltă din cer după Hristos, s-a întors împotriva Creatorului său. Profetul Ezechiel afirmă: „Ai fost fără prihană în căile tale, din ziua când ai fost făcut până în ziua când s-a găsit nelegiuirea în tine” (Ezechiel 28:15). Ce paradox! Heruvimul ocrotitor, în loc să fie ocrotitorul ordinii lui Dumnezeu, a doborât Legea Sa. Să nu uităm că în Biblie întâlnim heruvimi în capitolele 1 și 10 din Ezechiel (cele patru ființe vii sunt heruvimi, vezi Ezechiel 10:15) și ei sunt într-o strânsă legătură cu Dumnezeu, însoțindu-L în interiorul și în afara templului din Ierusalim (Ezechiel 10:4,5; 11:22,23). În cortul întâlnirii, heruvimul ocrotitor se afla în Locul Preasfânt deasupra capacului ispășirii, sub care se găsea Decalogul (Exodul 25:18-22). Heruvimii simbolizau protejarea ordinii și Legii lui Dumnezeu. Dar Lucifer s-a folosit greșit de poziția lui privilegiată pentru a lupta împotriva autorității lui Dumnezeu.

**Acțiunile lui Lucifer**

Versetul 15 din Ezechiel 28 afirmă că în heruvimul ocrotitor s-a găsit „nelegiuirea” sau „nedreptate” (NTR), care este traducerea termenului ebraic ′avelah („nedreptate” sau „incorectitudine”). Cel care era perfect și care trebuia să apere integritatea Legii lui Dumnezeu pentru a asigura buna conducere a cerului L-a acuzat pe Dumnezeu că nu era bun și drept, cu alte cuvinte că era nedrept. Niște acuzații cu adevărat incorecte! În ebraică, termenul „negoț” (Ezechiel 28:16) este rekulah și derivă din rădăcina rakal, care înseamnă „a umbla de colo-colo” sau „a merge de la unul la altul”, fie pentru (1) a face negoț, fie pentru (2) a bârfi, a calomnia. Contextul clarifică foarte bine că nu poate fi vorba aici de comerț sau afaceri, deoarece ar fi singurul loc din Biblia ebraică în care negoțul ar însemna ceva păcătos, și acest lucru nu are sens. Prin urmare, termenul sugerează mai degrabă că heruvimul ocrotitor umbla de colo-colo și Îl vorbea de rău pe Dumnezeu, acuzându-L de nedreptate, bârfind despre caracterul Său și răspândind minciuni. Lucifer a semănat neîncredere și necredință și i-a făcut pe ceilalți să nu-L mai creadă și să nu-L mai urmeze pe Dumnezeul iubitor. Isaia descrie motivele lui Lucifer în termenii mândriei. Trufia lui a fost atât de puternică încât a dorit să fie egal cu Dumnezeu, să stea pe tronul lui Dumnezeu, să se facă pe sine împărat și să se înalțe la rangul de divinitate (Isaia 14:13). Ce incredibilă aroganță!

Profetul Isaia descrie căderea lui Lucifer din cer la timpul trecut (Isaia 14:12). Ezechiel spune că el a fost aruncat „de pe muntele lui Dumnezeu” și este nimicit (Ezechiel 28:16). Apoi profetul ne dezvăluie ce s-a întâmplat în inima lui Lucifer, și anume cum a păcătuit în mintea lui prin cultivarea mândriei. Să observăm cu atenție natura celor cinci mari afirmații la persoana întâi: (1) „Mă voi sui în cer, (2) îmi voi ridica scaunul de domnie mai presus [...]; (3) voi ședea pe muntele adunării dumnezeilor [...]; (4) mă voi sui pe vârful norilor, (5) voi fi ca Cel Preaînalt” (Isaia 14:13,14; subl. ad.). Această înălțare de sine din inima lui Lucifer este confirmată în Ezechiel 28:17 – „Ți s-a îngâmfat inima din pricina frumuseții tale, ți-ai stricat înțelepciunea cu strălucirea ta.” În final, după această autoglorificare, distrugerea lui totală este prezentată la timpul viitor: „Totuși vei fi coborât în iad, la marginile gropii” (Isaia 14:15, BTF). Profetul Ezechiel este de acord că Domnul îl va nimici pe Lucifer, care a devenit Satana, potrivnicul. Distrugerea lui este atât de sigură încât, pentru a exprima acea certitudine, Ezechiel folosește în mod profetic verbul la un timp perfect, care exprimă o acțiune încheiată (în limba română, Cornilescu folosește prezentul, iar traducerea BTF, viitorul): „Scot din mijlocul tău un foc care te mistuie și te prefac în cenușă pe pământ, înaintea tuturor celor ce te privesc. [...] Ești nimicit și nu vei mai fi
niciodată!” (Ezechiel 28:18,19).

**Doar dependența de Dumnezeu aduce victorie**

Să nu uităm: Satana nu trebuia învins prin argumente sau prin putere, ci doar prin cineva „mai slab” decât el. Acesta este motivul întrupării. În cartea Apocalipsa, balaurul și diversele fiare au fost înfrânte de Miel, ceea ce nu s-a mai auzit în lumea naturală. Dar puterea morală a iubirii și adevărului lui Hristos a cucerit lumea și a ajuns biruitoare asupra lui Satana și a puterilor lui. Isus, care s-a născut ca un om fragil, l-a înfrânt pe Satana prin puritatea, ascultarea și totala Lui supunere față de Tatăl. Viața Lui neegoistă și lipsită de păcat, suferința Lui pentru noi și moartea Lui victorioasă pe cruce l-au condamnat și l-au distrus pe Satana. Acum este doar o chestiune de timp până când Satana va fi executat și marea luptă se va încheia.

### III. Aplicație

**1** Originea răului: De ce un Dumnezeu iubitor și grijuliu a permis existența răului? Este Dumnezeu responsabil de existența răului? Explică. De ce Domnul, în infinita Sa înțelepciune, a hotărât să nu-l distrugă pe Lucifer imediat după ce gândurile rele au luat naștere în mintea lui? Sau de ce Dumnezeu nu l-a distrus pe Lucifer imediat după ce el a început să acționeze în secret contra conducerii divine, împiedicând astfel revolta să se extindă?

**2** Ce s-a întâmplat în cer: În ce alte moduri poți descrie mândria și acțiunile lui Lucifer? Cine a suferit cel mai mult în toată această stare de răzvrătire? Ar fi putut Dumnezeu să reacționeze altfel față de Satana pentru a asigura o soluție pe termen lung la existența răului? Argumentează. Cum a fost Satana înfrânt?

**3** Învingerea mândriei: Istoria lui Lucifer este o avertizare solemnă pentru noi să nu facem aceleași lucruri greșite și să nu avem același comportament eronat. Dacă trufia este atât de amăgitoare, cum putem fi vigilenți ca să nu cădem în capcana ei mortală și să nu fim înșelați de pretinsa ei glorie și reușită? Explică modul în care invidia, egoismul și mândria merg mână în mână și distrug relații importante.

**4** Schimbarea comportamentului: Cum îi poți ajuta pe oamenii aroganți – care nu țin cont de rațiune, se lasă stăpâniți de egoism și de sentimentul înălțării de sine și se văd doar pe ei și interesele lor – să se smerească? Cum poți fi un făcător de pace sau un factor de reconciliere pentru a transforma atmosfera nocivă din jurul tău și a aduce rezolvare când se ivesc tensiuni, invidie, înțelegere greșită și acuzații?
