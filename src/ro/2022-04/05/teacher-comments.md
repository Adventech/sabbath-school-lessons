---
title:  Material Pentru Instructori
date:   28/10/2022
---

### I. Privire generală

Acest studiu analizează cazurile particulare ale unor persoane înviate înainte de crucificarea lui Hristos, și anume:

1. Moise (Matei 17:3; Luca 9:30 și Iuda 9)

2. Fiul văduvei din Sarepta (1 Imparati 17:21-23) și fiul sunamitei (2 Imparati 4:32-37)

3. Fiul văduvei din Nain (Luca 7:14,15)

4. Fiica lui Iair (Marcu 5:40-42)

5. Lazăr (Ioan 11:41-45)

Dintre toți acești oameni care au murit, doar Moise a mers direct la cer. Toți ceilalți au fost readuși la viață aici, pe pământ. Fiecare caz în parte demonstrează și mai convingător că nu există viață („suflet”) sau existență după moarte. Un aspect interesant este că nimeni dintre cei înviați nu a zis nimic despre experiența lui din viața de dincolo. Oare o asemenea experiență să nu fi fost destul de memorabilă încât să fie consemnată sau cel puțin menționată? Fiii celor trei văduve ar fi trebuit să spună: „Vai, mamă, n-o să crezi ce-am văzut!” și vestea despre experiența lor din rai s-ar fi răspândit de-a lungul și de-a latul pământului. Mai mult, după cum s-au întrebat unii, de ce ar mai vrea cineva să se întoarcă pe pământ după ce a fost în paradis?

Moise, care a fost luat la cer, nu a fost un „duh” sau un „suflet” fără trup, fiindcă a fost înviat în trup, așa cum este dovedit de natura disputei dintre Hristos și Satana, care s-a dat „pentru trupul lui Moise” (Iuda 9). Nici Satana, nici Isus nu spune nimic despre vreun suflet viu în cadrul controversei lor. De ce să mai fi fost nevoie de un trup dacă exista deja un suflet? Nu era nevoie de un trup pentru a adăposti un așa-zis suflet al lui Moise, fiindcă doar trupul era Moise și pentru acest trup s-au luptat Isus și Satana. Mai târziu, Moise I se arată lui Isus pe Muntele Schimbării la Față, împreună cu Ilie (Luca 9), care a fost luat la cer și nu a murit niciodată. Aceste consemnări dovedesc încă o dată că cea mai bună explicație pentru moarte este somnul, și nu o existență fără trup.

### II. Comentariu

Vom analiza istoria lui Lazăr și vom discuta despre învierea lui mai în detaliu. Înainte ca Isus și ucenicii să meargă la Betania, Isus le descrie moartea drept un somn (Ioan 11:11). Ucenicii se întreabă de ce merg în Iudeea, fiindcă iudeii de acolo încercaseră să-L ucidă pe Isus cu pietre, iar Isus le răspunde că trebuie să meargă, pentru că „Lazăr [...] doarme” (Ioan 11:11). Cum ucenicii nu reușesc să înțeleagă sensul cuvintelor Lui, Isus le spune clar: „Lazăr a murit” (Ioan 11:14). Moartea este numită „somn” atât în Vechiul, cât și în Noul Testament (Daniel 12:2; Faptele 7:60; 1 Tesaloniceni 4:13,14). Versetul 2 din Daniel 12 afirmă: „Mulți din cei ce dorm în țărâna pământului se vor scula: unii pentru viața veșnică și alții pentru ocară și rușine veșnică.” Acest verset vorbește despre cele două învieri: prima înviere are loc înainte de mia de ani, când toți cei care și-au predat viața lui Isus vor fi înviați și luați la cer; a doua înviere are loc după mileniu și este a acelora care L-au respins pe Isus ca Mântuitor (Apocalipsa 20:4-6). (Adventiștii de ziua a șaptea văd încă o înviere, specială: „O înviere specială precedă a doua venire a lui Hristos. Toți aceia care au murit având credință în solia îngerului al treilea vor învia la acest moment. De asemenea, aceia care au luat în râs răstignirea lui Isus și aceia care s-au împotrivit cu cea mai mare violență poporului lui Dumnezeu vor fi scoși din morminte ca să vadă împlinirea promisiunii divine și triumful adevărului [vezi Tragedia veacurilor, p. 637; Apocalipsa 1:7]” – Comentariul biblic adventist, vol. 4, p. 878). Mai mult, Ștefan, care este omorât cu pietre în cartea Faptele apostolilor, este descris ca dormind (Faptele 7:60). Este o mare mângâiere să știm că, atunci când murim, este ca și când am dormi, fiindcă va exista o trezire.

Cu privire la drumul lor pentru a-l vedea pe Lazăr, Isus le spune ucenicilor: „Mă duc să-l trezesc din somn” (Ioan 11:11). Deoarece lămurește că prin „somn” Se referă la „moarte”, Isus vorbește clar despre o înviere. Totuși nu pare ca cineva să fi luat în serios sensul cuvintelor Lui, până când nu a avut loc minunea. De fapt, Toma este preocupat de faptul că, dacă merg, vor fi toți omorâți, nu de minunea pe care Isus tocmai anunțase că o va face. În greacă, verbul „a-l trezi” este exupnizo și apare doar în acest pasaj din tot Noul Testament. Literal înseamnă „din somn”. Încă o dată, legătura dintre somn și moarte este evidentă. Isus face referire la actul învierii lui Lazăr ca la actul de a-l trezi din somn. Un aspect interesant este că, atunci când Isus sosește, ambele surori spun același lucru în contexte diferite: „Dacă ai fi fost aici, n-ar fi murit fratele meu” (Ioan 11:21,32). În prezența lui Hristos nu există loc pentru moarte, fiindcă El este Sursa vieții. Marta și Maria Îl văzuseră pe Isus vindecându-i pe bolnavi. Știau că El putea da viață. În alte pasaje ni se spune că Cel „care dă viață tuturor lucrurilor” este Dumnezeu (1 Timotei 6:13; vezi și Ioan 1:3,4; Deuteronomul 32:39; Neemia 9:6). În prezența lui Dumnezeu nu există moarte. Moartea nu a venit de la Dumnezeu. A apărut în scenă odată cu păcatul și răul, când Satana a decis să se revolte împotriva guvernării pline de iubire și frumusețe a lui Dumnezeu și, din nefericire, oamenii i-au urmat exemplul. Păcatul distruge și aduce moartea. „Printr-un singur om a intrat păcatul în lume și prin păcat a intrat moartea, și astfel moartea a trecut asupra tuturor oamenilor, din pricină că toți au păcătuit...” (Romani 5:12). 

După ce ajunge în Betania, Isus are o conversație mai întâi cu Marta. Când El îi spune: „Fratele tău va învia” (Ioan 11:23), ea Îi răspunde: „Știu [...] că va învia la înviere, în ziua de apoi” (Ioan 11:24). Ea avea o înțelegere asupra vieții după moarte, dar în același timp afirmația ei arată clar că ea știa că Lazăr nu avea să învie până la „ziua de apoi”. E posibil ca Marta să fi auzit despre învierea fiului văduvei și despre învierea fiicei lui Iair, dar poate nu se gândea că Isus ar fi putut sau ar fi vrut să facă această minune pentru ea. Toți putem fi sceptici cu privire la posibilitatea unor minuni ale lui Dumnezeu în viața noastră și uneori să credem că ele sunt doar pentru alții. 

Dar Isus avea un plan pentru a le dovedi tuturor că viața vine de la El, fiindcă El este „Învierea și Viața” (Ioan 11:25). Isus a adăugat: „Oricine trăiește și crede în Mine, chiar dacă ar fi murit, va trăi” (Ioan 11:26). El subliniază că, în cele din urmă, cei care cred în El nu vor trece prin moartea a doua. Isus îi poate învia acum pe cei pe care îi alege și din nou, în viitor, „în ziua de apoi”. 

Când i-a văzut pe Maria și pe iudei plângând, Isus „S-a înfiorat în duhul Lui și S-a tulburat” (Ioan 11:33). Termenul grecesc pentru „înfiorat” este embrimaomai. Pe lângă sensul de „a fi mișcat în mod profund”, termenul mai înseamnă și „a avertiza” sau „a mustra” și este folosit de cinci ori în Noul Testament (Matei 9:30; Marcu 1:43; 14:5; Ioan 11:33,38). În două dintre cele trei ocurențe înainte de Ioan 11, termenul este tradus în versiunea Cornilescu prin „a porunci cu tot dinadinsul”, cu sensul de „a dojeni”, „a mustra” sau ca o avertizare categorică din partea lui Isus. Așadar, când reacția lui Isus aici este aceea de embrimaomai („a trăi simțăminte profunde”), este posibil să implice și mânie și neplăcere din cauza păcatului și a urmărilor lui. Isus trebuie să fi fost profund conștient de faptul că suferința și moartea din această lume reprezintă urmarea păcatului. Cunoașterea și experiența lui Isus în ce privește răul și pierderea I-au generat o combinație de emoții greu de explicat sau chiar de înțeles. Pe lângă faptul că era trist pentru prietenii Lui apropiați care tocmai traversau o pierdere, El era trist și pentru toată omenirea din cauza a ceea ce ne cauzează păcatul și a modului în care afectează lumea noastră.

Când Isus îl cheamă pe Lazăr să iasă, acesta pășește afară din mormânt. Uimitor, Isus nu trebuie să facă altceva decât să vorbească. Încă o dată, ca în consemnarea despre crearea lumii, Isus doar rostește cuvinte, după care rezultă viață. După cum Isus a creat soarele și luna, animalele și oamenii, la fel și aici El creează din nou viața. Isus realizează o înviere și, prin urmare, recreează. Păcatul și răul, în schimb, distrug, ceea ce înseamnă opusul creației. Păcatul și răul distrug frumosul și binele din creația lui Dumnezeu.

Evanghelia este marea veste că Isus a murit pe cruce pentru noi ca să putem avea viața veșnică. El a fost „înviat din morți, pârga celor adormiți” (1 Corinteni 15:20). Datorită învierii Sale, toate celelalte lucruri – cum ar fi învierea celor drepți la viață veșnică – sunt posibile.

Când I s-a spus că Lazăr este bolnav, Isus le-a zis ucenicilor: „Boala aceasta nu este spre moarte, ci spre slava lui Dumnezeu, pentru ca Fiul lui Dumnezeu să fie proslăvit prin ea” (Ioan 11:4). Deși Lazăr chiar a murit, a fost o moarte temporară (cel puțin la momentul acela). Isus a fost proslăvit prin moartea lui Lazăr fiindcă toți au fost martori la puterea Lui de a da viață. Isus a învins moartea pe cruce. Prin urmare, El îi putea învia pe alții, chiar și înainte de sacrificiul Său, datorită crucii. Biblia corelează jertfa „Mielului” chiar cu începutul lumii, atunci când vorbește despre Mielul care „a fost înjunghiat de la întemeierea lumii” (Apocalipsa 13:8, NTR). Sângele Mielului a făcut posibile învierile.

### III. Aplicație

**1** Cât de multe lucruri ai învățat până acum despre starea omului după
moarte? Notează-ți ideile noi. Alege pe cineva din familia ta sau un prieten
căruia să îi explici tot ce ai aflat până acum.

**2** De ce este important să cunoaștem adevărul despre moarte ca somn?
Dacă unei persoane îi este greu să-și imagineze că cineva drag nu este în
cer acum, cum ai putea să o consolezi spunându-i că morții se odihnesc,
neștiind absolut nimic?

**3** Dumnezeu re-creează. Învierea este un act de re-creare din partea lui
Dumnezeu. Deși păcatul ne „des-creează”, Isus are un plan de a ne recrea
prin intermediul învierii. Câțiva oameni au mai fost înviați înainte
de învierea lui Isus, fiindcă moartea Sa pe cruce s-a aplicat prospectiv, în
viitor. Ce înseamnă pentru tine faptul că Dumnezeu te re-creează?