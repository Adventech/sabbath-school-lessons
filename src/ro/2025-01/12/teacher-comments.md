---
title:  Material Pentru Instructori
date:  21/03/2025
---  

### Privire generală

Dacă Îl iubim pe Dumnezeu ne vom iubi unii pe alții și ne vom preocupa de binele altora.

### Teme

**1 Legătura indestructibilă dintre iubirea de Dumnezeu și iubirea de semeni (dreptatea)** – În Sfânta Scriptură, dragostea pentru un alt credincios presupune acțiuni concrete de iubire, care iau forma împărțirii bunurilor materiale cu frații și surorile aflate în nevoie. Iubirea reciprocă implică interesul pentru bunăstarea celorlalți. Iubirea jertfitoare a lui Hristos față de noi este baza pentru ca și noi să cunoaștem și să punem în practică iubirea. Dacă nu reușim să îi iubim pe ceilalți înseamnă că nu reușim să-L vedem pe Dumnezeul care Se dezvăluie prin Isus Hristos.

**2 Nereușite ale iubirii: când iubirea și dreptatea nu sunt conectate** – Dacă Îl iubim pe Dumnezeu, îi vom iubi pe semenii noștri și vom dovedi o preocupare pentru dreptate care se axează pe binele oamenilor. Și viceversa, o deconectare între iubirea de Dumnezeu și dreptatea făcută altora demonstrează o lipsă de angajament în păzirea poruncilor lui Dumnezeu. Asta s-a întâmplat în cazul tânărului bogat, care pretindea că păzea poruncile, dar nu reușea să arate iubire pentru săraci. Un alt exemplu din evanghelii este cel al preotului și levitului din parabola samariteanului milos. Și ei pretindeau că urmau regulile curăției, dar nu au reușit să manifeste milă și iubire.

**Aplicație:** Cum reflectă viața ta ideea că iubirea de Dumnezeu implică grija de nevoile celorlalți?

### Comentariu

**Legătura indestructibilă dintre iubirea de Dumnezeu și iubirea de semeni (dreptatea)**

Legătura dintre iubirea de Dumnezeu și iubirea de semeni, din 1 Ioan 4:20, constituie o aprofundare importantă a avertizărilor pastorale ale lui Ioan cu privire la lipsa iubirii de frați și surori, după cum apare în pasajele anterioare. Karen H. Hobes precizează că, în 1 Ioan 4:20, „Ioan încheie un ciclu în discuția sa despre dragoste, în special față de ceilalți credincioși” (1, 2, & 3 John: Zondervan Exegetical Commentary…, 2014, p. 206). Cel puțin trei pasaje din 1 Ioan tratează această temă.

În 1 Ioan 2:9-11, Ioan asociază atitudinea de iubire, neiubire și ură față de ceilalți credincioși cu imaginea antitetică a luminii și întunericului: „Cine zice că este în lumină şi urăşte pe fratele său este încă în întuneric până acum. Cine iubeşte pe fratele său rămâne în lumină şi în el nu este niciun prilej de poticnire. Dar cine urăşte pe fratele său este în întuneric, umblă în întuneric şi nu ştie încotro merge, pentru că întunericul i-a orbit ochii” (1 Ioan 2:9-11).

Tot la fel, în 1 Ioan 3:10,11, se face distincție între copiii lui Dumnezeu și copiii diavolului. „Prin aceasta se cunosc copiii lui Dumnezeu şi copiii diavolului. Oricine nu trăieşte în neprihănire nu este de la Dumnezeu; nici cine nu iubeşte pe fratele său. Căci vestirea pe care aţi auzit-o de la început este aceasta: să ne iubim unii pe alţii” (1 Ioan 3:10,11).

Apoi, în 1 Ioan 3:14-17, găsim mai multe detalii despre avertizările lui Ioan în această privință, de data aceasta cu antiteza dintre viață și moarte. „Noi ştim că am trecut din moarte la viaţă, pentru că iubim pe fraţi. Cine nu iubeşte pe fratele său rămâne în moarte. Oricine urăşte pe fratele său este un ucigaş; şi ştiţi că niciun ucigaş n-are viaţa veşnică rămânând în el. Noi am cunoscut dragostea Lui prin aceea că El Şi-a dat viaţa pentru noi; şi noi deci trebuie să ne dăm viaţa pentru fraţi. Dar cine are bogăţiile lumii acesteia şi vede pe fratele său în nevoie şi îşi închide inima faţă de el, cum rămâne în el dragostea de Dumnezeu?” (1 Ioan 3:14-17).

În acest pasaj se observă două detalii importante. În primul rând, iubirea față de un alt credincios este descrisă prin prisma împărțirii bunurilor materiale cu respectivul frate sau respectiva soră care se află în nevoie. Acest act concret de iubire este o formă importantă de dreptate, în sensul că favorizarea dreptății sau bunăstării societății este înțeleasă ca favorizarea bunăstării celorlalți, ceea ce implică diminuarea suferinței din lume. Suferința este văzută aici ca o formă tangibilă de nedreptate. În al doilea rând, dragostea care ia partea dreptății, în sensul venirii în întâmpinarea nevoilor celorlalți, este hristologic fundamentată pe 1 Ioan 3:16 („Noi am cunoscut dragostea Lui prin aceea că El Şi-a dat viaţa pentru noi; şi noi deci trebuie să ne dăm viaţa pentru fraţi.”). Adică iubirea jertfitoare a lui Hristos pentru noi este temeiul ca noi să cunoaștem și să punem în practică iubirea.

Prin urmare, dacă citim 1 Ioan 4:20 („Dacă zice cineva: «Eu iubesc pe Dumnezeu» şi urăşte pe fratele său este un mincinos, căci cine nu iubeşte pe fratele său pe care-l vede cum poate să iubească pe Dumnezeu, pe care nu-L vede?”) în lumina pasajelor: 1 Ioan 2:9-11, 1 Ioan 3:10,11 și mai ales 1 Ioan 3:14-17, este posibil să tragem următoarele concluzii: În primul rând, lipsa iubirii față de frații de credință se manifestă în special prin neglijarea împlinirii nevoilor lor. Conform deducției teologice din 1 Ioan 4:20, acest eșec este o dovadă că acela care se declară credincios nu Îl iubește pe Dumnezeu. La baza acestei deducții s-ar putea găsi antropologia teologică, întrucât Dumnezeu a creat ființele umane după chipul Său (Geneza 1:27).

Dar fundamentul deducției din 1 Ioan 4:20 pare a fi tot hristologic. Adică, după cum am văzut deja în 1 Ioan 3:16, iubirea jertfitoare a lui Hristos constituie atât temeiul cunoașterii noastre privitoare la iubire, cât și modelul/puterea care ne stimulează iubirea față de alții. Această bază hristologică este reafirmată în 1 Ioan 4:9-11.

Deși „nimeni n-a văzut vreodată pe Dumnezeu” (1 Ioan 4:12), iubirea Lui a devenit vizibilă, sau „s-a arătat”, prin faptul că „a trimis în lume pe singurul Său Fiu” (1 Ioan 4:9). De fapt, declarația că „noi Îl iubim” pe Dumnezeu „pentru că El ne-a iubit întâi” (1 Ioan 4:19) este hristologic explicată în sensul că nu noi L-am iubit pe Dumnezeu primii, ci „El ne-a iubit pe noi și a trimis pe Fiul Său ca jertfă de ispășire pentru păcatele noastre” (1 Ioan 4:10). Și „dacă astfel ne-a iubit Dumnezeu pe noi, trebuie să ne iubim și noi unii pe alții” (1 Ioan 4:11).

Ideea că Hristos este manifestarea vizibilă a iubirii lui Dumnezeu, care este invizibil pentru noi (1 Ioan 4:12), este întărită și confirmată de însuși Ioan ca martor ocular al Domnului Isus: „Și noi am văzut și mărturisim că Tatăl a trimis pe Fiul ca să fie Mântuitorul lumii” (1 Ioan 4:14; vezi și Ioan 1:14,18). Prin urmare, după cum rezumă Karen Hobes, „nereușita de a-i iubi pe alții înseamnă nereușita omului de a-L vedea pe Dumnezeu, care S-a făcut vizibil prin Isus Hristos, și, prin urmare, respectivul om nu poate să-L iubească pe Dumnezeu deloc” (1, 2, & 3 John…, p. 207). Această legătură indestructibilă dintre dragostea de Dumnezeu și dragostea de semeni (în sensul promovării dreptății, adică a bunăstării celorlalți), văzută din perspectivă hristologică, ne amintește ceea ce a afirmat Isus în Matei 25:40 – „Ori de câte ori aţi făcut aceste lucruri unuia din aceşti foarte neînsemnaţi fraţi ai Mei, Mie Mi le-aţi făcut” (vezi și Matei 25:45, unde se folosește un limbaj negativ pentru a exprima acest principiu).

**Nereușite ale iubirii: când iubirea și dreptatea nu sunt conectate**

Legătura dintre iubirea de Dumnezeu și iubirea de semeni, în mod special sub forma dreptății (favorizarea bunăstării și alinarea suferinței oamenilor), constituie necesarul element de legătură al vieții pentru toate poruncile găsite în Scriptură. Altfel spus, când iubirea de Dumnezeu este separată de dreptatea făcută semenilor (adică de faptul de a-i iubi) înseamnă că nu există o armonie reală în viața noastră, deși încercăm să păzim poruncile lui Dumnezeu. Un exemplu în acest sens este tânărul bogat (Matei 19:16-22), care pretindea că păzea poruncile, dar nu a reușit să își arate dragostea față de cei săraci prin intermediul bunurilor lui materiale și, în cele din urmă, nu a putut să Îl urmeze pe Isus. Un alt exemplu important din evanghelii îl constituie cel al preotului și levitului din pilda samariteanului milos (Luca 10:30-37), deoarece pretindeau că respectă regulile de curăție legate de templu, dar nu au manifestat milă și dragoste față de omul pe jumătate mort pe drumul de la Ierusalim la Ierihon.

Într-un dialog cu un învățător al legii, consemnat în Matei 22:35- 40, Isus subliniază faptul că iubirea de Dumnezeu și de aproapele sunt „cele două cârlige” de care sunt prinse toate învățăturile biblice (Legea și Prorocii). Unele traduceri ale textului din Matei 22:40 traduc verbul grecesc kremánnymi cu „a cuprinde” („În aceste două porunci se cuprind toată Legea și Prorocii” [VDC], vezi și BINT, VBRC), dar alte traduceri redau sensul literal, de „a atârna” („De aceste două porunci atârnă toată Legea și Profeții” [EDCR], vezi și NTSBR, NTR, BTF, VDCL).

**Aplicație**

În contextul legăturii indestructibile dintre iubirea de Dumnezeu și iubirea de semeni, iubirea jertfitoare a lui Hristos pe cruce constituie fundamentul iubirii tale față de semeni. Din această perspectivă, discutați în cadrul grupei următoarele întrebări:

1 În ce privințe iubirea lui Dumnezeu manifestată la cruce este un exemplu pentru tine în manifestarea aceleiași iubiri față de semeni?

2 Ce sacrificii faci tu personal pentru a-i iubi pe alții și a le face dreptate/a le împlini nevoile?

3 Când oamenii sunt afectați de sărăcie, oprimare sau orice fel de nedreptate, ce putem face noi ca biserică pentru a-i ajuta?