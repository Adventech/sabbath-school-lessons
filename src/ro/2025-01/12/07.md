---
title:  Studiu Suplimentar
date:   21/03/2025
---

**Suplimentar:** Ellen G. White, Hristos, Lumina lumii/Viața lui Iisus, cap. 29

„Fariseii […] arătau mai multă grijă unui animal necuvântător decât unui om, care e făcut după chipul lui Dumnezeu. Aceasta ilustrează acțiunea tuturor religiilor neadevărate. […] Orice religie falsă îi învaţă pe adepţii ei să fie nepăsători faţă de nevoile, suferinţele şi drepturile omului. Evanghelia îi atribuie omenirii un preţ mare, pentru că este răscumpărată cu sângele lui Hristos, şi promovează o grijă atentă faţă de nevoile şi suferinţele omului. Domnul zice: «Voi face pe oameni mai rari decât aurul curat şi mai scumpi decât aurul din Ofir» (Isaia 13:12).

Când le-a adresat fariseilor întrebarea dacă este îngăduit să facă bine în zilele de Sabat, să scape o viaţă sau să o piardă, Isus le-a pus în față planurile lor nelegiuite. Ei vânau viaţa Lui cu ură înverşunată, în timp ce El scăpa viaţa oamenilor şi aducea fericire mulţimilor. Era mai bine să ucizi în zi de Sabat, cum plănuiau ei? Sau să vindeci bolnavi, aşa cum făcuse El? Era mai drept să ai în inimă ucidere în sfânta zi a lui Dumnezeu decât iubire pentru toţi oamenii, iubire care îşi găseşte expresia în fapte de milă?” (Ellen G. White, Hristos, Lumina lumii/Viața lui Iisus, pp. 286,287).

**Zilnic:** Iacov 5 – 2 Petru 1; Ellen G. White, Faptele apostolilor, cap. 12

`1. Ce să facă cine iubește viața și vrea să vadă zile bune?`
`2. Cum să slujească fiecare altora?`
`3. Cu ce să ne „împodobim” relațiile interumane?`
`4. Care e garanția că „nu veți aluneca niciodată”?`
`5. Ce principiu important, de ținut mereu minte, ne este dat în convertirea lui Saul?`

_Aprofundează tema învăţată şi răspunde online la întrebări: adventist.ro/reconsacrare_

**Misiune urbană**

Caută planul național de evanghelizare, citește secțiunea despre misiunea urbană și alege idei ori metode aplicabile în orașul tău! Lucrează în echipă cu încă o persoană și împărtășește-ți experiența cu lucrători din alte regiuni, precum și la școala misionară de la Stupini.