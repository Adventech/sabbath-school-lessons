---
title:  Material Pentru Instructori
date:  28/02/2025
---  

### Privire generală 

Conflictul cosmic afectează fiecare ființă umană în fiecare zi și universul în general. Satana încearcă să uzurpe închinarea care I se cuvine lui Dumnezeu, dar va fi învins în cele din urmă. 

### Teme 

**1 Conflictul cosmic nu este o luptă dualistă între forțe omnipotente** – Conflictul cosmic vizează desăvârșirea morală a caracterului lui Dumnezeu. Această luptă nu implică două forțe la fel de independente care se confruntă într-un război fără sfârșit, deoarece Lucifer a fost creat de Dumnezeu și a decis să pună la îndoială caracterul Creatorului său. 

**2 Conflictul cosmic implică poporul lui Dumnezeu**– Întregul univers resimte efectele confruntării universale. În cer, Hristos a fost ținta principală a răzvrătirii lui Lucifer. În pustiu, Satana a pus la îndoială calitatea de Fiu a lui Isus. Cu toate acestea, Isus a ieșit biruitor și are puterea de a ne face fii și fiice ale lui Dumnezeu. 

**3 Conflictul cosmic nu putea fi soluționat înainte de vreme** – Va veni o zi când Dumnezeu va pune în cele din urmă capăt răului. Între timp, răului i se permite să ajungă la maturitate pentru ca acuzațiile falsse la adresa guvernării divine să poată fi văzute în adevărata lor lumină de către toate ființele create. 

**Aplicație:** În ce fel realitatea că ne confruntăm zilnic cu efectele conflictului cosmic ar trebui să ne facă și mai conștienți și mai dispuși să depindem de Dumnezeu în orice moment? 

### Comentariu  

**Conflictul cosmic nu este o luptă dualistă între forțe omnipotente** 

Există versiuni distincte ale conflictului cosmic în diferite religii și/sau cercuri filozofice. O influentă versiune necreștină este dualismul. După cum evidențiază C. S. Lewis, dualismul este „convingerea că în spatele tuturor lucrurilor se află două puteri egale și independente, una bună și cealaltă rea, și că acest univers este câmpul de luptă în care acestea duc un război nesfârșit”. A spune că aceste puteri sunt la fel de independente ar însemna că „ambele au existat din veșnicie” (Mere Christianity, 1960, p. 33, 34; vezi Creștinism pur și simplu, Humanitas, 2023). Această confruntare dualistă nu este tipul de conflict cosmic evidențiat în Biblie. Din perspectivă biblică, cel care se numește acum Satana „a fost creat de Dumnezeu și a fost bun atunci când a fost creat, dar a luat-o pe căi greșite”. Asemănător dualismului, punctul de vedere creștin este că „universul este în război”. Dar, spre deosebire de dualism, „nu consideră că este un război între puteri independente. Consideră că este un război civil, o rebeliune, și că trăim într-o parte a universului ocupată de rebeli” (Mere Christianity, p. 36). 

Prin urmare, în loc de un conflict cosmic între două forțe independente omnipotente, avem de-a face cu o revoltă față de Creator a ființelor create. Conform celor aflate despre rolul șarpelui amăgitor din Geneza 3, conflictul se axează pe percepția asupra caracterului lui Dumnezeu așa cum se reflectă în legea Sa. Cu alte cuvinte, este Dumnezeu demn de încredere? Putem da crezare cuvintelor Sale? Evident, aceste două întrebări sunt cruciale pentru o relație de iubire. Este practic imposibil să avem o relație sinceră și profundă de iubire cu cineva în care nu avem încredere. 

Răzvrătirea lui Lucifer față de Dumnezeu, care marchează debutul conflictului cosmic, începe în cer și este menționată în Isaia 14:12-15 și Ezechiel 28:12-19, mai ales atunci când comparăm aceste capitole cu Geneza 3 și Apocalipsa 12. Deși pasajele din Isaia și Ezechiel fac referire directă la împăratul Babilonului și la cel al Tirului, „în fiecare pasaj există o trecere de la sfera locală, istorică a împăraților pământeni la sfera cerească, supranaturală în care apare Lucifer/Satana și marea luptă” (Richard Davidson, „Cosmic Narrative for the Coming Millennium”, în Journal of the Adventist Theological Society, vol. 11, nr. 1-2, 2000, p. 107). În esență, Lucifer/Satana vrea să se înalțe la nivelul lui Dumnezeu. Mai precis, vrea să dețină/uzurpe statutul și puterea înaltă a lui Dumnezeu, dar nu caracterul Lui iubitor, dat fiind că Lucifer/Satana încearcă să se înalțe prin negoț/calomnie (Ezechiel 28:16) și minciuni (Geneza 3:4; Ioan 8:44). 

**Conflictul cosmic implică poporul lui Dumnezeu** 

Deși a început în cer cu răzvrătirea lui Lucifer față de Dumnezeu, în cele din urmă conflictul cosmic a implicat oarecum universul ca întreg. Mai precis, a implicat îngerii (Apocalipsa 12:7-9) și ființele umane (Geneza 3). Pentru că Eva a căzut în ispita diavolului și Adam a urmat-o intenționat, lumea noastră a devenit scena acestei confruntări universale. Într-o lume păcătoasă, viața omului a ajuns să fie marcată de această luptă. Cu alte cuvinte, oamenii se confruntă în fiecare zi cu existența și efectele conflictului cosmic. În mod evident, acest scenariu se aplică în întreaga istorie a poporului lui Dumnezeu din toată Scriptura. 

Divinul Domn Hristos a fost deja principala țintă a răzvrătirii lui Lucifer în cer (Apocalipsa 12:7; vezi și Ellen G. White, Patriarhi și profeți, cap. 1). Prin urmare, statutul Său pământean de Răscumpărător al nostru și de noul Reprezentant al poporului lui Dumnezeu – al doilea Adam (Romani 5:14; 1 Corinteni 15:22,45) – face din întrupatul Domn Hristos principala țintă a atacurilor și mai puternice ale lui Satana din pustiu. 

Când relatează ispitirea lui Isus, Luca o precedă de afirmarea divină a statutului Său de Fiu („Tu ești Fiul Meu preaiubit, în Tine Îmi găsesc toată plăcerea Mea”, Luca 3:22) în cadrul narațiunii despre botezul Său, care este urmată de o genealogie, ce începe cu Isus ca „fiul lui Iosif” (Luca 3:23) și merge înapoi (Luca 3:23-38) până la Adam, „fiul lui Dumnezeu” (Luca 3:38). Având în minte acest termen de „fiu”, ascultătorul/cititorul atent al evangheliei vede cum Satana își începe ispitele din pustiu punând la îndoială tocmai ideea că Isus este „fiul lui Dumnezeu” (Luca 4:3) – adică exact ceea ce vocea divină Îi spusese lui Isus câteva versete înainte. Dacă îl considerăm pe Adam un reper important în genealogia care precedă relatarea ispitei, există o asemănare izbitoare cu ispitirea de către șarpe în Eden, unde Eva a pus și ea la îndoială, cel puțin în minte (vezi Geneza 3:1,4), o afirmație clară făcută de Dumnezeu în fața ei și a soțului ei cu privire la consecințele fatale ale consumării roadelor din pomul cunoștinței binelui și răului, după cum apare cu câteva versete înainte (vezi Geneza 2:17). 

Mai presus de orice, vestea bună a relatării ispitirii din evanghelie este că, prin Isus, al doilea Adam, avem un alt deznodământ pentru omenire. În timp ce Adam a căzut în ispită în Eden, Isus a ieșit învingător din ispitirea din pustiu. Victoria Sa le-a deschis fiilor și fiicelor lui Dumnezeu un nou orizont în conflictul cosmic, dat fiind că Hristos este noul Adam, adică noul cap al familiei omenești. 

În Evanghelia după Matei, narațiunea ispitirii apare imediat după relatarea botezului lui Isus. În locul referirii generale la Adam pe care o face Luca, Matei pare să aibă în minte poporul Israel. Genealogia se concentrează asupra unor personaje precum Avraam și David (Matei 1:1- 17), iar decretul de ucidere a copiilor în contextul istoriei lui Isus (Matei 2:13-16) evocă istoria lui Moise. Comparația cu poporul Israel devine mai evidentă atunci când observăm că toate răspunsurile date de Isus diavolului în pustiu sunt luate textual din experiența lui Israel în pustiu (Deuteronomul 8:3; 6:16; 6:13). Pe scurt, acolo unde Israel a căzut, Isus a câștigat, ceea ce deschide un nou orizont pentru poporul lui Dumnezeu în conflictul cosmic, deoarece Hristos preia în mod reprezentativ rolul unui nou Israel. 

**Conflictul cosmic nu putea fi soluționat înainte de vreme** 

Parabola grâului și a neghinei din Matei 13:24-30 indică prezența unui conflict cosmic în învățăturile Domnului Isus despre împărăția cerurilor. Inamicul este capabil să semene buruieni care să crească împreună cu grâul (sămânța bună). Aceasta este o acțiune nu doar rea, ci și înșelătoare, întrucât orice acțiune corectivă de a smulge imediat buruienile pentru a rezolva situația problematică poate pune în pericol grâul (Matei 13:29). Din acest motiv, necesara distincție și separare a celor două categorii trebuie să aștepte până la seceriș sau până la judecata finală (Matei 13:30). 

Este demn de remarcat că în relatarea lui Ellen G. White despre reacția lui Dumnezeu față de Lucifer/Satana în stadiile incipiente ale conflictului cosmic din cer, se remarcă același principiu biblic din parabola neghinei și a grâului. Explicând de ce Dumnezeu nu l-a distrus imediat pe Satana, Ellen G. White evidențiază faptul că „influența amăgitorului n-ar fi fost cu totul distrusă și nici spiritul de revoltă n-ar fi fost îndepărtat cu totul. Răului trebuia să i se îngăduie să ajungă la maturitate. Pentru binele universului întreg, de-a lungul veacurilor veșnice, Satana trebuia să-și dezvolte mai deplin principiile, pentru ca acuzațiile lui aduse la adresa guvernării divine să fie văzute de ființele create în lumina lor adevărată, pentru ca dreptatea și mila lui Dumnezeu, precum și imuabilitatea legii Sale să poată fi pentru totdeauna plasate în afara oricărui dubiu” (Tragedia veacurilor, p. 499). 

### Aplicație 

1 Cum i-ai putea explica cel mai bine unui necredincios natura conflictului cosmic, ținând cont de faptul că toți ne confruntăm cu efectele acestui conflict în lume? 

2 Când ne gândim la modul în care Dumnezeu tratează acuzațiile false aduse de diavol, suntem impresionați de caracterul Său iubitor și demn de încredere. În ce fel construirea unor relații de încredere între noi în biserică dovedește caracterul iubitor al lui Dumnezeu? 

3 Iubirea și încrederea într-o persoană depind de caracterul moral al persoanei respective. În viața ta, ce virtuți trebuie să cultivi, prin harul lui Dumnezeu, pentru a reflecta caracterul lui Dumnezeu? 

4 Atunci când devin distanți și nu mai au o relație strânsă cu Dumnezeu, de multe ori ceva se schimbă în viziunea oamenilor asupra caracterului divin. Pentru a evita acest pericol, ce să facem ca să avem parte de prezența lui Dumnezeu și să înălțăm/exprimăm atributele Sale și caracterul Său iubitor față de ceilalți?