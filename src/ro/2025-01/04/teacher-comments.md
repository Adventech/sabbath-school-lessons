---
title:  Material Pentru Instructori
date:  24/01/2025
---

### Privire generală

Dumnezeu este mișcat fizic și emoțioal de profunda îndurare pe care o are față de poporul Său.

### Teme

**1 Dumnezeul nostru inimos și milos este descris viu în Scriptură prin imagini parentale** – Iubirea lui Dumnezeu are puternice aspecte emoționale și afective, ca și în cazul părinților. Metafora iubirii divine ca dragoste maternă transmite ideea că Dumnezeu Își amintește de poporul Său și Se îndură de el. Asocierea cu o mamă este, într-o anumită măsură, cea mai bună ilustrație a compasiunii lui Dumnezeu, a grijii Lui iubitoare și a atenției la nevoile poporului Său. Scriptura ilustrează mila lui Dumnezeu folosind și imaginea unui tată iubitor și îndurător.

**2 Dumnezeul nostru inimos și milos este descris șocant în Scriptură prin imagini viscerale** – În multe pasaje biblice, pentru a exprima afecțiunea lui Dumnezeu se utilizează o terminologie cu trimitere la interiorul ființei, întrucât El resimte la nivel fizic și emoțional o compasiune profundă pentru oameni. Cuvântul ebraic tradus cu „îndurare”/„ milă” descrie o dragoste asemănătoare cu cea a unei mame pentru copilul din pântecele ei, punând accentul pe îndurarea acesteia față de copilul ei. În mod asemănător, Dumnezeu manifestă o afecțiune și o milă blândă față de poporul Său.

**3 Dumnezeul nostru inimos și milos este gelos într-un mod bun și drept** – Dumnezeu caută o relație strânsă și exclusivă de legământ cu noi și cere fidelitate din partea poporului Său. În acest sens, Dumnezeu este descris în Scriptură ca înflăcărat și gelos. În locul conotației negative că este capricios, această terminologie transmite ideea că Dumnezeu acționează în interesul nostru suprem pentru a ne feri de autovătămare sau de încălcarea promisiunilor.

**Aplicație:** În iubirea Lui înflăcărată și plină de îndurare, Dumnezeu ne invită să fim ca El. În compasiunea manifestată față de ceilalți, trebuie să fim atenți la oamenii din jurul nostru și, ca biserică, să urmărim planificat să avem grijă de ei în mod activ.

 ### Comentariu

**Dumnezeul nostru inimos și milos este descris viu în Scriptură prin imagini parentale**

Una dintre cele mai vii descrieri ale lui Dumnezeu în Scriptură face uz de termeni asociați domeniului parental, mamei și tatălui, care la modul ideal sunt modele deosebite de iubire și compasiune în relațiile dintre oameni.

În dialogul dintre Dumnezeu și Sion din Isaia 49:14-23, care face parte din mesajul mai larg de consolare a poporului Israel, din Isaia 49:14- 26, Sion se plânge inițial: „M-a părăsit Domnul și m-a uitat Domnul” (Isaia 49:14). În răspunsul Lui, Domnul subliniază faptul că Își aduce întotdeauna aminte de poporul Său; această afirmație este formulată în mod poetic cu ajutorul imaginii mamei. „Poate o femeie să uite copilul pe care-l alăptează şi să n-aibă milă de rodul pântecelui ei? Dar chiar dacă l-ar uita, totuşi Eu nu te voi uita cu niciun chip” (Isaia 49:15). Imaginea mamei este legată aici de ideea aducerii aminte și de cea a milei. În contrast, ideea de uitare descrie, în acest context, o lipsă de compasiune.

Presupunerea generală este că mama nu uită niciodată copilul pe care îl alăptează. Cel puțin acesta este nivelul de devotament pe care toată lumea îl așteaptă de la ea. Prin urmare, imaginea unei mame este probabil cel mai bun mod de ilustrare a milei lui Dumnezeu și a preocupării de nevoile poporului Său. Dar nu toate mamele se ridică la nivelul înalt al acestei așteptări. Deși mulți își descriu mamele ca cele mai iubitoare și pline de compasiune ființe umane din lume, alții, din nefericire, s-ar putea să nu aibă amintiri plăcute cu mamele lor. Deși pare să facă din imaginea mamei apogeul conștiinței și compasiunii umane, Isaia 49:15 poate explica și experiențele negative provocate de o mamă uitucă și nemiloasă.

Prin urmare, deși astfel de experiențe sunt considerate atipice, comparația din acest pasaj transmite în același timp că unele mame se pot abate de la acea normă și tot pot uita. Din nefericire, această experiență este realitatea tristă din viața anumitor oameni. Cu toate acestea, Dumnezeu nu Își va uita niciodată poporul și va avea întotdeauna milă față de el. Pe scurt, comparația dintre Dumnezeu și o mamă creează o imagine frumoasă a unui Dumnezeu inimos și milos, atât cu cei care au o mamă iubitoare (Dumnezeu Se aseamănă oarecum cu aceste mame), cât și cu cei care au sau au avut o experiență negativă cu o mamă neiubitoare (Dumnezeu este cu siguranță diferit de acestea).

În același timp Biblia Îl compară pe Dumnezeu și cu un tată în ce privește compasiunea Lui. Psalmul 103 Îl laudă pe Domnul pentru îndurările Sale. „Domnul este îndurător şi milostiv, îndelung răbdător şi bogat în bunătate. El nu Se ceartă fără încetare şi nu ţine mânia pe vecie. Nu ne face după păcatele noastre, nu ne pedepseşte după fărădelegile noastre” (Psalmii 103:8-10). După această descriere, psalmul Îl compară pe Dumnezeu cu un tată: „Cum se îndură un tată de copiii lui, aşa Se îndură Domnul de cei ce se tem de El” (Psalmii 103:13).

**Dumnezeul nostru inimos și milos este descris șocant în Scriptură prin imagini viscerale**

Îndurarea în Biblie este redată prin termeni legați de organe interne. Acest limbaj face ca descrierile milei din Scriptură, în special mila divină, să fie expresii emoționale și fizice. De exemplu, „cuvântul ebraic pentru «îndurare/milă»”, care este raḥamim, „este etimologic înrudit cu reḥem (pântec/uter)” (Shmuel Himelstein, „Compassion”, The Oxford Dictionary of the Jewish Religion, 2011). Această idee întărește comparația dintre îndurarea lui Dumnezeu și îndurarea unei mame față de copilul care a ieșit din pântecele ei. Cu siguranță, acest limbaj atât de fizic nu ar trebui interpretat literal în cazul lui Dumnezeu. Dar o astfel de descriere pregnantă este probabil imaginea supremă pentru a exprima cu adevărat, în limitele conceptelor și limbajului omenesc, profunzimea milei iubitoare a lui Dumnezeu.

În Osea 11, Domnul Își exprimă iubirea profundă față de Israel. El declară: „Când era tânăr Israel, îl iubeam” (Osea 11:1), „Eu l-am învățat pe Efraim să meargă și l-am ridicat în brațe” (Osea 11:3). Dar Domnul subliniază: „Poporul Meu este pornit să se depărteze de la Mine” (Osea 11:7). În ciuda tuturor acestor lucruri, El Își declară dragostea, spunând: „Cum să te dau, Efraime? Cum să te predau, Israele?” (Osea 11:8). Folosind imagini viscerale pentru a-Și descrie îndurarea, mai precis faptul că S-a răzgândit, Domnul îi spune poporului Său: „Mi se zbate [verbul hp̲k̲] inima în Mine și tot lăuntrul Mi se mișcă de milă” (Osea 11:8).

Verbul ebraic hp̲k̲ apare și în Plângerile lui Ieremia, pentru a descrie suferința unui om: „Doamne, uită-Te la necazul meu. Lăuntrul meu fierbe, mi s-a întors [verbul hp̲k̲] inima în mine” (Plângerile lui Ieremia 1:20). Așadar, limbajul care face referire la inima omului (în Plângerile lui Ieremia) și la inima divină (în Osea) descrie emoționant profunzimile ardorii și îndurării lui Dumnezeu față de poporul Său.

În mod asemănător este folosit în Noul Testament verbul grecesc splanchnizomai, în mod special în evangheliile sinoptice, pentru a exprima faptul că Isus manifestă milă față de oameni (vezi Matei 9:36; 14:14; 15:32; 20:34; Marcu 1:41; 6:34; 8:2; Luca 7:13; vezi, de asemenea, acest limbaj în Matei 18:27; Marcu 9:22; Luca 10:33; 15:20). Este demn de remarcat că substantivul înrudit, splanchnon, care exprimă ideea de afecțiune sau de milă în multe pasaje din Noul Testament (vezi Luca 1:78; Filipeni 1:8; 2:1; Coloseni 3:12), face referire literal la „părțile interne ale unui trup”, în mod special la „viscere [...], măruntaie” (Frederick W. Danker, et al., A Greek-English Lexicon of the New Testament…, 2000, p. 938). După cum accentuează Craig Bloomberg în comentariile sale cu privire la Matei 9:36, „emoțiile [lui Isus] reflectă o «milă» profundă, resimțită visceral/în măruntaie [gr. spanchonos] […], care ar putea face referire la intestine și rinichi)” (Matthew: The New American Commentary, 1992, vol. 22, p. 166). Prin urmare, Noul Testament descrie mila lui Domnului Isus folosind termeni legați de organe interne ale corpului uman. Mai precis, El este afectat fizic și emoțional de o milă profundă și iubitoare față de popor. Lucrul acesta corespunde descrierii din Vechiul Testament a îndurării profunde a lui Dumnezeu față de poporul Său.

**Dumnezeul nostru inimos și milos este gelos într-un mod bun și drep**

Ca parte a imaginii veterotestamentare a Dumnezeului nostru înfocat și îndurător apare și descrierea Sa ca gelos/plin de râvnă (vezi Exodul 20:5; 34:14; Deuteronomul 4:24; 5:9; 6:15; 32:16,21; Iosua 24:19; 1 Imparati 14:22; Psalmii 78:58; Ezechiel 39:25; Naum 1:2; Ioel 2:18; Zaharia 1:14; 8:2). Această descriere apare în porunca a doua, bazată pe prima („Să nu ai alți dumnezei afară de Mine”, Exodul 20:3) și interzice facerea oricărui „chip cioplit” (Exodul 20:4). Porunca adaugă: „Să nu te închini înaintea lor și să nu le slujești, căci Eu, Domnul Dumnezeul tău, sunt un Dumnezeu gelos” (Exodul 20:5). La fel ca într-o relație de căsătorie, Dumnezeu cere exclusivitate și fidelitate din partea poporului Său. Ținând cont de această relație de legământ, când poporul lui Dumnezeu Îi încalcă poruncile, făcând idoli și închinându-se lor/slujindu-le, poporul Îl instigă pe Dumnezeu, Îl provoacă la gelozie și mânie, potrivit limbajului biblic (Deuteronomul 32:16,21; Iosua 24:19; 1 Imparati 14:22,23; Psalmii 78:58; Naum 1:2,14). Ca Dumnezeu sfânt (Iosua 24:19; Ezechiel 39:15), care este înflăcărat în relația cu poporul Său (Ioel 2:18; Zaharia 1:14; 8:2), reacția Lui de gelozie este de fapt un răspuns sfânt la lipsa de credincioșie și la idolatria poporului Său.

Această imagine din Vechiul Testament a geloziei lui Dumnezeu este evident altceva decât avertizarea lui Pavel cu privire la invidia/pizma din rândul membrilor bisericii din Noul Testament (vezi 1 Corinteni 13:4; 2 Corinteni 12:20; Galateni 5:20). Pavel vorbește în mod pozitiv despre o „gelozie după voia lui Dumnezeu”, accentuând în 2 Corinteni 11:2 că este gelos pentru biserică. Această distincție între o gelozie negativă, care trebuie evitată, și gelozia pozitivă, a lui Dumnezeu, poate fi sesizată în limba greacă, existând două posibile definiții ale geloziei în Noul Testament: (1) „a fi interesat într-un mod pozitiv și intens” (râvnă, zel, entuziasm) și (2) „a avea puternice sentimente negative față de realizările altcuiva” (invidie sau pizmă) (A Greek-English Lexicon of the New Testament…, p. 427).

### Aplicație

Dumnezeu manifestă compasiune și iubire puternică pentru poporul Său și ne invită să facem același lucru. Ținând cont de această idee, discutați următoarele întrebări:

1 Când comparăm mila lui Dumnezeu cu cea a unei mame grijulii, ce rol joacă aducerea aminte și uitarea în manifestarea milei? Dă exemple.

2 În ce fel poți fi gelos într-un mod pozitiv în relațiile tale din cadrul bisericii, așa cum Dumnezeu este gelos în relațiile Sale cu poporul Său?

3 Cum putem planifica la nivel de biserică să ne îngrijim de alții și să încorporăm cauza altora în propriile noastre obiective spirituale?