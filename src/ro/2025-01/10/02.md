---
title:  Un înger întârziat
date:   02/03/2025
---

După cum am văzut, dumnezeii falși ai neamurilor erau demoni deghizați. Și în alte părți vedem dovezi potrivit cărora conducători demonici cerești se află uneori în spatele conducătorilor pământeni. Până și agenții angelici trimiși de Dumnezeu se pot confrunta cu opoziție din partea forțelor inamice. 

`1 Citește Daniel 10:1-14, acordând o atenție specială versetelor 12 și 13. Ce descoperi în aceste versete despre conflictul cosmic? Ce crezi despre îngerul trimis de Dumnezeu căruia cineva i-a „stat împotrivă” 21 de zile?` 

Cum este posibil ca unui înger trimis de Dumnezeu să-i stea cineva împotrivă trei săptămâni? Pentru că este atotputernic, Dumnezeu avea puterea de a-i răspunde lui Daniel imediat – dacă asta ar fi vrut. Dacă Și-ar fi exercitat puterea de a face lucrul acesta, ar fi putut să facă astfel încât un înger să i se arate imediat lui Daniel. Dar îngerului lui Dumnezeu i-a „stat împotrivă” „căpetenia împărăției Persiei” vreme de trei săptămâni. Ce se întâmplă aici? 

„Timp de trei săptămâni, Gabriel a luptat cu forţele întunericului, căutând să țină piept influenţelor care acționau asupra minţii lui Cirus. [...] Tot ce a putut face Cerul în favoarea poporului lui Dumnezeu fusese făcut. Reușita a venit în cele din urmă, forţele vrăjmașului au fost ţinute în frâu în toate zilele lui Cirus și în toate zilele fiului său Cambise” (Ellen G. White, Profeți și regi, p. 572). 

Pentru ca un astfel de conflict să aibă loc, Dumnezeu trebuie să nu-Și exercite toată puterea. Vrăjmașului trebuie să i se acorde o oarecare libertate și putere reală, care să nu fie înlăturată arbitrar, ci să fie limitată de anumiți parametri cunoscuți ambelor părți (ale căror detalii nu ne sunt dezvăluite). Par să existe parametri în conflictul cosmic după care operează până și îngerii lui Dumnezeu, care, în zilele următoare ale studiului nostru, vor fi numite „reguli de luptă”. 

Într-un anumit sens, s-ar putea să nu fie greu de înțeles aceste limite, dacă înțelegem ideea, despre care am discutat deja, că Dumnezeu operează numai prin iubire și că iubirea, nu constrângerea, este baza guvernării Sale. Această idee, că Dumnezeu acționează numai prin principiile care rezultă din iubire, ne poate ajuta să înțelegem mai bine marea luptă. 

`Ai simțit în propria experiență limitele operării numai după principiile iubirii, nu și ale constrângerii? Ce lecții ai învățat despre limitele puterii?`