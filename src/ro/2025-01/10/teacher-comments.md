---
title:  Material Pentru Instructori
date:  07/03/2025
---  

### Privire generală 

În calitatea lui de conducător, Satana este limitat de Dumnezeu. El este un conducător nelegitim, mai ales din punctul de vedere al caracterului divin. 

### Teme 

**1 Satana este un „stăpânitor” nelegitim și temporar** – Dumnezeu i-a permis lui Satana o stăpânire limitată și temporară după ce păcatul a intrat în această lume, dar această dominație nu este o autoritate legitimă. Deși Dumnezeu Și-a limitat propria activitate de eliminare a răului din această lume, Isus l-a învins pe diavol. Victoria Domnului Hristos asupra ispitei din pustiu și înfrângerea lui Satana la cruce indică faptul că stăpânirea lui Satana este nelegitimă și temporară. 

**2 Satana calomniază și ia prizonieri sub „stăpânirea” lui** – În ciuda faptului că Satana este un conducător nelegitim și trecător, ființele umane pot ajunge prizoniere legitime sub dominația lui. Voința noastră umană este înclinată să urmeze sugestiile lui Satana, dacă Hristos nu locuiește în noi, călăuzindu-ne dorințele și viața. 

**3 Satana este limitat în ce privește „stăpânirea” lui** – Satana are spațiul și timpul necesar pentru a „stăpâni”, dar este limitat de Dumnezeu. În desfășurarea istoriei umane, puterile transcendente ale binelui se opun răului, iar rugăciunile credincioșilor sunt o resursă eficientă împotriva lui. 

**Aplicație:** Satana este limitat în cadrul dominației lui temporare. Datorită victoriei Domnului Isus, nu suntem înrobiți de frica de moarte. Dar tot trebuie să fim vigilenți și să depindem de puterea lui Dumnezeu. Cum te poate ajuta viața ta de rugăciune să reușești să te împotrivești stăpânirii nelegitime a lui Satana? 

### Comentariu 

**Satana este un „stăpânitor” nelegitim și temporar** 

În evangheliile sinoptice, punctul central al antagonismului dintre Satana și Isus este ispitirea din pustiu (Matei 4:1-11; Marcu 1:12,13; Luca 4:1-13). Dintre cei trei evangheliști sinoptici, Luca oferă detalii suplimentare, la a treia ispită, despre presupusa autoritate a lui Satana. Arătându-I Domnului „într-o clipă toate împărățiile pământului” (Luca 4:5), diavolul I-a oferit „toată stăpânirea și slava acestor împărății”, motivând: „Căci mie îmi este dată și o dau oricui voiesc” (Luca 4:6). 

Este discutabil dacă Satana avea într-adevăr autoritatea pe care pretindea că o are și, dacă o avea, cum o dobândise. Categoric după ce păcatul a intrat în lume, „Dumnezeu îi permite lui Satana o considerabilă libertate pentru a-și exercita influența dăunătoare în întreaga lume” (Sydney H. T. Page, Powers of Evil…, 1995, p. 98). Dar această libertate nu înseamnă că Satana are o autoritate legitimă în lume. De fapt, prin respingerea ofertei lui Satana, Domnul Isus nu recunoaște legitimitatea unei astfel de autorități. 

În Evanghelia după Ioan, antagonismul dintre Satana și Isus este evidențiat în special prin referirile la „stăpânitorul [conducătorul] lumii acesteia” (Ioan 12:31; 14:30; 16:11). În Ioan 12:31-33, Isus pune accentul pe judecarea lumii și pe aruncarea afară a stăpânitorului ei, făcând referire în mod special la moartea Lui. În Ioan 14:30, Isus precizează, în cadrul cuvântării de rămas-bun adresată ucenicilor, că „vine stăpânitorul [conducătorul] lumii acesteia”. Apoi, evidențiind antagonismul din această afirmație, adaugă: „El n-are nimic în Mine.” Declarația are probabil în vedere venirea lui Iuda Iscarioteanul, care este agentul prin care „diavolul însuși grăbește moartea lui Isus”. Cu toate acestea, crucea nu reprezintă triumful diavolului, ci, surprinzător, înfrângerea lui (vezi D. A. Carson, The Gospel According to John, 1991, p. 508). Apoi, în timp ce îi învață pe ucenici despre Parakletos-ul promis, adică despre Duhul Sfânt, Isus accentuează din nou, de data aceasta în Ioan 16:11, că „stăpânitorul lumii acesteia este judecat”, ceea ce pare să evoce aruncarea afară a diavolului, menționată în Ioan 12:31. 

Prin urmare, în timp ce evangheliștii sinoptici evidențiază victoria lui Hristos asupra lui Satana în cursul ispitirii din pustiu, la începutul misiunii Sale publice, Evanghelia după Ioan subliniază înfrângerea lui Satana, conducătorul acestei lumi, la cruce (vezi și Powers of Evil…, p. 129), adică la sfârșitul lucrării pământești a Domnului Isus. În ambele cazuri aflăm că Satana este un conducător nelegitim și temporar al unei lumi păcătoase, o lume care este, paradoxal, iubită de Dumnezeu și în același timp judecată pentru respingerea lui Isus (Ioan 1:10,29; 3:16,17,19; 9:39; 12:31,47; 14:17; 15:18,19; 16:8; 17:9,14,16,21). După cum indică Robert Recker, Satana este „un prinț detronat – sau în curs de a fi detronat” („Satan: In Power or Dethroned?”, în Calvin Theological Journal, vol. 6, nr. 2, 1971, p. 147). 

**Satana calomniază și ia prizonieri sub „stăpânirea” lui** 

În ciuda faptului că Satana este un domnitor nelegitim, din cauza păcatului ființele umane au ajuns prizoniere legitime ale dominației lui. Ellen G. White subliniază că „omul căzut este, de drept, robul lui Satana. [...] Omul este natural înclinat să urmeze sugestiile lui Satana și nu va reuși să i se împotrivească unui adversar atât de feroce, dacă Hristos, puternicul Cuceritor, nu locuiește în el, nu-i călăuzește dorințele și nu îi dă putere” (Mărturii pentru biserică, vol. 1, p. 341). Nu Dumnezeu l-a „făcut pe Satana «stăpânitorul lumii acesteia», ci [...] ființele umane l-au făcut, prin păcatul lor” (Powers of Evil…, p. 129). 

Chiar dacă, din perspectiva păcatului uman, este un conducător legitim al ființelor umane decăzute, Satana este totuși un conducător nelegitim din punctul de vedere al caracterului și acțiunilor sale. Isus îl descrie apăsat drept un mincinos și un ucigaș: „De la început [Satana] a fost ucigaş şi nu stă în adevăr, pentru că în el nu este adevăr. Ori de câte ori spune o minciună, vorbeşte din ale lui, căci este mincinos şi tatăl minciunii” (Ioan 8:44). Practic, calomniile și captivitatea mortală sunt esența „stăpânirii” lui, care trebuie răsturnată de Domnul Hristos. 

Evanghelia după Ioan pare să evidențieze că „stăpânitorul lumii acesteia” este învins și aruncat afară prin jertfa lui Hristos de pe cruce, prin învierea Sa și înălțarea Sa la Tatăl (Ioan 12:31-33; 16:11). Cu toate acestea, rugăciunea de mijlocire a Domnului Isus pentru ucenicii Săi, din Ioan 17, presupune că influența lui Satana asupra omenirii nu se termină la cruce. „Dimpotrivă, Ioan arată că opoziția stârnită de Satana față de Isus se va îndrepta și în direcția urmașilor lui Isus” (Powers of Evil…, p. 130). În Ioan 17:15, Isus Se roagă ca Tatăl să îi păzească „de cel rău”, pentru că ei sunt în lume, dar nu fac parte din ea (Ioan 17:15,16). În 1 Ioan 5:19 se face deosebire între credincioșii lui Dumnezeu și cei necredincioși (cei din lume), prin compararea poporului lui Dumnezeu cu cei care se află sub puterea diavolului: „Știm că suntem din Dumnezeu şi că toată lumea zace în cel rău.” 

Evrei 2:14,15 descrie puterea pe care o are diavolul asupra ființelor umane păcătoase, pe care le supune robiei, ca „puterea morții”. Acest pasaj ne învață și că Isus distruge această putere prin moartea Sa. Prin urmare, pe baza victoriei Domnului Isus, nu mai suntem înrobiți de frica de moarte. Dar tot trebuie să fim vigilenți și să depindem de puterea lui Dumnezeu. Istoria mântuirii nu s-a încheiat încă, iar „diavolul dă târcoale ca un leu care răcnește și caută pe cine să înghită” (1 Petru 5:8). Mai mult, înainte de distrugerea sa finală (Apocalipsa 20:10), Satana continuă să-i acuze pe credincioși în fața lui Dumnezeu (Apocalipsa 12:10), iar istoria lui Iov sugerează că defăimarea, calomnia (Iov 1:9-11; 2:5), face parte din strategia diavolului de a acuza. 

**Satana este limitat în „stăpânirea” sa** 

Ființele umane păcătoase au făcut din Satana un domnitor, iar acuzațiile lui calomnioase sunt luate în considerare, în loc să fie pur și simplu respinse de Dumnezeu. Dumnezeu permite să se întâmple acest lucru pentru a se dovedi în mod clar că aceste acuzații sunt nefondate. De aceea Satana are spațiu și timp să „stăpânească”, dar, așa cum indică și istoria lui Iov – „asupra lui [a lui Iov] să nu întinzi mâna” (Iov 1:12); „cruță-i viața [lui Iov]” (Iov 2:6) –, Satana este limitat de Dumnezeu în această așa-zisă stăpânire. 

Mai mult, din Daniel 10 aflăm despre limitele puterii răului. Potrivit acestui capitol, „desfășurarea istoriei umane nu este determinată numai de deciziile luate de oameni, căci există o dimensiune nevăzută a realității care trebuie luată de asemenea în considerare. În special există forțe malefice în univers care exercită o influență nefastă în domeniul sociopolitic, mai ales în ceea ce privește poporul lui Dumnezeu. Cu toate acestea, puterea acestor agenți ai răului este limitată, întrucât puterile transcendente ale binelui li se opun, iar rugăciunile sincere ale credincioșilor sunt de asemenea eficiente împotriva lor. Oricât s-ar opune voii lui Dumnezeu, forțele răului nu pot împiedica împlinirea acesteia” (Powers of Evil…, p. 64). 

Ellen White afirmă existența unui conflict cosmic similar privind viața fiecărei persoane și evidențiază în același timp importanța rugăciunii în acest context. În capitolul „Puterea lui Satana” din Mărturii pentru biserică, vol. 1, ea afirmă că „doar Dumnezeu poate să limiteze puterea lui Satana” (p. 341) și că a „văzut cum îngeri răi se luptau pentru suflete și îngeri ai lui Dumnezeu li se împotriveau. Lupta era teribilă” (p. 345). Cu toate acestea, adaugă ea, „nu este lucrarea îngerilor buni să controleze mintea oamenilor împotriva voinței lor. Dacă ei cedează în fața vrăjmașului și nu fac niciun efort de a i se împotrivi, atunci îngerii lui Dumnezeu nu pot face mai mult decât să țină pe loc oștirea lui Satana, să o împiedice să distrugă, până când celor aflați în pericol li se va da mai multă lumină, care să-i determine să se trezească și să privească spre cer pentru a primi ajutor” (p. 345). În acest context subliniază ea că „marele Comandant al cerului și al pământului a limitat puterea lui Satana”, accentuând în același timp importanța rugăciunii, pentru că „Mântuitorul nostru ascultă rugăciunea sinceră a credinței și trimite în ajutor îngeri care excelează în putere, pentru a-l elibera” pe cel care se roagă (p. 346). 

### Aplicație 

Cartea Iov oferă o perspectivă fascinantă asupra realității marii lupte. Iov a decis să se teamă de Dumnezeu în ciuda circumstanțelor. Având în vedere acest lucru, discutați următoarele întrebări: 

1 Cum poate ocrotirea oferită nouă de Dumnezeu să ne inspire să ne temem de El, să-L dorim și să-L iubim și mai mult? În ce fel ar putea ocrotirea Sa să ne creeze dificultăți unora dintre noi sau să fie obstacol în răspunsul pe care I-l dăm? 

2 Stăpânirea lui Satana are impuse anumite limite, fapt evident în scena consiliului ceresc din cartea Iov. Ce ne spun limitele impuse lui Satana despre puterea și acțiunile lui Dumnezeu? 

3 În capitolul „Puterea lui Satana” (Mărturii pentru biserică, vol. 1, p. 345), Ellen G. White subliniază importanța rugăciunii pentru ca Dumnezeu să trimită îngeri care să ne scape. Așadar, cât de importantă este viața ta de rugăciune în vederea găsirii unor căi de acțiune divină?