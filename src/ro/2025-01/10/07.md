---
title:  Studiu Suplimentar
date:   07/03/2025
---

**Suplimentar:** Ellen G. White, Mărturii pentru biserică, vol. 1, Mărturia 8, „Puterea lui Satana” 

„Omul este în mod firesc înclinat să urmeze sugestiile lui Satana și nu poate reuși să țină piept unui adversar atât de crunt decât dacă Hristos, puternicul Biruitor, locuiește în el, îi îndrumă dorințele și îi conferă putere. Doar Dumnezeu poate să limiteze puterea lui Satana. Cel rău […] este tot timpul vigilent, de teamă să nu piardă vreo ocazie de a distruge suflete. Este important ca poporul lui Dumnezeu să înțeleagă acest lucru, ca să se poată feri de cursele lui. Satana își pregătește înșelăciunile pentru ca, în ultimul asalt asupra copiilor lui Dumnezeu, aceștia să nu-și dea seama că este el. […] Atunci când unele suflete înșelate susțin că [diavolul] nu există, el pune stăpânire pe ele și acționează prin ele într-o mare măsură. Satana cunoaște mai bine decât copiii lui Dumnezeu puterea pe care aceștia o pot avea asupra lui, atunci când forța lor stă în Hristos. Când imploră cu umilință ajutorul puternicului Biruitor, cel mai slab credincios al adevărului, bazându-se neabătut pe Hristos, poate reuși să-l respingă pe Satana și toată trupa lui. El este prea viclean ca să vină deschis, pe față, cu ispitele lui; pentru că atunci energiile adormite ale creștinului s-ar trezi și acesta s-ar baza pe puternicul Eliberator. Dar [Satana] se furișează și acționează deghizat prin fiii neascultării care pretind că sunt evlavioși” (Ellen G. White, Mărturii pentru biserică, vol. 1, p. 341). 

**Zilnic:** Evrei 4 – 10; Ellen G. White, Faptele apostolilor, cap. 10 

`1. Ce nouă zi hotărăște din nou Dumnezeu?`
`2. Unde a intrat Isus pentru noi ca înainte-mergător?`
`3. Care e legământul cel nou pe care îl face Dumnezeu cu casa lui Israel?`
`4. Ce reprezintă perdeaua dinăuntru a sanctuarului?`
`5. Ce nu își putea șterge Pavel din minte?`

_Aprofundează tema învăţată şi răspunde online la întrebări: adventist.ro/reconsacrare_  

**„Dacă aduceți multă roadă...”** 

Misiune completă înseamnă încheierea unui ciclu de lucru: pregătirea terenului, semănat, îngrijit și secerat. Finalizarea întregului proces, prin rodire bogată, este dovada că suntem adevărați ucenici. „Dacă aduceţi multă roadă, prin aceasta Tatăl Meu va fi proslăvit şi voi veţi fi astfel ucenicii Mei” (Ioan 15:8) – spunea Mântuitorul. 

Plănuiește ca, în anul 2025, tu personal să faci cea mai bună evanghelizare, aceea care se termină cu botez. Salvarea de suflete este probabil cel mai bun proiect pentru dezvoltarea bisericii, dar și pentru dezvoltarea personală.