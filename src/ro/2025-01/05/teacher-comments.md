---
title:  Material Pentru Instructori
date:  31/01/2025
---

### Privire generală

Mânia lui Dumnezeu este o expresie a iubirii Sale, care va pedepsi răul și păcatul.

### Teme

1 Mânia lui Dumnezeu este reacția Lui sfântă și răbdătoare la păcat – Mânia lui Dumnezeu nu provine dintr-o atitudine arbitrară, incontrolabilă sau răzbunătoare, ci este întotdeauna un răspuns iubitor și ferm la rău și la nedreptate. Mânia Lui este o reacție la păcatul continuu și răzvrătit care Îi afectează negativ creația. Mânia divină este un alt mod de exprimare a iubirii Sale, fie pentru a-i pedepsi pe oamenii răi pentru păcatele lor, fie pentru a-Și scoate poporul din mâinile lor. În Scriptură, mânia lui Dumnezeu este înțeleasă cel mai bine în contextul narativ în care apare, cum ar fi în Psalmul 78. În ciuda tuturor semnelor și minunilor făcute de Dumnezeu, poporul Lui L-a uitat, devenind încăpățânat și răzvrătit, având inimi nepocăite.

2 Mânia lui Dumnezeu este o indignare iubitoare și dreaptă – În Scriptură găsim o descriere vie a mâniei lui Dumnezeu ca o indignare iubitoare și dreaptă față de asuprirea și suferința poporului Său. Dumnezeu intervine activ să pedepsească răul, dată fiind nemulțumirea Lui îndreptățită, motivată de o bunătate și de o iubire desăvârșită. Mânia Lui este răspunsul adecvat al iubirii față de rău, întrucât răul Îi rănește ființele iubite.

**Aplicație:** Dată fiind reacția responsabilă a lui Dumnezeu la nedreptate și la rău, cum ar trebui să acționăm pentru a elimina activ nedreptatea sau pentru a alina suferința altora?

**Comentariu **

**Mânia lui Dumnezeu este reacția Lui sfântă și răbdătoare la păcat**

Învățătura Bibliei despre mânia lui Dumnezeu este înțeleasă cel mai bine în contextul în care este menționată. Psalmul 78, care este al doilea cel mai lung psalm din Psaltire, după Psalmul 119, subliniază evenimente precise din istoria poporului Israel, în mod special exodul și rătăcirile în pustiu. În această narațiune poetică, Asaf încurajează poporul lui Dumnezeu să fie credincios Domnului, în contrast cu generațiile răzvrătite din trecut.

Spre deosebire de mulți psalmi, Psalmul 78 nu Îi este adresat lui Dumnezeu sub forma unui cântec/unei rugăciuni, ci mai degrabă poporului, sub forma unui cântec/unei îndrumări (vezi nota asupra Psalmului 78 în Adele Berlin și Marc Zvi Brettler, The Jewish Study Bible, 2014, p. 1353). Cel mai probabil, psalmistul urmărea să-i ajute pe cei din popor să-și amintească acțiunile puternice și iubitoare ale lui Dumnezeu, în timp ce cântau această narațiune poetică, asigurându-se astfel că nu aveau să uite, așa cum s-a întâmplat cu generația din pustiu (vezi comentariul la Psalmul 78 în C. John Collins, ESV Study Bible, 2008, p. 1033).

Verbul ebraic pentru a uita (škḥ) este folosit de două ori în Psalmul 78. În versetul 7, accentul pe faptul de a nu uita lucrările lui Dumnezeu este asociat cu faptul de a-ți pune „încrederea în Dumnezeu” și a-I păzi „poruncile”. Prin urmare, a uita lucrările lui Dumnezeu înseamnă a fi „neascultător și răzvrătit” și demască problema mai profundă a lipsei de o „inimă tare”, adică arată atitudinea de a nu-I fi „credincios lui Dumnezeu” (Psalmii 78:8). În ciuda tuturor minunilor și binecuvântărilor din pustiu, israeliții s-au răzvrătit, „n-au încetat să păcătuiască împotriva Lui” (Psalmii 78:17) și „au vorbit împotriva lui Dumnezeu” (Psalmii 78:19). Ca răspuns la acest păcat se menționează mânia lui Dumnezeu în versetul 21: „Domnul a auzit şi S-a mâniat. Un foc s-a aprins împotriva lui Iacov şi s-a stârnit împotriva lui Israel mânia Lui.” Motivul mâniei lui Dumnezeu este rezumat în versetul următor: „Pentru că n-au crezut în Dumnezeu, pentru că n-au avut încredere în ajutorul Lui” (Psalmii 78:22), în ciuda tuturor semnelor și minunilor făcute de Domnul înaintea ochilor lor.

Următoarea menționare a mâniei divine apare în versetul 31, după care se precizează: „Cu toate acestea, ei n-au încetat să păcătuiască și n-au crezut minunile Lui” (Psalmii 78:32). Mai mult decât atât, psalmul arată apoi că, atunci când Dumnezeu i-a lovit, ei au început să-L caute din nou și să-și amintească faptul că Dumnezeu este salvarea lor (Psalmii 78:34,35).

Doar că această reacție nu a fost una sinceră. De fapt, „Îl înşelau cu gura şi-L minţeau cu limba. Inima nu le era tare faţă de El şi nu erau credincioşi legământului Său” (Psalmii 78:36,37). Tocmai în acest context găsim cea mai frumoasă și plăcută descriere a mâniei lui Dumnezeu din acest psalm: „Totuşi, în îndurarea Lui, El iartă nelegiuirea şi nu nimiceşte; Îşi opreşte de multe ori mânia şi nu dă drumul întregii Lui urgii” (Psalmii 78:38).

Asaf le-a mai amintit celor din poporul lui Dumnezeu că mânia divină i-a eliberat din asuprirea Egiptului, atunci când judecățile Lui au venit împotriva egiptenilor (Psalmii 78:49,50). Dar, după această extraordinară eliberare, israeliții „au ispitit pe Dumnezeul Preaînalt, s-au răzvrătit împotriva Lui şi n-au ţinut poruncile Lui” (Psalmii 78:56). Dintre poruncile divine se pune un accent deosebit pe păcatul idolatriei: „L-au supărat prin înălţimile lor şi I-au stârnit gelozia cu idolii lor” (Psalmii 78:58). Este demn de remarcat că mânia lui Dumnezeu este descrisă în acest context prin gestul de a părăsi: „A părăsit locuința Lui din Silo” (Psalmii 78:60) și „a dat pradă sabiei pe poporul Lui” (Psalmii 78:62).

Narațiunea poetică din Psalmul 78 indică faptul că mânia divină nu este o inițiativă arbitrară sau o reacție incontrolabilă. În schimb, mânia lui Dumnezeu este răspunsul Lui ferm la păcatul continuu și la revoltă.

**Mânia lui Dumnezeu este o indignare iubitoare și dreaptă**

Narațiunile evanghelice despre curățarea templului de către Isus (Matei 21:12,13; Marcu 11:15-17; Luca 19:45-48; Ioan 2:14,15) ne oferă un exemplu valoros al modului în care ar trebui înțeleasă mânia divină drept indignare îndreptățită și responsabilă, în opoziție cu o atitudine capricioasă și impulsivă din partea lui Dumnezeu. În capitolul 16 („În templul Său”) din Hristos, Lumina lumii/Viața lui Iisus, Ellen G. White face observații pătrunzătoare care să ne facă să medităm la mânia lui Dumnezeu. De multe ori în acest capitol ea afirmă că nu doar omul Isus a fost Cel care a făcut ordine în templu, ci „la curățarea templului s-a manifestat o putere mai mult decât omenească” (p. 164). De asemenea, privind „la Hristos [...], [oamenii] văd cum dumnezeirea scânteiază prin veșmântul naturii umane” (p. 158, 162).

Ellen G. White explică faptul că negustorii din zona templului „cereau preţuri deosebit de mari pe animalele vândute şi îşi împărţeau profitul cu preoţii şi conducătorii, care astfel se îmbogăţeau pe seama credincioşilor” (p. 155). Prin urmare, în loc să slujească într-adevăr ca reprezentanți ai lui Dumnezeu înaintea poporului și să elimine „abuzurile din curtea templului”, preoții și conducătorii căutau „câștigul propriu” (p. 156, 157). „Ei ar fi trebuit să le dea oamenilor un exemplu de integritate şi de milă”, fiind receptivi la „nevoile credincioşilor” și „gata să-i ajute pe aceia care nu erau în stare să cumpere jertfele cerute” (p. 157). Dar ei au lăsat lăcomia să le împietrească inima.

Ellen G. White îi descrie pe oamenii din templu ca „oameni suferinzi, săraci şi nenorociţi. Erau acolo orbi, schilozi şi surzi. Unii erau aduşi pe paturi. Veneau mulţi care erau prea săraci ca să poată cumpăra măcar cel mai umil dar pentru Domnul, prea săraci ca să poată cumpăra măcar hrana cu care să-şi astâmpere foamea” (p. 157). Dar preoții nu aveau „milă sau compasiune” pentru ei. „Suferinţele lor nu trezeau compătimirea în inima preoţilor” (p. 157).

Spre deosebire de preoți, Domnul Isus vine la templu și vede „tranzacţiile necinstite” și „durerea săracilor”. Ellen White folosește termeni care exprimă indignarea pentru a scoate în evidență reacția lui Isus: „În timp ce priveşte aceste scene, indignarea, autoritatea şi puterea se zugrăvesc pe chipul Lui” (p. 157). În acest context al indignării, Ellen White subliniază că divinitatea lui Hristos a străfulgerat prin veșmântul naturii Sale umane. În timp ce iudeii „angajaţi în negustoria lor nesfântă” priveau la El, li se părea „că se află în faţa judecăţii lui Dumnezeu, ca să dea socoteală de faptele lor” (p. 157, 158). Ea descrie răsturnarea „mesel[or] schimbătorilor” de către Isus drept „o înflăcărare şi [...] o severitate nemanifestate niciodată înainte” (p. 158).

Merită remarcat că această mânie nu poate fi corespunzător înțeleasă fără accentul pe „mila lui Hristos pentru cei săraci”, care „fusese trezită” de negustoria de la templu (p. 162). „Cu lacrimi în ochi, El le-a spus celor din jurul Său care tremurau: «Nu vă temeţi, Eu vă voi izbăvi, iar voi Mă veți proslăvi»” (p. 163).

Această narațiune biblică, minunat analizată de Ellen White, arată din punct de vedere hristologic cum mânia lui Dumnezeu este o indignare iubitoare și dreaptă față de asuprirea și suferința poporului Său. În cele din urmă, această indignare divină va pune în mișcare o eliberare în forță a poporului în urma judecării asupritorilor.

### Aplicație

În articolul „Reflections on the Wrath of God” [Reflecții asupra mâniei lui Dumnezeu], Marvin Moore cântărește reacția divină la nedreptate. Moore menționează o ilustrație care poate fi rezumată după cum urmează: Într-o zi, o mamă s-a dus în curtea din spate să ia ceva și a găsit-o pe fiica ei adolescentă agresată sexual de unchiul ei. Ar trebui ca mama respectivă să se ducă în camera ei și să nu facă altceva decât să se Instructori_1_2025.indd 74 10/11/2024 2:13:01 PM 75 roage pentru această situație? Sau ar trebui să intervină pentru a opri atât păcatul, cât și păcătosul? (Vezi Journal of the Adventist Theological Society, vol. 15, nr. 2, 2004, p. 118-127, în special p. 121, 122, https://digitalcommons. andrews.edu/jats/vol15/iss2/8). Având în minte această ilustrație, cere-le membrilor grupei tale să discute întrebările și exercițiile de mai jos:

1 Cum trebuie să acționeze Dumnezeu când vede toate abuzurile și nedreptățile comise asupra poporului Său? Poate Dumnezeu să simtă o mânie puternică?

2 Este mânia lui Dumnezeu o expresie a iubirii Sale? Explică. Ar trebui să intervină pentru a opri păcatul și păcătosul? De ce da sau de ce nu?

3 În ce situații ai acționat prompt pentru a elimina nedreptatea sau pentru a alina suferința altora?

4 Biblia ne sfătuiește să ne mâniem și să nu păcătuim. Având în minte această noțiune, oferă exemple concrete din viața ta de zi cu zi în care mânia poate fi o expresie a iubirii.