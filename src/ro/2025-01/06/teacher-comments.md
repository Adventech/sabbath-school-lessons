---
title:  Material Pentru Instructori
date:  07/02/2025
---

### Privire generală În întreaga Scriptură, dragostea și dreptatea lui Dumnezeu sunt intrinseci caracterului Său. Aceste atribute dezvăluie preocuparea Sa profundă pentru justiție.

### Teme

**1 Iubirea și dreptatea merg mână în mână** – Deși nu suntem obișnuiți să ne gândim la iubire și la dreptate împreună, în Scriptură adevărata iubire necesită dreptate, iar adevărata dreptate este motivată de iubire. Pe de altă parte, o așa-zisă dragoste fără dreptate înseamnă indulgență față de rău; iar dreptatea fără iubire constă într-un legalism rece. Prin urmare, o dreptate și o iubire autentice descriu caracterul desăvârșit al lui Dumnezeu. El iubește dreptatea și intenționează să o vadă aplicată în lume.

**2 Iubirea de dreptate necesită consecvență** – Dreptatea este baza guvernării lui Dumnezeu. Acțiunile Sale se întemeiază pe consecvența caracterului moral divin, nu pe decizii întâmplătoare și fapte nedrepte. Dreptatea lui Dumnezeu izvorăște din regularitatea Sa, întrucât El nu minte niciodată, iar promisiunile Lui nu pot fi încălcate. Deși afirmă imuabilitatea morală a lui Dumnezeu, Scriptura indică și faptul că acțiunile Lui se pot schimba din punct de vedere relațional ca reacție la deciziile oamenilor.

**3 Iubirea de dreptate ține cont de pocăință** – Găsim declarații în Scriptură că Dumnezeu nu Se răzgândește, nu Se înduplecă, ceea ce înseamnă că nu minte. În același timp, anumite pasaje din Vechiul Testament indică faptul că Dumnezeu Se căiește, în sensul că nu aduce judecata pe care o anunțase din cauza nelegiuirii oamenilor. Faptul că Dumnezeu Se înduplecă nu înseamnă că a mințit cu privire la judecata Sa, ci că Își schimbă acțiunile în relația cu oamenii, dacă aceștia se pocăiesc și decid să ducă o viață de părtășie cu El.

**Aplicație:** Ținând cont de faptul că relația lui Dumnezeu cu poporul Său se poate schimba atunci când oamenii aleg să Îl accepte sau să Îl respingă, cum putem reflecta dreptatea iubitoare a lui Dumnezeu atunci când reacționăm la nedreptatea și relele din lume?

**Comentariu**

**Iubirea și dreptatea merg mână în mână**

Mulți oameni cred că iubirea și dreptatea se exclud reciproc. Potrivit acestei perspective, o persoană nu poate fi în același timp dreaptă și iubitoare.

Din acest punct de vedere, iubirea ar fi indulgentă și ar împiedica, sau cel puțin ar umbri, aplicarea corectă a dreptății. Pe de altă parte se afirmă că dreptatea trebuie să fie obiectivă și imparțială. Prin urmare, ar fi neapărat nevoie să excludă orice formă de milă și dragoste.

Dar această perspectivă nu este singura (nici cea mai bună) în legătură cu distincția dintre iubire și dreptate. De fapt, dragostea și dreptatea nu sunt dihotomice în Biblie, ci se combină armonios în descrierea caracterului desăvârșit al lui Dumnezeu. În relatarea biblică de ansamblu a iubirii și dreptății, nu ne putem gândi corect la una în lipsa celeilalte. O așa-zisă iubire fără dreptate este de fapt nedreptate/părtinire, în timp ce ideea de dreptate fără iubire este în realitate legalism rece. De fapt, Biblia face chiar un pas mai departe în descrierea caracterului divin. Dumnezeu nu doar combină iubirea și dreptatea, ci și iubește dreptatea (Psalmii 33:5; Isaia 61:8).

Termenul ebraic pentru „dreptate”, din Psalmii 33:5 și Isaia 61:8, este mišpāṭ, care transmite ideea de guvernare corectă. Potrivit lui Robert Culver, în timp ce concepțiile moderne de guvernare democratică separă funcția legislativă de cea judecătorească și de cea executivă, mišpāṭ nu se „limitează doar la procesele judecătorești”, ci se referă de fapt „la toate funcțiile guvernării”. Din această perspectivă, dacă nu există nicio separare a funcțiilor, guvernarea din vremurile biblice avea în centru, în primul rând, persoana conducătorului, nu codurile de legi. De asemenea, conducătorul/judecătorul avea puteri executive și „judecătorești”. Cu alte cuvinte, conducătorul/judecătorul nu doar lua decizii judiciare, ci le și executa, adică se asigura că erau puse în practică. De exemplu, când a apelat la Dumnezeu ca judecător în disputa lui cu Saul, David nu avea în minte doar o decizie juridică, ci și presupunea o executare a hotărârii judecătorești de eliberare și răzbunare: „Domnul va judeca şi va hotărî între mine şi tine, El va vedea, El îmi va apăra pricina şi El îmi va face dreptate, izbăvindu-mă din mâna ta” (1 Samuel 24:15) (Robert D. Culver, „2443 טַפָׁש ”, în Theological Wordbook of the Old Testament, ed. R. Laird Harris et al., 1980, p. 948).

Dacă ținem cont de această înțelegere generală privind dreptatea, a spune că Dumnezeu iubește dreptatea pare să implice cel puțin două aspecte importante pentru studiul nostru cu privire la Dumnezeu. În primul rând, dreptatea lui Dumnezeu nu este legată doar de codurile de legi, ci vizează în mod fundamental inima și caracterul Său. În al doilea rând, El nu iubește doar pronunțarea dreptății, ci și executarea acesteia.

**Iubirea de dreptate necesită consecvență**

Dacă are în vedere o guvernare sănătoasă, cu o judecată corectă și o executare corectă, după cum am evidențiat mai sus, dreptatea trebuie să excludă posibilitatea unor decizii întâmplătoare sau capricioase din partea conducătorului. Din acest punct de vedere, dreptatea necesită consecvență și regularitate. Există două pasaje principale în Scriptură, unul în Vechiul Testament și celălalt în Noul Testament, care sunt în mod normal folosite pentru a susține imuabilitatea/neschimbabilitatea lui Dumnezeu. Deși conceptul de imuabilitate este semnificativ încărcat de presupuneri filozofice în discuțiile pe marginea doctrinei despre Dumnezeu în diversele tradiții ale teologiei creștine, se poate afirma că Maleahi 3:16 și Iacov 1:17 subliniază consecvența caracterului moral al lui Dumnezeu. Ca să clarificăm, El este imuabil, adică neschimbător, din punct de vedere moral.

Capitolul 3 din Maleahi se conturează pe ideea dreptății lui Dumnezeu. Debutează cu întrebarea privitoare la dreptatea lui Dumnezeu din Maleahi 2:17, și anume: „Unde este Dumnezeul dreptății?” Cu alte cuvinte, ce se va întâmpla oricui „face rău” (Maleahi 2:17)? Ca răspuns la această întrebare fundamentală, Maleahi 3 evidențiază venirea judecății divine. „Cine va putea să sufere însă ziua venirii Lui?” (Maleahi 3:2). Judecata are în vedere în mod special istoria de răzvrătire a poporului lui Dumnezeu, dar acest mesaj profund este de fapt o chemare la pocăință. Prin urmare, tonul judecății viitoare a lui Dumnezeu este eminamente unul de speranță.

În acest context al judecății și speranței, Domnul scoate în evidență faptul că El nu Se schimbă, ceea ce reprezintă categoric motivul pentru care poporul Său nu este distrus (Maleahi 3:6). În versiunea New English Translation a Bibliei în limba engleză, ideea imuabilității lui Dumnezeu este redată ca: „Eu, Domnul, nu Îmi încalc promisiunile”, ceea ce surprinde noțiunea imuabilității morale a lui Dumnezeu în cadrul legământului, sugerată de contextul pasajului. În același timp, accentuarea din Maleahi 3:7 („Întoarceți-vă la Mine și Mă voi întoarce și Eu la voi”) transmite o schimbare pozitivă de atitudine din partea lui Dumnezeu, lucru pe care El dorește să îl facă, în funcție de pocăința poporului.

Și în Iacov 1:17 este evidențiată ideea consecvenței divine și a imuabilității morale. Contextul din Iacov 1 indică faptul că ispitele nu sunt trimise de Dumnezeu, întrucât El este consecvent și ne oferă de sus în mod constant daruri bune și desăvârșite. Prin urmare, în locul unei combinații capricioase de ispite și daruri, El ne oferă întotdeauna, în mod consecvent, numai daruri. Ca „Tatăl luminilor”, El nu manifestă „nici schimbare, nici umbră de mutare” (Iacov 1:17). Legătura dintre Dumnezeu în calitate de Creator al luminii și consecvența Sa apare și în Psalmii 136:7-9, ca parte din versul repetitiv al psalmului: „Căci în veac ține îndurarea Lui.” În aceste versete, psalmistul evidențiază puterea creatoare și consecvența lui Dumnezeu: „Pe Cel ce a făcut luminători mari, căci în veac ţine îndurarea Lui! Soarele, ca să stăpânească ziua, căci în veac ţine îndurarea Lui! Luna şi stelele, ca să stăpânească noaptea, căci în veac ţine îndurarea Lui!” (Psalmii 136:7-9).

**Iubirea de dreptate ține cont de pocăință**

Vechiul Testament pare să aibă declarații paradoxale cu privire la natura lui Dumnezeu, care Se căiește și Se îndură. Pe de-o parte avem pasaje precum Numeri 23:19 („Dumnezeu nu este un om ca să mintă, nici un fiu al omului, ca să-I pară rău. Ce a spus, oare nu va face? Ce a făgăduit, oare nu va împlini?”) și 1 Samuel 15:29 („Cel ce este tăria lui Israel nu minte şi nu Se căieşte, căci nu este un om ca să-I pară rău”) – care afirmă consecvența lui Dumnezeu. Mai precis, Domnul nu Se răzgândește. Ideea principală a acestor declarații este că Dumnezeu nu minte, ceea ce este în concordanță cu învățătura Noului Testament despre Dumnezeu, din Tit 1:2 și Evrei 6:18.

Pe de altă parte, unele pasaje din Vechiul Testament relatează că Dumnezeu Se îndură sau Se căiește, în sensul că judecata pe care a anunțat-o împotriva celor care au făcut răul nu o mai aduce asupra lor. Unul dintre cele mai cunoscute exemple este îndurarea divină manifestată față de Ninive în cartea Iona (3:10), unde Iona însuși, la începutul capitolului 4, nu este de acord cu faptul că Dumnezeu S-a căit. Explicația lui Iona cu privire la motivul pentru care nu vrea să anunțe judecata divină viitoare asupra cetății Ninive confirmă mila lui Dumnezeu: „Ah, Doamne, nu este aceasta tocmai ce ziceam eu când eram încă în ţara mea? Tocmai lucrul acesta voiam să-l înlătur fugind la Tars. Căci ştiam că eşti un Dumnezeu milos şi plin de îndurare, îndelung răbdător şi bogat în bunătate şi că Te căieşti de rău” (Iona 4:1,2).

Iona 4:2 conține cel puțin trei motive importante pentru care această „îndurare” din partea lui Dumnezeu nu ar trebui să surprindă pe nimeni. (1) Iona însuși indică faptul că a suspectat de la început că avea să se întâmple așa ceva. Această anticipare a milei lui Dumnezeu este motivul real al fugii lui Iona la Tarsis. (2) Declarația lui despre Dumnezeu de aici evocă Exodul 32:14 și Exodul 34:6,7, unde Israel însuși a fost beneficiarul căinței lui Dumnezeu. Prin urmare, cu mult înainte de a se îndura de Ninive, Dumnezeu a făcut același lucru cu Israel. (3) Acest tip de îndurare nu înseamnă că Dumnezeu a mințit cu privire la judecățile anunțate de El, deoarece Ieremia 18:7-10 explică: „Deodată zic despre un neam, despre o împărăţie, că-l voi smulge, că-l voi surpa şi că-l voi nimici, dar, dacă neamul acesta despre care am vorbit astfel se întoarce de la răutatea lui, atunci şi Mie Îmi pare rău de răul pe care Îmi pusesem în gând să i-l fac. Tot aşa însă, deodată zic despre un neam sau despre o împărăţie că-l voi zidi sau că-l voi sădi, dar, dacă neamul acesta face ce este rău înaintea Mea şi n-ascultă glasul Meu, atunci Îmi pare rău şi de binele pe care aveam de gând să i-l fac.” Prin urmare, Dumnezeu Își schimbă din punct de vedere relațional atitudinea față de popor, dacă acesta își schimbă din punct de vedere relațional atitudinea față de El.

### Aplicație

Scriptura afirmă imuabilitatea morală a lui Dumnezeu, dar El Se poate schimba din punct de vedere relațional față de poporul Său când acesta alege să Îl accepte sau să Îl respingă. Având în minte această idee, discutați următoarele întrebări:

1 Cum putem reflecta dreptatea lui Dumnezeu atunci când reacționăm la nedreptatea și nelegiuirea din lume?

2 Dumnezeu Se căiește și Își schimbă judecata în funcție de atitudinea oamenilor față de El. Este dreptatea lui Dumnezeu plină de răzbunare și pedeapsă? Sau are în vedere o oarecare formă de restaurare? Explică. Cum este căința lui Dumnezeu legată de restaurare?

3 Dumnezeu este dispus să Se înduplece și să refacă relația cu poporul Său. Din această perspectivă, cum putem cultiva dreptatea și iubirea pentru a reface relațiile distruse?

4 Au existat momente în care ai încercat să înfrunți nedreptatea, și lucrurile s-au întors împotriva ta sau au mers prost? Dacă da, cum ai reacționat? Cum poți continua să cauți dreptatea și să-i ajuți pe cei mai vulnerabili?

5 Ai fost vreodată nedreptățit? Dacă da, cum s-a încheiat acea situație? Cum influențează experiența avută modul în care îi tratezi pe alții?