---
title:  Studiu Suplimentar
date:   07/02/2025
---

**Suplimentar:** Ellen G. White, Calea către Hristos, cap. 1

„Dumnezeu a legat inima noastră de El prin nenumărate dovezi manifestate în cer şi pe pământ. El a căutat să ni Se descopere prin lucrurile din natură şi prin cele mai profunde şi mai duioase legături omeneşti pe care le poate cunoaşte inima noastră. Însă toate acestea nu oglindesc decât imperfect iubirea lui Dumnezeu. În ciuda existenţei tuturor acestor dovezi evidente, vrăjmaşul oricărui bine a orbit mintea oamenilor, aşa încât ei Îl privesc cu teamă pe Dumnezeu, gândind că este sever şi neiertător. Satana i-a determinat pe oameni să-L considere pe Dumnezeu o fiinţă al cărei principal atribut este dreptatea rigidă, inflexibilă, asemenea unui judecător aspru şi intransigent, asemenea unui creditor exigent şi neînduplecat. El L-a descris pe Creator ca pe o fiinţă care pândeşte cu suspiciune ca să observe greşelile şi păcatele oamenilor, pentru a putea aduce asupra lor judecăţile Cerului. Domnul Isus a venit să trăiască printre oameni tocmai ca să îndepărteze această umbră întunecată şi să-i dezvăluie lumii iubirea nemărginită a lui Dumnezeu” (Ellen G. White, Calea către Hristos, p. 10, 11).

**Zilnic:** Coloseni 2 – 1 Tesaloniceni 4; Ellen G. White, Faptele apostolilor, cap. 6

`1. Ce să facem dacă unul are pricină să se plângă de altul?`
`2. Cum a fost propovăduită Evanghelia tesalonicenilor?`
`3. Cum lucrau Pavel și echipa lui de misionari ca să nu fie povară nimănui?`
`4. Ce anume pedepsește Dumnezeu, fapt spus și adeverit de Pavel?`
`5. Pentru ce se rugau ucenicii când, adunați fiind, au fost înzestrați cu Duhul Sfânt?`

_Aprofundează tema învăţată şi răspunde online la întrebări: adventist.ro/reconsacrare_

**Biblia în fiecare casă**

O estimare optimistă este că peste jumătate dintre români au cel puțin o Biblie în casă. Ce facem însă pentru cele minimum 2 milioane de gospodării în care nu există Cuvântul lui Dumnezeu? Standardul modern este ca Biblia să fie prezentă în fiecare casă de creștini. Este lumina ei mai prețioasă decât racordarea la apă sau la energie electrică? Vor reuși creștinii să atingă acest obiectiv și, dacă da, oare în cât timp?

Roagă-te, plănuiește, acționează!