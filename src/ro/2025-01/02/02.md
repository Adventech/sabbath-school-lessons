---
title:  Iubirea veșnică a lui Dumnezeu
date:   05/01/2025
---

Scriptura este clară: Dumnezeu iubește pe toată lumea. Cel mai cunoscut  verset din Scriptură, Ioan 3:16, proclamă acest adevăr. Recitește-l  sau spune-l din memorie!  
 
`1 Citește Psalmii 33:5; 145:9. Ce ne învață aceste versete despre cât de mari sunt bunătatea și compasiunea lui Dumnezeu?`  
 
S-ar putea ca unii să creadă că nu sunt demni de iubire sau că  Dumnezeu poate iubi pe oricine altcineva, dar nu și pe ei. Dar Biblia proclamă  constant că fiecare persoană este iubită de Dumnezeu. Nu există  niciun om pe care Dumnezeu să nu îl iubească. Și, pentru că iubește pe  toată lumea, Dumnezeu dorește și ca toți să fie mântuiți.  
 
`2 Studiază 2 Petru 3:9; 1 Timotei 2:4 și Ezechiel 33:11. Care este dorința lui Dumnezeu pentru toți oamenii?`  
 
Versetul de după Ioan 3:16 adaugă: „Dumnezeu, în adevăr, n-a trimis  pe Fiul Său în lume ca să judece lumea, ci ca lumea să fie mântuită  prin El” (Ioan 3:17). Dacă ar depinde numai de Dumnezeu, fiecare ființă  umană I-ar accepta iubirea și ar fi salvată. Dar Dumnezeu nu va forța pe  nimeni să primească această iubire. Oamenii sunt liberi să o accepte sau  să o respingă. Și, deși unii o resping, Dumnezeu nu încetează niciodată  să îi iubească. În Ieremia 31:3, El îi declară poporului Său: „Te iubesc  cu o iubire veșnică, de aceea îți păstrez bunătatea Mea.” Și în alte părți  Biblia susține că iubirea lui Dumnezeu persistă pentru totdeauna (vezi,  de exemplu, Psalmul 136). Dragostea lui Dumnezeu nu se termină niciodată.  Este eternă. Nouă ne este greu să înțelegem lucrul acesta pentru că  adesea ne este ușor să nu îi iubim pe alții, nu-i așa? Totuși, dacă fiecare  dintre noi ar putea învăța să beneficieze de realitatea acelei iubiri – adică  să cunoască personal iubirea lui Dumnezeu –, cât de diferit am trăi și  i-am trata pe alții!  
 
`Dacă Dumnezeu îi iubește pe toți oamenii, înseamnă că trebuie să iubească  niște oameni destul de ticăloși, pentru că în lume sunt unii (destul  de mulți, de fapt) de-a dreptul nemernici. Ce ar trebui să ne învețe  iubirea lui Dumnezeu pentru acești oameni despre modul în care să încercăm  să relaționăm și noi cu ei?`