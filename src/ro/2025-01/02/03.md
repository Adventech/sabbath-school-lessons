---
title:  Iubirea pecetluită prin legământ
date:   06/01/2025
---

Biblia descrie adesea relația specială de iubire dintre Dumnezeu și  noi folosind metafore legate de familie și legături de rudenie, în mod  special metafora iubirii maritale sau materne. Acestea sunt folosite mai  ales pentru a descrie relația dintre Dumnezeu și poporul cu care a încheiat  un legământ. Este o relație de iubire pecetluită prin legământ,  care implică nu numai dragostea lui Dumnezeu pentru poporul Său, ci și  așteptarea ca poporul să accepte această iubire și să Îl iubească, la rândul  lui, pe Dumnezeu (și pe alții).  

`3 Ce stă la baza legământului dintre Dumnezeu și popor, conform explicației din Deuteronomul 7:6-9?`  

Deuteronomul 7:9 descrie un tip special de iubire pe care Dumnezeu  o manifestă față de cei din poporul cu care a făcut un legământ, o relație  care depinde parțial de fidelitatea sau lipsa lor de fidelitate. Iubirea lui  Dumnezeu nu este condiționată, dar relația de legământ cu poporul  Său este. Cuvântul tradus prin „îndurare” în Deuteronomul 7:9, ḥesed,  redă exact aspectul de legământ al iubirii divine (și nu numai). Ḥesed  este deseori folosit pentru a descrie măreția milei, bunătății și iubirii  lui Dumnezeu. Printre altele, ḥesed face referire la blândețea sau la  dragostea statornică față de o persoană în cadrul unei relații existente  de iubire reciprocă. De asemenea, descrie un sentiment care inițiază o  astfel de relație, cu speranța că cealaltă parte va manifesta la rândul ei  această bunătate iubitoare. Ḥesed-ul lui Dumnezeu arată că îndurarea  Lui iubitoare este total demnă de încredere, consecventă și persistentă.  Totuși, în același timp, primirea privilegiilor care vin odată cu ḥesed este  condiționată, depinde de disponibilitatea poporului Său de a asculta și  de a se achita de partea din relație (vezi 2 Samuel 22:26; 1 Imparati 8:23;  Psalmii 25:10; 32:10; 2 Cronici 6:14).  

Iubirea statornică a lui Dumnezeu este baza tuturor relațiilor de iubire,  iar noi nu am putea niciodată egala acea iubire. Dumnezeu nu doar că  ne-a adus la existență din proprie inițiativă, dar, prin Hristos, S-a dat pe  Sine de bunăvoie pentru noi. Citește Ioan 15:13. Fără îndoială, expresia  supremă a iubirii lui Dumnezeu este faptul că Domnul „S-a smerit și S-a  făcut ascultător până la moarte, și încă moarte de cruce” (Filipeni 2:8).  

`Cum poți păstra constant în gândurile tale realitatea iubirii lui Dumnezeu? De ce este important să faci lucrul acesta?`