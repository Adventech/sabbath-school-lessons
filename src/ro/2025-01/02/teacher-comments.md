---
title:  Material Pentru Instructori
date:  10/01/2025
---  

### Privire generală 

Iubirea lui Dumnezeu este profund relațională. O legătură cu Dumnezeu care să fie strânsă și plină de iubire nu poate exista fără ca oamenii să răspundă în același mod la bunăvoința Lui iubitoare. 

### Teme 

1 Iubirea lui Dumnezeu este necondiționată – Dumnezeu îi iubește pe toți oamenii și dorește să stabilească o relație de angajament reciproc. Manifestarea iubirii Sale nu depinde de acțiunile oamenilor și nici nu se restrânge la un anumit gen de oameni. El vede valoare în fiecare persoană și o consideră beneficiara binecuvântărilor Sale încărcate de bunătate. 

2 Iubirea lui Dumnezeu urmărește crearea unei relații condiționate – Bunăvoința iubitoare a lui Dumnezeu este universală și necondiționată, dar El dorește să aibă o relație clară și profundă cu ființele umane, fapt care implică existența unor condiții. Adică El așteaptă un răspuns la iubirea pe care o manifestă față de oameni, așteaptă o iubire spontană echivalentă, sub formă de ascultare și loialitate. 

3 Iubirea lui Dumnezeu a fost menită să se reflecte în relaț iile interumane – Dumnezeu caută la nivel universal o relație de iubire reciprocă; continuarea unei relații strânse implică un răspuns corespunzător din partea oamenilor. Partea umană a iubirii ce menține legământul implică păzirea poruncilor lui Dumnezeu și iubirea reciprocă – adică acțiuni ale oamenilor, stimulate de dragostea lui Dumnezeu. 

**Aplicație:** Dumnezeu dorește să aibă o relație de iubire cu ființele umane, dar această relație necesită din partea noastră un răspuns sincer și ascultare. Cere-le membrilor grupei tale să mediteze la ce anume le pune în pericol relația de iubire din cadrul legământului cu Dumnezeu (și cu alții). 

### Comentariu 

**Iubirea lui Dumnezeu este necondiționată** 

Psalmii 145:8,9 evidențiază realitatea remarcabilă și atotcuprinzătoare a iubirii lui Dumnezeu: „Domnul este milostiv şi plin de îndurare, îndelung răbdător şi plin de bunătate. Domnul este bun faţă de toţi şi îndurările Lui se întind peste toate lucrările Lui.” Ideea de iubire din acest pasaj este redată în termeni care au legătură cu bunăvoința, îndurarea, răbdarea, mila și bunătatea. Lista evocă manifestarea gloriei și caracterului lui Dumnezeu în fața lui Moise, în Exodul 34:6. În Psalmii 145:8, termenul ebraic khesed, care apare și în Exodul 34:6, este tradus cu „bunătate” (VDC, BVA), cu „îndurare” (NTR, VBRC) sau cu „milă” (BTF). Termenul khesed transmite noțiunea de loialitate, devotament, bunătate și har (Ludwig Koehler et al., The Hebrew and Aramaic Lexicon,1994-2000, p. 336, 337) și aparține câmpului semantic al substantivului „iubire” (loială/devotată) (James Swanson, Dictionary of Biblical Languages with Semantic Domains, 1997). 

Realitatea atotcuprinzătoare a iubirii lui Dumnezeu este mai precis accentuată în Psalmii 145:9, care evidențiază faptul că „Domnul este bun față de toți”. Anvergura universală a bunătății divine afirmată în acest verset indică implicit că iubirea lui Dumnezeu este necondiționată, adică nu depinde de acțiunile sau de reacțiile oamenilor. În Psalmul 145, termenii care sugerează planul universal sunt folosiți în versetul 12 cu referire la „fiii oamenilor”, care trebuie să audă despre faptele minunate ale lui Dumnezeu. Mai mult, versetul 15 menționează „ochii tuturor”, care privesc spre Domnul cu speranță și primesc de la El „hrana la vreme”. Apoi versetul 16 adaugă: „Îți deschizi mâna și saturi după dorință tot ce are viață.” În cele din urmă, psalmul se încheie cu o invitație generală ca „orice făptură să binecuvânteze Numele Lui cel sfânt în veci de veci!” (Psalmii 145:21). Acești termeni care sugerează amploarea cosmică evidențiază realitatea atotcuprinzătoare a iubirii lui Dumnezeu și natura ei necondiționată, toate ființele constituind obiectul binecuvântărilor Sale pline de milă. 

Această imagine a iubirii necondiționate a lui Dumnezeu este în concordanță cu ideea că Domnul „nu dore[ște] moartea păcătosului, ci să se întoarcă de la calea lui și să trăiască” (Ezechiel 33:11). Aceeași idee este afirmată în 2 Petru 3:9, care scoate în evidență faptul că Dumnezeu „dorește ca niciunul să nu piară, ci toți să vină la pocăință”. După cum indică 1 Timotei 2:4, Domnul „voiește ca toți oamenii să fie mântuiți”. 

Iubirea lui Dumnezeu urmărește crearea unei relații condiționate 

În timp ce pune accentul pe realitatea atotcuprinzătoare și necondiționată a iubirii lui Dumnezeu, Psalmul 145 face deosebire între oamenii credincioși (145:10,11) și oamenii răi (145:20). Mai mult, capitolul evidențiază o relație mai bună și condiționată între Dumnezeu și cei care Îl caută și Îi slujesc. „Domnul este lângă toți cei ce-L cheamă, lângă cei ce-L cheamă cu toată inima. El împlinește dorințele celor ce se tem de El, le aude strigătul și-i scapă” (Psalmii 145:18,19, subl. ad.). 

Este interesant că, potrivit versetului 20, deosebirea-cheie între cei credincioși și cei răi este că primii Îl iubesc pe Domnul: „Domnul păzește pe toți cei ce-L iubesc și nimicește pe toți cei răi.” Această deosebire sugerează că, deși bunăvoința iubitoare a lui Dumnezeu este universală și necondiționată, El dorește să aibă o relație de iubire cu fiecare om în parte, iar această relație implică niște condiții. Cu alte cuvinte, nu se poate realiza fără un răspuns iubitor din partea omului la dragostea lui Dumnezeu. Cu siguranță, iubirea binefăcătoare a lui Dumnezeu este necondiționată și atotcuprinzătoare. Dar o relație de iubire cu El este condiționată, întrucât o relație de iubire nu poate exista dacă ființele umane nu răspund cu dragoste la dragostea pe care au primit-o din partea lui Dumnezeu. Altfel spus, o relație adevărată de iubire implică un anumit nivel de reciprocitate. 

Ideea unei doze de reciprocitate într-o relație de iubire este esențială ca să înțelegem relația de legământ dintre Dumnezeu și poporul Său. În primul rând, acest legământ se bazează pe iubirea necondiționată a lui Dumnezeu. După cum evidențiază Deuteronomul 7:6-8 cu privire la poporul Israel, „Domnul Dumnezeul tău te-a ales ca să fii un popor al Lui dintre toate popoarele de pe faţa pământului. Nu pentru că întreceţi la număr pe toate celelalte popoare S-a alipit Domnul de voi şi v-a ales, căci voi sunteţi cel mai mic dintre toate popoarele. Ci pentru că Domnul vă iubește.” 

Deci, deși dragostea lui Dumnezeu nu se bazează pe cine este sau pe ce face poporul Israel, relația de legământ dintre Dumnezeu și Israel necesită un oarecare nivel de reacție iubitoare la iubirea lui Dumnezeu. Dumnezeu cu siguranță Își respectă legământul cu devotament și milă. Răspunsul adecvat din partea poporului este să Îl iubească pe Dumnezeu și să Îi păzească poruncile. După cum accentuează Deuteronomul 7:9, Dumnezeu este „credincios și Își ține legământul și îndurarea până la al miilea neam de oameni față de cei ce-L iubesc și păzesc poruncile Lui”. 

**Iubirea lui Dumnezeu a fost menită să se reflecte în relațiile interumane** 

Întrucât este condiționată, relația cu Dumnezeul nostru iubitor (nu în sine iubirea lui Dumnezeu, care este veșnică [Ieremia 31:3], ci relația cu El) poate fi pierdută, dată fiind partea umană a relației. De exemplu, din cauza răutății și a nelegiuirii celor din poporul Israel, Osea 9:15 subliniază că relația lor de iubire cu Dumnezeu nu mai există. O idee asemănătoare apare în Ieremia 16:5. Romani 11:22 evidențiază faptul că menținerea relației de iubire cu Dumnezeu depinde de ființele umane, care trebuie să „rămâ[nă] în bunătatea aceasta [a lui Dumnezeu]”. Din această perspectivă generală, Iuda 21 face apel la credincioși: „Țineți-vă în dragostea lui Dumnezeu.” O relație de iubire cu Dumnezeu implică din partea oamenilor să păzească poruncile Lui (Ioan 14:21) și să se iubească unii pe alții (1 Ioan 4:7). Aceste lucruri nu sunt doar acțiuni omenești, ci sunt acțiuni ale oamenilor împuternicite de iubirea lui Dumnezeu, care ne-a iubit mai întâi (1 Ioan 4:19; compară cu 1 Ioan 4:7). 

Parabola robului nemilostiv, din Matei 18:23-35, indică faptul că relația de iubire dintre Dumnezeu și noi poate fi pierdută dacă iubirea Sa, care ne-a fost oferită mai întâi, nu se reflectă în relația noastră cu alții. Parabola compară actul de iertare al stăpânului, care s-a dovedit milos și l-a iertat pe slujitor, cu șocanta lipsă de milă și iertare, la o scară mult mai mică, a aceluiași slujitor față de un coleg slujitor. În lumina discrepanței din această comparație, Isus ne învață că iertarea iubitoare dovedită de Dumnezeu, care vine prima, depinde de atitudinea noastră iertătoare față de ceilalți. Cu alte cuvinte, relația de iubire cu Dumnezeu este menită să se reflecte, în mod condiționat, în relațiile dintre oameni (vezi Ioan 15:12; 1 Ioan 3:16; Ioan 4:7-12). Dacă nu, ne vom pierde relația de iubire cu Dumnezeu. Această nefericită posibilitate nu ar trebui interpretată ca o condiționalitate rece din partea lui Dumnezeu, ci ca o gravă lipsă de înțelegere din partea oamenilor, care nu reușesc să înțeleagă profunzimea milei iubitoare a lui Dumnezeu. După cum evidențiază Luca 7:47, conștientizarea măsurii în care am fost iertați de Dumnezeu se observă în modul în care ne exprimăm iubirea. Prin urmare, dacă nu ne exprimăm iubirea față de alții înseamnă că nu am înțeles cu adevărat și nici nu am apreciat suficient profunzimea iubirii lui Dumnezeu față de noi. 

### Aplicație 

Dumnezeu iubește pe toată lumea. Necondiționat. Când acceptăm iubirea Lui și Îi răspundem la fel – în sensul că permitem o relație de iubire cu El – simțim la rândul nostru, ca efect practic al relației noastre de iubire cu Dumnezeu, dorința de a avea relații de iubire cu alții. Deci, Dumnezeu nu doar Își revarsă iubirea asupra făpturilor Sale, ci le și permite să reacționeze la iubirea Lui așa cum doresc (pozitiv sau negativ) și este dispus să ajute fiecare persoană să își exprime iubirea față de El și față de alții. Pe baza acestei idei, discutați următoarele întrebări: 

1 Cum ne putem manifesta necondiționat iubirea și respectul față de fiecare ființă umană, indiferent de poziția socială, de caracteristicile individuale sau de realizările personale? 

2 Gândește-te la o istorisire care ilustrează diferența dintre iubirea necondiționată și o relație de iubire în care există condiții. Cum ilustrează acest exemplu noțiunile de necondiționalitate și de condiționalitate când explicăm iubirea lui Dumnezeu și relația Sa de iubire cu noi? 

3 Relația noastră de iubire cu Dumnezeu ne face să dorim să le facem bine altora și să găsim plăcere în lucrul acesta, fapt care contrastează cu indiferența la nevoile oamenilor. Cum schimbă relația noastră cu Dumnezeu modul în care ne comportăm cu oamenii din familia noastră, din mediul nostru profesional sau din vecinătate? 

4 Cum poți să manifești în continuare iubire necondiționată față de cineva care nu dorește să aibă o relație de respect și de iubire cu tine? Crezi că o neîntreruptă atitudine de iubire necondiționată are potențialul de a influența respectiva persoană să-și schimbe atitudinea? Explică. 

5 Ce am putea face pentru a crea o legătură și a manifesta dragoste necondiționată, respect și sprijin față de adolescenții din biserica noastră? Cum am putea construi legături pozitive între generații, în vederea unei relații mai iubitoare cu cei mai tineri?