---
title:  Material Pentru Instructori
date:  17/01/2025
--- 

### Privire generală

Dumnezeul nostru iubitor este încântat să aibă o relație de iubire cu făpturile Sale.

### Teme

**1 Încântarea pe care ființele Sale i-o produc lui Dumnezeu arată cât de valoroși suntem în ochii Lui** – Fiecare persoană este prețioasă în ochii lui Dumnezeu și are o importanță și o valoare incalculabilă. De aceea El este încântat, Își găsește plăcerea în fiii și fiicele Sale atunci când se pocăiesc și Îl caută. Parabolele din Luca 15 evidențiază că Dumnezeu Se bucură și sărbătorește salvarea unei persoane pierdute. Plăcerea pe care I-o aduce salvarea noastră arată cât de prețioși suntem în ochii lui Dumnezeu.

**2 Plăcerea lui Dumnezeu este un motiv de bucurie și de laudă pentru oameni** – Dumnezeu vrea să ne umple inima cu nespusă bucurie și Îl încântă bucuria și lauda oamenilor. El îi invită să își găsească și ei plăcerea în El când Îl laudă cu bucurie, prin rugăciuni și cântece. De asemenea, laudele la adresa lui Dumnezeu ne ajută să ne imaginăm și abia să așteptăm plăcerea și bucuria Lui viitoare alături de poporul Său.

**3 Din cauza nelegiuirii noastre, avem nevoie de Domnul Hristos pentru a fi pe placul lui Dumnezeu** – Suntem invitați să Îl bucurăm pe Dumnezeu prin aducerea de jertfe de laudă, sub forma recunoștinței de pe buzele noastre, a faptelor bune și a dăruirii. Dar nu putem face toate lucrurile acestea decât prin mijlocirea lui Hristos. Credința noastră este plăcută lui Dumnezeu numai prin intermediul lucrării Domnului Hristos în favoarea noastră.

**Aplicație:** Încântarea pe care I-o produc lui Dumnezeu făpturile Sale arată cât de valoroși suntem în ochii Lui și cât de mult Își prețuiește creația. Noi ce preț punem pe alții?

### Comentariu

**Încântarea pe care ființele Sale I-o produc lui Dumnezeu arată cât de valoroși suntem în ochii Lui**

Parabola fiului risipitor ilustrează în mod remarcabil cât de valoroși suntem în ochii lui Dumnezeu. De fapt, toate cele trei parabole din Luca 15, care le sunt spuse cărturarilor și fariseilor care cârtesc (Luca 15:2), subliniază valoarea incredibilă în ochii lui Dumnezeu a ființelor umane (pierdute). Este demn de observat că fariseii și cărturarii nu vedeau nicio valoare în oamenii („păcătoși”) care erau primiți cu căldură de Isus. Ellen G. White subliniază că „fariseii aveau la adresa acestora doar batjocuri și condamnări, dar Domnul Hristos îi întâmpina ca pe niște copii ai lui Dumnezeu, într-adevăr înstrăinați de casa părintească, dar nu uitați de inima Tatălui” (Parabolele Domnului Hristos, p. 186).

Prin cele trei pilde Isus condamnă atitudinea de respingere din partea fariseilor, punând accentul pe încântarea divină de a-l recupera și a-l primi pe cel pierdut. Cu alte cuvinte, exprimarea în fiecare parabolă a bucuriei și a plăcerii arată cât de prețios este cel pierdut. În pilda oii pierdute, păstorul pleacă nerăbdător în căutarea ei „până când o găsește” (Luca 15:4). Se întoarce cu ea „cu bucurie pe umeri” (Luca 15:5). Cu cât conștientizăm mai mult cât de bucuros este păstorul, cu atât percepem mai mult cât de valoroasă este în ochii lui oaia care fusese pierdută. Fără îndoială, bucuria și plăcerea păstorului sunt peste măsură de mari și își invită vecinii și prietenii să se bucure împreună cu el (Luca 15:6).

Același tipar apare în celelalte două parabole. În cea a monedei pierdute, femeia caută moneda cu atenție „până când [o] găsește” (Luca 15:8). Apoi, cu o veselie peste măsură, își cheamă prietenele și vecinele să se bucure împreună cu ea (Luca 15:9). În pilda fiului risipitor, care este punctul culminant al celor trei pilde, fiul risipitor nu este doar pierdut, ci ni se spune și că a făcut cu încăpățânare pași progresivi spre acea situație, nedându-și seama inițial de adevăratele implicații ale deciziilor lui pripite și nesăbuite. În cele din urmă, când își vine în fire, fiul risipitor consideră că și-a pierdut demnitatea și valoarea în ochii tatălui din cauza propriului păcat: „Nu mai sunt vrednic să mă chem fiul tău” (Luca 15:19).

Cu toate acestea, acțiunile tatălui sunt diferite de așteptările rezonabile ale fiului. Tatăl „a alergat de a căzut pe grumazul lui și l-a sărutat mult” (Luca 15:20). Este șocant că acestea nu sunt singurele expresii de bunăvoință și bucurie din partea tatălui. Fără a acorda atenție cererii fiului de a fi acceptat ca slujitor, tatăl pune accentul pe demnitatea fiului său, cerându-le slujitorilor să aducă „haina cea mai bună”, „un inel” și „încălțăminte” pentru el (Luca 15:22). Dar nu se oprește aici. Afirmarea valorii fiului prin intermediul hainelor speciale este intensificată de sărbătoarea remarcabilă pe care o inițiază tatăl: „Aduceți vițelul cel îngrășat și tăiați-l. Să mâncăm și să ne veselim” (Luca 15:23). Pe scurt, tatăl nu doar îl primește pe fiu, ci este și încântat de întoarcerea lui.

Până acum, descoperim în parabola fiului risipitor același tipar identificat în parabola oii pierdute și a monedei pierdute; anume, ce s-a pierdut este găsit și se sărbătorește această veste. Dar parabola fiului risipitor trece dincolo de toate acestea, întrucât sărbătoarea este puternic contestată de fiul mai mare (Luca 15:28-30). Această idee este relevantă pentru că ilustrează atitudinea fariseilor, de la începutul capitolului (vezi Luca 15:2). Atât fiul mai mare din parabolă, cât și fariseii critică ferm acceptarea păcătoșilor și părtășia/sărbătorirea la aceeași masă cu ei. Această nemulțumire a lor transmite modul în care ei subestimează valoarea primirii cu căldură a oamenilor. În schimb, parabola ne învață cum Dumnezeu Își prețuiește fii și fiicele și sărbătorește atunci când unii se pocăiesc și Îl caută. De aceea parabola se încheie cu tatăl care răspunde criticii fiului mai mare prin următoarea declarație: „Trebuia să ne veselim și să ne bucurăm” (Luca 15:32).

Cuvântul grecesc tradus cu „trebuia”/„se cuvenea” este verbul dei, care înseamnă literal „este necesar, este obligatoriu, trebuie” sau transmite ideea că ceva „ar trebui să se întâmple pentru că așa se cuvine” (Frederick W. Danker et al., A Greek-English Lexicon of the New Testament 2000, p. 214). Unele versiuni, inclusiv în limba română, îl traduc prin „se cuvenea” (BTF) sau „se cădea” (BINT). Substratul acestui limbaj al necesității este valoarea semnificativă conferită celui care a fost pierdut, dar acum este găsit. Din această perspectivă tatăl subliniază că „trebuie” să sărbătorească. Nu există nimic altceva de făcut în lumina valorii celui care este găsit. Ca și în cazul celorlalte două pilde, tatăl nu dorește să sărbătorească singur. Par să fie implicați slujitorii (Luca 15:22-17), iar tatăl face un apel insistent la fiul cel mare să participe și el. Fiul risipitor nu este doar „acest fiu al tău”, ca să folosim limbajul fratelui mai mare (Luca 15:30), ci și, potrivit apelului tatălui, „acest frate al tău” (Luca 15:32, subl. ad.).

Prin urmare, parabolele din Luca 15 rostite de Isus ne învață că încântarea lui Dumnezeu la salvarea fiilor și fiicelor Sale arată cât de valoroși suntem în ochii Lui. El vrea nu numai ca noi să ne simțim prețuiți datorită bucuriei Lui iubitoare, ci și să sărbătorim cu El (și prin urmare să prețuim cu toată inima) salvarea fraților și surorilor noastre.

**Plăcerea lui Dumnezeu este un motiv de bucurie și de laudă pentru oameni**

Țefania 3:17 și Psalmii 149:4 se aseamănă oarecum prin accentul pus pe plăcerea lui Dumnezeu. Psalmul 149 este o invitație la a-L lăuda pe Dumnezeu cu bucurie: „Să se bucure Israel de Cel ce l-a făcut, să se înveselească fiii Sionului de Împăratul lor!” (Psalmii 149:2). Motivul acestei invitații este prezentat în versetul 4: „Căci Domnul are plăcere de poporul Său şi slăveşte pe cei nenorociţi mântuindu-i.” Prin urmare, psalmul afirmă că plăcerea implică o relație. Dumnezeu este încântat de poporul Său și, pe baza aceasta, poporul este invitat să fie și el încântat de Domnul în timp ce Îl laudă cu bucurie.

Tot la fel, Țefania 3:14 îi îndeamnă pe cei din poporul lui Dumnezeu să Îl laude cu bucurie pe Domnul. „Strigă de bucurie, fiica Sionului! Strigă de veselie, Israele! Bucură-te şi saltă de veselie din toată inima ta.” Acest îndemn este urmat de sublinierea, în Țefania 3:17, că Dumnezeul cel puternic și mântuitor este în mijlocul poporului Său și că „Se va bucura de [popor] cu mare bucurie, va tăcea în dragostea Lui şi nu va mai putea de veselie pentru [popor]”. În timp ce în Psalmul 149 plăcerea lui Dumnezeu este motivul pentru lauda și bucuria oamenilor, în Țefania 3, laudele la adresa Lui sunt menite să prefigureze plăcerea și bucuria viitoare ale lui Dumnezeu în legătură cu poporul Său.

**Avem nevoie de Domnul Hristos pentru a fi pe placul lui Dumnezeu**

Printre modurile în care suntem invitați în Scriptură să Îi fim plăcuți lui Dumnezeu (vezi, de exemplu, Evrei 11:5,6; 2 Corinteni 5:9; Coloseni 1:10; 1 Tesaloniceni 4:1), Evrei 13:15 ne îndeamnă să aducem continuu jertfe de laudă lui Dumnezeu, care includ recunoștința buzelor noastre, binefacerea și dăruirea. Versetul următor conchide: „Căci lui Dumnezeu jertfe ca acestea Îi plac” (Evrei 13:16). Este demn de remarcat că primele cuvinte din Evrei 13:15 indică faptul că nu trebuie să aducem aceste jertfe de unii singuri, ci să aducem jertfe de laudă „prin El [Isus]”. Cu alte cuvinte, nu putem să fim pe placul lui Dumnezeu cu laudele și faptele noastre bune. Numai prin Hristos, laudele și faptele noastre pot fi aduse ca jertfe spirituale care Îi sunt cu adevărat plăcute lui Dumnezeu.

### Aplicație

Ființele umane sunt înzestrate cu o valoare extraordinară. Ești valoros pentru că ești creat după chipul lui Dumnezeu. Este extraordinar gândul că Dumnezeu prețuiește oamenii mai mult decât ne-am putea imagina. Având în minte această perspectivă, discutați întrebările de mai jos:

1 Cum ar putea respectul și dragostea noastră pentru oamenii pe care îi întâlnim în viața de zi cu zi să le arate cât de prețioși sunt în ochii lui Dumnezeu?

2 În ce moduri este posibil ca oamenii care se declară religioși să disprețuiască, din păcate, demnitatea și valoarea celorlalți?

3 Cei care Îl iubesc pe Dumnezeu vor dori să știe cum să-I fie pe plac. Dar cum putem, de fapt, să-I aducem încântare lui Dumnezeu? În ce măsură se leagă modul în care îi prețuim pe ceilalți oameni de plăcerea pe care Dumnezeu o găsește în salvarea poporului Său?

4 Ce poți face pentru a prețui fiecare persoană până într-acolo încât să te bucuri de salvarea ei și să proclami bunătatea și dragostea neclintită a lui Dumnezeu?

5 Oferă un exemplu practic al modului în care mijlocirea lui Hristos ne permite să fim plăcuți lui Dumnezeu prin faptele noastre.