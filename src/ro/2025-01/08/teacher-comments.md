---
title:  Material Pentru Instructori
date:  21/02/2025
---  

### Privire generală 

Deși este omnipotent și suveran, Dumnezeu nu determină tot ceea ce se întâmplă. Mai mult, există lucruri pe care Dumnezeu nu le va face și nu le poate face din perspectiva naturii caracterului Său moral. Cu toate acestea, providența poate categoric transforma o situație îngrozitoare într-o binecuvântare.

### Teme

**1 Suveranitatea lui Dumnezeu nu exclude neîmplinirea unor dorințe** – Dumnezeu nu determină tot ceea ce se întâmplă. Chiar dacă este atotputernic, Dumnezeu Se angajează din punct de vedere moral să respecte voința umană liberă. În consecință, nu tot ceea ce se întâmplă este în concordanță cu dorințele Sale, date fiind deciziile ființelor libere din punct de vedere moral. Dumnezeu este suveran în sensul că Își îndeplinește scopul providențial (voință ideală) și ține cont de deciziile libere ale făpturilor Sale, care pot fi opuse față de ceea ce preferă El (voință reparatorie).

**2 Omnipotența lui Dumnezeu nu înseamnă că acțiunile Sale providențiale sunt nelimitate** – Există lucruri pe care Dumnezeu nu le va face și nu le poate face din perspectiva caracterului Său moral. Această noțiune este importantă când vrem să înțelegem manifestarea providenței în lume. Acțiunile providențiale ale lui Dumnezeu sunt consecvente cu iubirea Lui și nu sunt determinate sau forțate. Dar acțiunile Sale nu trec peste libertatea omului de a alege. Prin urmare, omnipotența lui Dumnezeu nu exclude liberul-arbitru al făpturilor Sale.

**3 Providența include acțiuni ideale și reparatorii** – Acțiunile providențiale nu sunt definite doar în termenii voinței ideale, bazate exact pe ceea ce dorește Dumnezeu, ci implică acțiuni de remediere. Acțiunile reparatorii sunt diferite de ceea ce Dumnezeu preferă pentru făpturile Sale. Chiar și așa, Dumnezeu poate transforma o situație care este împotriva voii Sale morale în ceva care este în concordanță cu dorința Lui morală/ideală.

**Aplicație:**

Este tot ceea ce se întâmplă în viața noastră rezultatul voii lui Dumnezeu? De ce da sau de ce nu? Ce ai învățat despre providență din istoria lui Iosif?

**Suveranitatea lui Dumnezeu nu exclude neîmplinirea unor dorințe**

O întrebare-cheie dezbătută în volumul Four Views on Divine Providence (Patru perspective asupra providenței) este dacă Dumnezeu obține întotdeauna ceea ce vrea. Mai exact, această întrebare ridică problema „de a împăca responsabilitatea morală a ființelor umane cu suveranitatea lui Dumnezeu în raport cu acțiunile lor” (Dennis W. Jowers [ed.], 2011, p. 10). Dacă răspunsul la întrebare este afirmativ (da, Dumnezeu obține întotdeauna ceea ce vrea), atunci nimeni nu poate face nimic altceva decât ceea ce dorește Dumnezeu și, în consecință, tot ceea ce se petrece în lume este în concordanță cu dorințele Sale, inclusiv aparițiile răului. Dar această imagine nu se potrivește cu bunăvoința iubitoare a lui Dumnezeu și cu libertatea morală a ființelor Sale, așa cum se observă în Scriptură (vezi John Peckham, „Providence and God’s Unfulfilled Desires”, în Philosophia Cristi, vol. 15, nr. 2, 2013, p. 234).

Există câteva locuri în Scriptură unde vedem oameni, chiar și oameni ai lui Dumnezeu, acționând diferit de ceea ce dorește Dumnezeu. În Psalmii 81:11-14, care este un psalm în care Dumnezeu face apel la poporul Israel să se pocăiască, Domnul Se plânge: „Poporul Meu n-a ascultat glasul Meu. Israel nu M-a ascultat. Atunci i-am lăsat în voia pornirilor inimii lor şi au urmat sfaturile lor. O! de M-ar asculta poporul Meu, de ar umbla Israel în căile Mele! Într-o clipă aş înfrunta pe vrăjmaşii lor, Mi-aş întoarce mâna împotriva potrivnicilor lor.” În mod asemănător, în Isaia 66:4, Domnul evidențiază cu tristețe: „Când am chemat Eu, n-au răspuns şi, când am vorbit Eu, n-au ascultat, ci au făcut ce este rău înaintea Mea şi au ales ce nu-Mi place!”

În Ezechiel 18:23, Dumnezeu declară că nu găsește nicio plăcere în moartea celor răi, ci dorește ca cei răi să se pocăiască și să trăiască. În evanghelii ni se spune că „fariseii și învățătorii Legii au zădărnicit planul lui Dumnezeu pentru ei” (Luca 7:30). În mod asemănător, Isus deplânge faptul că Ierusalimul trăiește în răzvrătire față de dorințele Sale. „De câte ori am vrut să strâng pe fiii tăi cum îşi strânge găina puii sub aripi, şi n-aţi vrut” (Luca 13:34).

Această imagine biblică indică faptul că suveranitatea lui Dumnezeu în lume nu exclude existența unor dorințe divine neîmplinite, din cauza deciziilor ființelor Sale libere din punct de vedere moral. În același timp, Dumnezeu este în continuare suveran și, după cum punctează Iov, „nimic nu poate sta împotriva gândurilor” Lui (Iov 42:2). John Peckham sugerează că „Dumnezeu nu obține întotdeauna ce vrea (voia Sa ideală), dar Dumnezeu Își va îndeplini cu siguranță scopul providențial atotcuprinzător și infinit de bun (voia Sa efectivă)” (Philosophia Christi, vol. 15, nr. 2, p. 236). Mai precis, „Dumnezeu S-a expus de bunăvoie nemulțumirii temporare produse de rău. El este totuși mulțumit în sensul general că scopul Său se va împlini în cele din urmă și va aduce mulțumirea deplină întregului univers într-o relație de iubire și armonie veșnică” (p. 235).

**Omnipotența lui Dumnezeu nu înseamnă că acțiunile Sale providențiale sunt nelimitate**

Pentru că este un Dumnezeu atotputernic, Domnul poate face orice. Nimic nu Îi este imposibil (Geneza 18:14; Marcu 14:36; Luca 18:27). Prin urmare, din punctul de vedere al puterii și libertății, Dumnezeu poate face orice. Cu toate acestea, din punctul de vedere al naturii caracterului Său moral și al deciziilor Sale libere cu privire la existența și la realitatea lumii create, există lucruri pe care Dumnezeu nu le va face și, în sensul acesta, nu le poate face. Din această perspectivă afirmă Scriptura că Dumnezeu nu poate face anumite lucruri. De exemplu, „nu poate să mintă” (Tit 1:2; vezi și Evrei 6:18), „nu poate fi ispitit ca să facă rău” (Iacov 1:13) și „nu Se poate tăgădui singur” (2 Timotei 2:13).

Această concepție cu privire la caracterul moral al lui Dumnezeu este importantă când căutăm să înțelegem providența – adică acțiunile lui Dumnezeu în lume. Deși are puterea și libertatea de a face totul, intervențiile Lui providențiale sunt delimitate de natura morală a caracterului și a deciziilor Sale. Ellen G. White evidențiază că „Dumnezeu nu forțează niciodată voința sau conștiința” ființelor pe care le-a creat (Tragedia veacurilor, p. 591). În Calea către Hristos, ea menționează că „Domnul Hristos este gata să ne elibereze de păcat, dar nu ne forţează voinţa; iar dacă, prin păcătuire continuă, însăşi voinţa a ajuns întru totul înclinată spre rău, iar noi nu dorim să fim eliberaţi şi nu suntem dispuşi să primim harul Său, oare ce ar putea Domnul să mai facă? Ne-am distrus singuri prin respingerea categorică a iubirii Sale” (Calea către Hristos, p. 34).

Acest principiu înseamnă că, datorită caracterului Său iubitor, omnipotența lui Dumnezeu nu exclude liberul-arbitru al ființelor create. Acțiunile Sale providențiale nu forțează conștiința, ceea ce explică de ce El face un apel iubitor la mintea noastră să alegem viața, nu moartea (Deuteronomul 30:15-20) și să nu ne împietrim inima față de glasul Său (Evrei 3:7,8). Deși El dorește mântuirea tuturor (Ezechiel 33:11; 1 Timotei 2:4-6; Tit 2:11; 2 Petru 3:9), Biblia nu susține că toți oamenii vor fi mântuiți (vezi, de exemplu, Matei 25:31-46; Ioan 5:28,29).

Intervențiile providențiale sunt în concordanță cu dragostea divină. Prin definiție, o relație de iubire nu poate fi determinată sau forțată, ci neapărat implică voința liberă. Ca sursă a iubirii (1 Ioan 4:7,8), Dumnezeu nu ne forțează și nici nu ne determină să Îl iubim, ci Își exprimă iubirea profundă față de noi, urmărind să ne insufle dragostea Lui (Ioan 3:16; 1 Ioan 4:19). Potrivit cu 1 Ioan 4:19, „noi Îl iubim pentru că El ne-a iubit întâi.” O dragoste sinceră față de Dumnezeu are la bază o convingere personală cu privire la caracterul Său iubitor și drept. După cum spune frumos Ellen G. White, „numai slujirea din iubire putea fi primită de Dumnezeu, supunerea ființelor create de El trebuia să se bazeze pe convingerea că El este drept și bun” (Patriarhi și profeți, p. 42).

**Providența divină include acțiuni ideale și reparatorii**

Ținând cont de faptul că suveranitatea lui Dumnezeu nu exclude neîmplinirea unora dintre dorințele Sale și că omnipotența Lui nu înseamnă că acțiunile providențiale forțează deciziile ființelor Sale, providența nu ar trebui definită numai în termeni de acțiuni ideale, care derivă din voia sau din dorința ideală a lui Dumnezeu. Ținând cont de faptul că multe situații sunt provocate de deciziile ființelor create, decizii care sunt incompatibile cu voia morală a lui Dumnezeu, anumite intervenții providențiale sunt înțelese mai precis ca acțiuni reparatorii, în sensul că Dumnezeu transformă o situație care este împotriva voii Sale morale în ceva care concordă cu voia Sa morală/ideală.

Noțiunea de acțiune providențială reparatorie, sau remedială, se observă în mod special în istoria lui Iosif. El interpretează că parcursul dureros, dar extraordinar al vieții lui a fost influențat în mod paradoxal atât de intențiile rele ale oamenilor, cât și de providența iubitoare. Intențiile rele nu exclud providența. Providența nu justifică intențiile rele. În Geneza 50:20, Iosif le spune fraților săi: „Voi, negreşit, v-aţi gândit să-mi faceţi rău, dar Dumnezeu a schimbat răul în bine, ca să împlinească ceea ce se vede azi, şi anume să scape viaţa unui popor în mare număr.” Pe scurt, providența transformă o situație îngrozitoare, creată de intențiile și faptele rele nejustificate ale ființelor umane, într-o binecuvântare pe care nu am fi putut-o prevedea niciodată.

Ellen G. White face trimitere la ideea de contracarare pentru a descrie providența reparatorie a lui Dumnezeu: „Invidia i-a determinat pe frații lui Iosif să-l vândă sclav; ei sperau să-l împiedice astfel să ajungă mai mare decât ei. Când a fost dus în Egipt, le-a plăcut să creadă că nu aveau să mai fie deranjați de visele lui și că au înlăturat toate posibilitățile ca ele să se împlinească. Dar acțiunile lor au fost contracarate de Dumnezeu, făcând să aibă loc chiar lucrul pe care ei doreau să-l împiedice” (Patriarhi și profeți, p. 239, subl. ad.).

### Aplicație

Chiar dacă nu urmăm întotdeauna dorințele lui Dumnezeu pentru viața noastră, El poate transforma orice situație teribilă într-o binecuvântare. Pe baza acestei idei, discutați în cadrul grupei întrebările următoare:

1 Ce trebuie să se schimbe în viața noastră ca să ne putem baza pe voia lui Dumnezeu în parcursul nostru spiritual? Cum ne putem asigura că alegerile noastre libere nu contravin voii lui Dumnezeu?

2 Eșecul nostru spiritual nu afectează iubirea lui Dumnezeu pentru noi. Cum ne motivează acest adevăr minunat să predicăm Evanghelia?

3 Cum le putem explica adecvat copiilor că nu tot ce se întâmplă este voia directă a lui Dumnezeu?