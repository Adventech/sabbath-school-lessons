---
title:  Dragoste neîmpărtășită
date:   30/12/2024
---

Dovada uimitoare a dragostei lui Dumnezeu pentru omenirea căzută  se găsește în relatarea lui Osea. Dumnezeu i-a poruncit profetului Osea:  „Du-te și ia-ți o nevastă curvă și copii din curvie, căci țara a săvârșit o  mare curvie, părăsind pe Domnul!” (Osea 1:2). Osea și soția lui infidelă  trebuiau să fie o parabolă vie a iubirii lui Dumnezeu pentru poporul Său,  în ciuda infidelității spirituale a poporului Israel. Cu alte cuvinte, este  istoria iubirii revărsate de Dumnezeu în mod abundent și benevol asupra  celor care nu o meritau. Este evident că, în ciuda devotamentului și  iubirii lui Dumnezeu, oamenii s-au răzvrătit împotriva Lui în mod repetat.  Drept urmare, Scriptura Îl descrie pe Dumnezeu în mod repetat ca  pe iubitul a cărui iubire nu este împărtășită de soția infidelă. El Și-a iubit  poporul în mod desăvârșit și cu credincioșie, dar poporul L-a disprețuit  și a slujit și s-a închinat altor dumnezei, îndurerându-L profund pe  Dumnezeu și distrugând aparent iremediabil relația pe care o aveau.

`2 Ce transmit versetele din Osea 14:1-4 despre iubirea statornică a lui Dumnezeu pentru poporul Său?`

În urma răzvrătirilor repetate ale celor din poporului Său, Dumnezeu  declară: „Voi vindeca decăderea lor, îi voi iubi de bunăvoie; căci mânia  mea s-a întors de la el” (Osea 14:4, BTF). Termenul „de bunăvoie” din  expresia „îi voi iubi de bunăvoie” traduce un cuvânt ebraic (nedabah)  care denotă ceva oferit din proprie inițiativă. Este același termen folosit  cu referire la jertfele de bunăvoie din sistemul sanctuarului.

În cartea Osea și în toate narațiunile din Scriptură, Dumnezeu arată  un angajament și o compasiune uimitoare față de cei din poporul Său.  Chiar dacă aceștia au urmat în mod repetat alți pretendenți, rupând aparent  iremediabil relația de legământ, Dumnezeu a ales de bunăvoie să  continue să Își reverse iubirea asupra lor. Poporul nu merita dragostea  lui Dumnezeu; respinsese și renunțase la orice revendicare legitimă a  iubirii divine. Totuși Dumnezeu a continuat să Își reverse iubirea asupra  israeliților fără nicio constrângere, morală sau de altă natură. Aici și  în alte fragmente, Scriptura prezintă consecvent iubirea lui Dumnezeu  drept o iubire fără plată și oferită de bunăvoie.

`Mulți oameni Îl văd pe Dumnezeu drept un conducător și judecător distant  și dur. Cum te ajută imaginea unui soț nedorit, îndurerat și disprețuit de  soția sa infidelă să Îl vezi altfel pe Dumnezeu? Cum ți se schimbă percepția  despre propria ta relație cu Dumnezeu?`