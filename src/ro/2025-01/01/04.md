---
title:  Iubire manifestată abundent și benevol
date:   31/12/2024
---

Nu numai că Dumnezeu a continuat să Își reverse iubirea abundent și  voluntar asupra poporului Israel, în ciuda răzvrătirilor repetate ale acestuia,  dar El continuă să Își reverse din belșug și de bunăvoie iubirea și  asupra noastră, deși suntem păcătoși. Nu merităm iubirea lui Dumnezeu  și nu am putea să o câștigăm niciodată. Pe de altă parte, Dumnezeu nu  are nevoie de noi. Dumnezeul Bibliei nu are nevoie de nimic (Faptele  17:25). Iubirea lui Dumnezeu pentru tine, pentru mine și pentru toți oamenii  este întru totul benevolă, voluntară, din inițiativa Lui.

`3 Compară Apocalipsa 4:11 cu Psalmii 33:6. Ce îți spun aceste versete despre libertatea lui Dumnezeu în raport cu lumea creată?`

Dumnezeu a creat această lume pentru că așa a dorit. În virtutea acestui  lucru, El este demn de toată slava, onoarea și puterea. Dumnezeu nu a  fost nevoit să creeze nicio lume. Înainte de întemeierea lumii Dumnezeu  deja Se bucura de relația de iubire care exista în cadrul Dumnezeirii.

`4 Citește Ioan 17:24. Ce îți spune acest verset despre iubirea lui Dumnezeu înainte ca lumea să fi existat?`

Dumnezeu nu avea nevoie de ființe create pentru a-Și manifesta iubirea.  Dar, conform caracterului Său iubitor, Dumnezeu a ales să creeze lumea  și să lege o relație de iubire cu ființele Sale. Nu numai că Dumnezeu  a creat de bunăvoie această lume ca pe un dar din iubirea Sa abundentă,  dar a și continuat să îi iubească abundent și benevol pe oameni, chiar  și după ce aceștia au căzut în păcat în Eden și chiar și după ce păcătuim  personal. După căderea din Eden, Adam și Eva nu mai aveau niciun  drept să continue să trăiască și să primească iubirea lui Dumnezeu. Dar  Dumnezeu, care „ține toate lucrurile cu Cuvântul puterii Lui” (Evrei 1:3),  în marea Lui iubire, milă și har, le-a păstrat viața și a găsit o cale de a împăca  omenirea cu Sine prin iubire. Iar acea împăcare ne include și pe noi.

`Dumnezeu continuă să Își reverse iubirea asupra acestei lumi, în ciuda stării  ei decăzute și rele. Ce îți spune acest lucru despre caracterul Lui? Cum  Îi răspunzi?`