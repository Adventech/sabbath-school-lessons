---
title:  Material Pentru Instructori
date:  03/01/2025
---

### Privire generală 

Pentru că așa Își dorește, Dumnezeu îi iubește pe toți oamenii mai mult decât ne-am putea imagina. Iubirea Lui este marcată la modul absolut de generozitate și de milă, dat fiind că El alege voluntar să Își manifeste iubirea jertfitoare chiar și atunci când oamenii nu Îi sunt credincioși. 

### Teme 

**1 Dragostea lui Dumnezeu nu este generată de ceva anume** – Iubirea Lui este esențială pentru ca noi să putem înțelege relația Lui cu omenirea. Iubirea divină este o expresie a bunăvoinței spontane și abundente a lui Dumnezeu. Dragostea Sa nu este cauzată sau impusă cu necesitate de vreo acțiune din partea noastră, nici nu se datorează vreunui potențial omenesc. Dumnezeu Își manifestă iubirea fără a Se aștepta să obțină vreun avantaj pentru Sine. El iubește fiecare persoană și o iubește pentru că așa dorește El, ca în cazul lui Osea, al poporului Israel și al nostru. 

**2 Anvergura iubirii lui Dumnezeu nu trebuie calculată** – Iubirea lui Dumnezeu nu se bazează pe condiții cauzale. El S-a dat de bunăvoie pentru noi, iar iubirea Lui constantă și nesfârșită ne arată mai clar mila Sa. Dragostea Lui depășește orice așteptări, deoarece de bunăvoie El oferă har, milă, îndurare chiar și celor mai nevrednici oameni. 

**3 Iubirea lui Dumnezeu poate fi respinsă** – Dumnezeu ne oferă revelația deplină a iubirii Sale jertfitoare, dar niciodată nu hotărăște dinainte reacția oamenilor la aceasta. Iubirea Lui nu domină, nici nu constrânge, ci ne oferă libertatea de a o accepta sau de a o respinge. 

**Aplicație:** Iubirea divină depășește toate așteptările umane, deoarece Dumnezeu oferă har, milă, compasiune inclusiv celor mai nemerituoși dintre oameni. În ce fel această noțiune a iubirii lui Dumnezeu ne schimbă atitudinea față de cei din jurul nostru care nu au făcut nimic să merite compasiunea noastră? 

### Comentariu

**Iubirea lui Dumnezeu nu este generată de ceva anume** 

Libertatea este o trăsătură esențială a iubirii lui Dumnezeu. Dragostea Lui nu este cauzată de ceva anume. În relația cauză-efect, efectul este rezultatul automat al unei cauze. Dar, în loc să fie definită de logica de tipul cauză-efect, iubirea lui Dumnezeu este cât se poate de voluntară. Această idee este elaborată pornind de la experiența lui Osea și a soției lui infidele. Din relatarea experienței lor, după cum vom vedea, rezultă conceptele că iubirea lui Dumnezeu nu presupune neapărat existența lumii create și că iubirea lui Dumnezeu oferă de bunăvoie. 

**Osea și caracterul voluntar al iubirii lui Dumnezeu** – Osea 14:4 face legătura dintre vindecarea infidelității lui Israel, vindecare promisă de Dumnezeu, și angajamentul Său de a-Și iubi de bunăvoie poporul. Această promisiune readuce în atenție reabilitarea plină de îndurare a poporului apostat al lui Dumnezeu, exprimată în Osea 2:14-23 și ilustrată de relația plină de iertare dintre însuși Osea și soția lui infidelă (Osea 3:1-5). Comparația cu experiența personală a lui Osea sugerează că iubirea lui Dumnezeu este absolut generoasă. 
„Aceasta este o iubire care nu va fi câștigată – ce ar putea să Îi aducă Israel lui Iahve ca plată acceptabilă?” În schimb, termenul ebraic nedabaș, care accentuează faptul că Dumnezeu va iubi poporul Israel din proprie inițiativă, voluntar, transmite ideea de „«jertfă de bunăvoie » sau de «dar adus din generozitate»” (Douglas Stuart, „Hosea- Jonah”, Word Biblical Commentary, vol. 31, 1987, p. 215). Prin urmare, iubirea divină nu este cauzată și nici impusă de vreo acțiune îndeplinită de poporul Israel. În schimb, este o expresie a caracterului autonom/ independent al lui Dumnezeu și prin urmare complet voluntar. De fapt, limbajul vindecării divine din Osea 14:4 (vezi și 5:13; 6:1; 7:1; 11:3) pare să scoată în evidență natura benevolă a iubirii lui Dumnezeu, fiindcă poporul Israel este incapabil să devină credincios prin propriile puteri. Prin urmare, natura voluntară a acestei iubiri implică faptul că aceia care sunt iubiți de Dumnezeu sunt cu adevărat nedemni de lucrul acesta. 

**Iubirea lui Dumnezeu și lumea creată** – Ideea că iubirea necesită o relație cu altă persoană pare să ducă la ideea că Dumnezeu trebuia să creeze ființe pentru a deveni un Dumnezeu iubitor. Cu alte cuvinte, crearea lumii ar fi ceva absolut necesar pentru iubirea lui Dumnezeu. Dar această idee nu este susținută de Scriptură, care accentuează libertatea și autonomia lui Dumnezeu. El nu are nevoie de nimic din partea ființelor pe care le-a creat (Faptele apostolilor 17:25). Mai mult, iubirea divină a existat dintotdeauna, de dinainte de crearea universului, așa cum a subliniat Isus când a declarat că Tatăl L-a iubit „înainte de întemeierea lumii” (Ioan 17:24). Prin urmare, crearea lumii nu a fost ceva obligatoriu care să ateste existența iubirii lui Dumnezeu. În schimb, crearea lumii a fost o activitate divină voluntară provenită din caracterul benevol al iubirii Sale veșnice și nemărginite.

**Iubirea lui Dumnezeu dăruiește de bunăvoie** – Moartea jertfitoare a Domnului Isus pe cruce a fost un sacrificiu făcut voluntar din iubire. El nu a fost doar victima unei execuții violente. Isus Însuși precizează: „Îmi dau viața [...]. Nimeni nu Mi-o ia cu sila, ci o dau Eu de la Mine” (Ioan 10:17,18). De asemenea, Pavel explică faptul că Hristos „S-a dat pe Sine Însuși pentru mine” (Galateni 2:20). Prin urmare, răstignirea Domnului nu a fost ceva obligatoriu, determinat de acțiunile rele ale călăilor Săi, ci El S-a oferit de bunăvoie ca o manifestare extraordinară a libertății iubirii divine.

**Anvergura iubirii lui Dumnezeu nu trebuie calculată**

Ideea că iubirea lui Dumnezeu nu se conformează logicii cauză-efect înseamnă că iubirea nu ar trebui calculată. Dacă ar fi calculată, ar duce la o presupusă așteptare rezonabilă. Din Pentateuh două cazuri de mijlocire înaintea lui Dumnezeu exemplifică problema unei astfel de presupuneri.

**Primul caz** este mijlocirea lui Avraam (Geneza 18:23-33) în contextul judecății divine anunțate în dreptul Sodomei și Gomorei (Geneza 18:20). Inițial, Avraam face apel la dreptatea lui Dumnezeu și Îl întreabă dacă ar distruge cetatea în cazul în care în ea ar fi 50 de oameni drepți (Geneza 18:24,25, EDCR). Probabil că 50 i se părea lui Avraam un număr rezonabil în cursul invocării dreptății divine. Dar, pe măsură ce acest număr scade în procesul de mijlocire continuă și insistentă din partea lui Avraam, de la 50 la 45 (Geneza 18:28), de la 45 la 40 (Geneza 18:29), de la 40 la 30 (Geneza 18:30), de la 30 la 20 (Geneza 18:31) și de la 20 la 10 (Geneza 18:32), Avraam nu mai face apel la dreptatea lui Dumnezeu, ci la mila Lui (Geneza 18:27,30,32). Numărul 50 pare rezonabil în contextul instaurării dreptății, iar 10 este cu mult peste așteptările rezonabile. Dacă începutul mijlocirii lasă impresia că Avraam încerca să Îl convingă pe Dumnezeu să fie drept, apoi îndurător, evoluția dialogului de mijlocire dezvăluie că în niciun caz nu aceasta era intenția. În schimb, procesul de mijlocire face cunoscut faptul că mila iubitoare a lui Dumnezeu este mai mare decât ne-am putea aștepta în mod rezonabil sau decât am calcula aproximând.

**Al doilea caz** de mijlocire este intervenția lui Moise în favoarea israeliților la Sinai. Cu siguranță, impresia inițială este că Moise încerca să Îl convingă pe Dumnezeu să le arate îndurare (Exodul 32:11-14,31- 33). Dar, din nou, nu acesta este cazul. Punctul culminant al interacțiunii dintre Moise și Domnul este manifestarea gloriei divine, care este o manifestare remarcabilă a iubirii lui Dumnezeu (Exodul 34:6,7). Pe lângă afirmarea libertății divine de a manifesta milă față de cei care în mod clar nu merită iubirea lui Dumnezeu (Exodul 33:19), comparația semnificativ asimetrică dintre faptul că „Își ține bunătatea până la mii de generații” și faptul că pedepsește „fărădelegea [...] până la a treia și a patra generație” (Exodul 34:7, EDCR) sugerează că, în final, amploarea iubirii lui Dumnezeu nu poate fi calculată, fapt care evidențiază în mod special caracterul benevol al iubirii Sale.

**Iubirea lui Dumnezeu poate fi respinsă** 
Caracterul voluntar și autonom al iubirii divine înseamnă și că aceasta nu determină dinainte reacția oamenilor la ea. Din nou, iubirea lui Dumnezeu este eminamente din proprie inițiativă și nu implică obligatoriu o logică a cauzei și efectului. În lamentația Sa privind Ierusalimul, Isus Își exprimă cu tristețe dorințele neîmplinite legate de salvarea copiilor acestei cetăți. El pune accent pe exprimările: „de câte ori”, „am vrut să strâng pe copiii tăi”, „cum își strânge găina puii sub aripi, și [aceștia] n-a[u] vrut” (Matei 23:37). Verbul grecesc thelo este folosit de două ori în acest pasaj, dar în moduri diferite. În primul caz exprimă dorința lui Hristos în ce îi privește pe cei pe care dorea să îi salveze, în al doilea caz indică faptul că aceștia nu împărtășeau aceeași dorință. Prin urmare, ceea ce dragostea divină oferă, nu determină automat o reacție iubitoare din partea celor care primesc această ofertă. Din nefericire, pentru că nu este împărtășită, această dorință iubitoare nu se poate împlini. 
Un alt exemplu biblic de opoziție față de iubirea divină se găsește în pilda nunții fiului de împărat, la care sunt chemați mulți, dar resping invitația (Matei 22:3). Atunci chemarea le este adresată altora, care vin într-adevăr la nuntă (Matei 22:9,10). Dar chiar și printre cei care vin, există cineva „care nu era îmbrăcat în haina de nuntă” (Matei 22:11). Concluzia parabolei accentuează faptul că „mulți sunt chemați, dar puțini sunt aleși” (Matei 22:14). În această parabolă despre „împărăția cerurilor” (Matei 22:2), termenii folosiți în legătură cu ideea de a fi ales nu transmit că ar fi vorba de o alegere divină deterministă (predestinație), ci de acceptarea sau de respingerea de către oameni a invitației lui Dumnezeu. Cu alte cuvinte: „Mulți sunt invitați, dar unii refuză să vină, iar alții, care vin, refuză să se supună normelor împărăției și sunt, prin urmare, respinși. Cei care rămân sunt numiți «aleși»” (D. A. Carson, Matthew, The Expositor’s Bible Commentary…, 1984, p. 457). Așadar, capacitatea noastră de a alege este un alt semn al caracterului voluntar al iubirii lui Dumnezeu, care este deschisă la reacții cu adevărat libere: acceptare sau respingere. Suntem invitați să acceptăm de bunăvoie această iubire.

### Aplicație

1 În ce fel înțelegerea faptului că iubirea lui Dumnezeu nu este generată de nicio acțiune din partea noastră ne ajută să ne apropiem mai mult de prezența Sa? Caută un exemplu practic.

2 Ce aspecte ale noțiunii fascinante că iubirea lui Dumnezeu depășește orice așteptare rezonabilă – întrucât El manifestă din proprie inițiativă milă față de cei mai nevr ednici oameni – ar putea fi folosite în discuțiile cu necredincioșii?

3 În ce moduri putem, din nefericire, să respingem iubirea lui Dumnezeu?

4 Ținând cont că iubirea lui Dumnezeu nu recurge la constrângere, ce ar trebui să învățăm din această iubire în legătură cu modurile în care noi, creștinii, îi putem iubi pe alții într-un mod mai autentic?