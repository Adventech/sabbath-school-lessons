---
title:  Răstignit pentru noi
date:   02/01/2025
---

Dumnezeu îi invită pe toți oamenii la o relație de iubire cu El, dar  numai cei care acceptă de bunăvoie invitația se bucură de rezultate  veșnice. După cum am văzut în pilda nunții fiului de împărat, mulți dintre  cei chemați de împărat „n-au vrut să vină” (Matei 22:3). În același  sens, cu puțin timp înainte de răstignirea Sa, Hristos a spus cu tristețe:  „Ierusalime, Ierusalime, care omori pe proroci şi ucizi cu pietre pe cei  trimişi la tine! De câte ori am vrut să strâng pe copiii tăi cum îşi strânge  găina puii sub aripi, şi n-aţi vrut!” (Matei 23:37). Domnul Hristos a vrut  să îi adune, dar ei nu și-au dorit lucrul acesta. Același verb grecesc des  întâlnit care înseamnă „a vrea” (thelo) este folosit atât pentru dorința  lui Hristos de a-i salva, cât și pentru lipsa dorinței lor de a fi salvați (și  același termen apare și în Matei 22:3).

Totuși Hristos S-a dus la Golgota pentru acești oameni și pentru noi.  Ce iubire uimitoare! Deși păcatul omenirii merită moartea, Dumnezeu  Însuși (prin Hristos) a plătit prețul și a găsit o cale de a repara relația distrusă  dintre cer și pământ. Între timp, El continuă să Își reverse dragostea  asupra noastră, deși nu are nicio obligație, în afară de angajamentul  pe care Și l-a luat de bunăvoie ca să facă lucrul acesta.

`6 Compară Ioan 10:17,18 cu Galateni 2:20. Ce mesaj te impresionează aici?`

În manifestarea supremă a iubirii lui Dumnezeu – crucea – vedem că  Hristos S-a dat pe Sine de bunăvoie pentru noi. Hristos Și-a dat viața din  proprie inițiativă. Nimeni nu I-a luat viața; El a dat-o de bunăvoie, potrivit  planului de răscumpărare stabilit în cer înainte de întemeierea lumii.

„Planul pentru răscumpărarea noastră n-a fost un gând venit ulterior,  un plan formulat după căderea lui Adam. […] A fost o dezvăluire a principiilor  care, din veacuri veșnice, sunt temelia tronului lui Dumnezeu.  De la început, Dumnezeu și Hristos au știut de apostazia lui Satana și  de căderea omului prin puterea înșelătoare a celui rău. Dumnezeu n-a  predestinat păcatul să ia ființă, dar i-a prevăzut existența și a luat măsuri  ca să întâmpine această teribilă situație de urgență. Atât de mare a  fost iubirea Sa pentru lume încât S-a hotărât să-L dea pe unicul Său Fiu,  «pentru ca oricine crede în El, să nu piară, ci să aibă viața veșnică» (Ioan  3:16)” (Ellen G. White, Hristos, Lumina lumii/Viața lui Iisus, p. 22).