---
title:  „Mulți sunt chemați, dar puțini sunt aleși”
date:   01/01/2025
---

Dumnezeu nu doar iubește oamenii pentru că așa Își dorește, dar îi și  invită să Îl iubească la rândul lor. Faptul că Dumnezeu le oferă capacitatea  de a alege singuri dacă să accepte sau să respingă iubirea Lui reiese și  din pilda nunții fiului de împărat.

`5 Care este semnificația parabolei din Matei 22:1-14?`

În această parabolă, un împărat aranjează o căsătorie pentru fiul său  și își trimite slujitorii „să cheme pe cei poftiți la nuntă, dar ei n-au vrut să  vină” (Matei 22:3). Împăratul și-a trimis slujitorii de mai multe ori să îi  cheme, dar aceștia i-au ignorat chemarea, ba, mai rău, i-au prins pe unii  slujitori și i-au omorât (Matei 22:4-6). Mai târziu, după ce s-a ocupat de  cei care îi uciseseră câțiva servi, împăratul a spus: „Nunta este gata, dar  cei poftiți n-au fost vrednici de ea. Duceți-vă dar la răspântiile drumurilor  și chemați la nuntă pe toți aceia pe care-i veți găsi” (Matei 22:8,9).  După o altă situație, când un om fără haina de nuntă este aruncat afară,  simbolizând nevoia de a primi o haină de nuntă de la împărat pentru  a participa la masă, Isus încheie parabola cu aceste cuvinte enigmatice,  dar pline de însemnătate: „Mulți sunt chemați, dar puțini sunt aleși”  (Matei 22:14).

Ce înseamnă lucrul acesta? Cei „aleși” în cele din urmă sunt nimeni  alții decât aceia care au acceptat invitația Domnului la nuntă. Termenul  tradus în pildă prin „a chema” și „a pofti” este cuvântul grecesc kaleo  (a chema, a invita), iar elementul care determină cine este în final „ales”  (eklektos) este acceptarea de bunăvoie a invitației. De fapt, Dumnezeu  îi cheamă (adică îi invită) pe toți oamenii la ospățul de nuntă. Cu toate  acestea, oricare dintre noi poate refuza iubirea lui Dumnezeu. Libertatea  este esențială pentru a iubi. Dumnezeu nu va iubi niciodată pe nimeni cu  forța. Din păcate, putem refuza să avem o relație de iubire cu Dumnezeu.  „Cei aleși” sunt aceia care acceptă invitația. Pentru cei care Îl iubesc,  Dumnezeu a pregătit lucruri mai minunate decât orice ne-am putea imagina.  Din nou, totul se rezumă la iubirea și la libertatea inerentă iubirii.

`Ce anume din viața ta transmite că ai acceptat invitația la nuntă și că ai venit îmbrăcat în mod corespunzător?`