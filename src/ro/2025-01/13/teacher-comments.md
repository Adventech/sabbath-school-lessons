---
title:  Material Pentru Instructori
date:  28/03/2025
---  

### Privire generală

Cele Zece Porunci sunt o expresie a relației personale și de legământ dintre Dumnezeu și poporul Său.

### Teme

**1 Legea lui Dumnezeu are în vedere mai degrabă relațiile decât niște principii abstracte** – Legea divină nu este un set de principii abstracte, ci un mod de manifestare a unei relații. Preambulul Celor Zece Porunci exprimă existența unor relații de legământ între Dumnezeu și poporul Său. Dialogul dintre Dumnezeu și Moise face uz de acești termeni privitori la relații, în care Dumnezeu este descris ca un vultur care Își poartă poporul pe aripi pentru a-l elibera din Egipt. Ideea principală a acestui tablou este că poporul fusese adus la Dumnezeu Însuși.

**2 Cele Zece Porunci descriu modul corect de a ne exprima dragostea față de Dumnezeu și față de semeni** – Înaintea listei cu „Să nu…”, Cele Zece Porunci exprimă o notă personală de iubire: „Eu sunt Domnul Dumnezeul tău” (Exodul 20:2). Lista de porunci este un răspuns relațional plin de iubire față de Dumnezeul poporului Israel, care l-a salvat. Primele patru porunci descriu iubirea loială pe care oamenii trebuie să o manifeste față de Dumnezeu. Ultimele șase porunci exprimă forme specifice de iubire față de semeni, care, în definitiv, indică faptul că Îl iubim pe Dumnezeu.

**3 Legea lui Dumnezeu se împlinește prin iubire** – În cărțile Romani și Galateni, ideea de împlinire a legii este legată de slujirea reciprocă din iubire. Pavel explică în Galateni că legea este împlinită atunci când ne iubim aproapele. În Romani, a ne iubi unii pe alții este împlinirea legii. Ultimele șase dintre cele zece porunci explică ce înseamnă să-ți iubești aproapele ca pe tine însuți.

**Aplicație:** Cum se schimbă relația ta cu Dumnezeu când înțelegi că Cele Zece Porunci nu sunt doar un set de reguli, ci o expresie a iubirii și un răspuns la relația personală și iubitoare cu Dumnezeu?

**Legea lui Dumnezeu are în vedere mai degrabă relațiile decât niște principii abstracte**

Ideea că legea lui Dumnezeu constă în abstracții reci sau în principii impersonale nu este compatibilă cu imaginea biblică a Dumnezeului care oferă Decalogul poporului Israel pe muntele Sinai. Este important să citim preambulul Celor Zece Porunci (Exodul 20) în lumina realizării relației de legământ, din Exodul 19. Încă de la sosirea poporului Israel în pustiul de la Sinai (Exodul 19:1), dialogul lui Dumnezeu cu Moise pe muntele Sinai evidențiază noțiunea de relație de legământ între Dumnezeu și poporul Israel. Mai precis, Domnul i-a spus lui Moise că trebuie să le transmită copiilor lui Israel următoarele cuvinte: „Aţi văzut ce am făcut Egiptului şi cum v-am purtat pe aripi de vultur şi v-am adus aici la Mine. Acum, dacă veţi asculta glasul Meu şi dacă veţi păzi legământul Meu, veţi fi ai Mei dintre toate popoarele, căci tot pământul este al Meu; Îmi veţi fi o împărăţie de preoţi şi un neam sfânt. Acestea sunt cuvintele pe care le vei spune copiilor lui Israel” (Exodul 19:4-6).

Este impresionant limbajul din acest pasaj, care face trimitere la relații. Eliberarea din Egipt realizată de Dumnezeu este ilustrată prin purtarea copiilor lui Israel ca pe niște aripi de vultur. Este interesant că accentul nu este pus doar pe faptul că poporul a părăsit Egiptul sau a intrat în țara promisă. În schimb, ideea principală este că poporul fusese adus la Dumnezeu Însuși.

În acest context, poporul Israel este invitat să păzească legământul lui Dumnezeu, în sensul personal de a auzi glasul lui Dumnezeu. Multe traduceri ale Bibliei redau corect verbul ebraic šmʿ cu sensul de supunere față de/ascultare de glasul lui Dumnezeu (vezi EDCR, NTR, BTF, BVA), dar în ebraică verbul descrie într-o măsură mai mare actul fizic de a auzi sau de a asculta vocea lui Dumnezeu (vezi VDC, VBRC) (Ludwig Koehler et al., The Hebrew and Aramaic Lexicon of the Old Testament, 1994- 2000, p. 1571). Dacă vor decide să audă, să asculte vocea lui Dumnezeu, copiii lui Israel vor fi „proprietatea” (Exodul 19:5, NTR) personală a lui Dumnezeu (vezi sensul substantivului sĕgūlâ în Ludwig Koehler et al., The Hebrew and Aramaic Lexicon of the Old Testament, p. 742). Această expresie atestă, de asemenea, natura personală a relației de legământ care se formează între Dumnezeu și poporul Său, oficializată prin prezentarea Celor Zece Porunci, în capitolul 20.

**Cele Zece Porunci descriu modul corect de a ne exprima dragostea față de Dumnezeu și față de semeni**

Este demn de remarcat că, înainte de lista cu „Să nu…” din Decalog, Dumnezeu introduce Cele Zece Porunci, din Exodul 20:2, cu o notă personală („Eu sunt Domnul Dumnezeul tău”, subl. ad.) și pune accent pe actele Sale salvatoare și iubitoare în favoarea poporului Israel (eliberarea din robia egipteană). Cu alte cuvinte, poruncile nu încep cu un „Să nu…” rece, ci pe un ton personal iubitor. Mai mult, lista cu porunci care urmează nu trebuie înțelese ca niște simple legi abstracte, ci ca un răspuns relațional iubitor față de Dumnezeul lui Israel, care i-a eliberat pe israeliți din Egipt, cu putere și îndurare. În lumina tonului personal și iubitor din Exodul 20:2, primele patru porunci definesc clar modul în care copiii lui Israel trebuie să își exprime răspunsul relațional iubitor față de Dumnezeul lor personal. În primul rând, să nu aibă alți dumnezei în afară de Domnul. Iubirea față de Dumnezeu este enunțată aici în ideea de loialitate exclusivă. În al doilea rând, această iubire loială implică neapărat ca ei să nu-și facă un chip cioplit (idol) la care să se închine. Adevărata închinare, spre deosebire de idolatrie, este o expresie autentică a iubirii față de Dumnezeu. În al treilea rând, dragostea față de Dumnezeu se manifestă printr-o utilizare respectuoasă a numelui Său. După cum subliniază Kenneth Harris, luarea numelui lui Dumnezeu în deșert se referă în special la „a face un jurământ mincinos folosind numele lui Dumnezeu sau a invoca numele lui Dumnezeu pentru a sancționa un act în care persoana în cauză este necinstită (Leviticul 19:12). De asemenea, interzice folosirea numelui lui Dumnezeu într-un context magic, lipsit de respect sau necuviincios (Leviticul 24:10-16)” (ESV Study Bible, 2008, p. 176). În al patrulea rând, a-L iubi pe Dumnezeu înseamnă că Sabatul este sfințit în ziua a șaptea ca o necesară reamintire a lucrării de creație a lui Dumnezeu. Deși ar trebui să-L iubim pe Dumnezeu în fiecare zi, Sabatul este un răstimp special pentru a ne exprima relația de iubire cu El.

Cu siguranță, primele patru porunci explică mai direct ce presupune iubirea față de Dumnezeu, în timp ce celelalte șase porunci elaborează mai precis modul în care trebuie să îi iubim pe ceilalți. Cu toate acestea, dintr-o perspectivă mai generală, dat fiind că Domnul Se identifică drept Dumnezeul Salvator al lui Israel (Exodul 20:2) în introducerea la Cele Zece Porunci, modalitățile specifice prin care trebuie să ne exprimăm dragostea față de semeni, din ultimele șase porunci, sunt implicit forme importante de iubire manifestată față de Dumnezeu, în sens suprem. Cea de-a cincea poruncă, de exemplu, leagă dragostea de părinți – evidențiind ideea de respect față de ei – de o viață lungă în țara pe care Domnul o dăruiește poporului Israel. Prin urmare, făgăduința iubitoare a lui Dumnezeu este direct legată de modul în care copiii lui Israel își iubesc/ cinstesc părinții. De asemenea, a-ți iubi semenii și în final a-L iubi pe Dumnezeu prin această iubire pe orizontală presupune neapărat să pui preț pe viață (să nu ucizi), să te menții pur sexual și să prețuiești căsătoria (să nu comiți adulter), să respecți ce aparține altora (să nu furi), să susții adevărul despre aproapele tău (să nu mărturisești strâmb împotriva aproapelui) și să nutrești dorințe având o atitudine de mulțumire (să nu poftești ce aparține aproapelui).

**Legea lui Dumnezeu se împlinește prin iubire**

În cărțile Romani și Galateni, apostolul Pavel subliniază ideea împlinirii legii. După ce îi îndeamnă pe galateni să își slujească unii altora în iubire, el explică faptul că „toată Legea se cuprinde într-o singură poruncă: «Să iubești pe aproapele tău ca pe tine însuți»” (Galateni 5:14). Tot la fel, în Romani 8:4, Pavel vorbește despre „porunca Legii” care „să fie împlinită în noi” prin Hristos și Duhul Sfânt. În Romani 13:8-10, el menționează de două ori că iubirea împlinește legea lui Dumnezeu: „Să nu datoraţi nimănui nimic, decât să vă iubiţi unii pe alţii, căci cine iubeşte pe alţii a împlinit Legea. De fapt: «Să nu preacurveşti, să nu ucizi, să nu furi, să nu faci nicio mărturisire mincinoasă, să nu pofteşti» şi orice altă poruncă mai poate fi se cuprind în porunca aceasta: «Să iubeşti pe aproapele tău ca pe tine însuţi.» Dragostea nu face rău aproapelui: dragostea deci este împlinirea Legii” (subl. ad.).

Trecând de la discuția despre îndatoririle creștinilor față de autoritățile civile (Romani 13:1-7), care includ plata impozitelor (Romani 13:6,7), la obligația creștină de a iubi, Pavel folosește limbajul datoriei financiare în ambele discuții. În ceea ce privește obligația creștină de a iubi, „creștinul nu trebuie să lase nicio datorie să rămână neplătită, cu excepția celei care nu poate fi plătită niciodată – datoria de a ne iubi «unii pe alții». Obligația de a iubi nu are limite” (Robert Mounce, Romans: The New American Commentary, 1995, p. 245). La fel cum datoria financiară implică o obligație față de o altă persoană sau instituție, legea ne indică obligații față de alții. În contextul legii lui Dumnezeu – cu referire specială la ultimele cinci porunci, privitoare la relația cu aproapele nostru, care trece dincolo de obligația noastră față de propria familie – esența obligației sau datoriei noastre continue este dragostea.

### Aplicație

1 Cum poți răspunde cuiva care pune la îndoială legea lui Dumnezeu, considerând- o doar o înșiruire de reguli?

2 Cum poți experimenta Sabatul într-un mod mai semnificativ, ca o amintire a faptului că legea lui Dumnezeu ne invită la un răspuns relațional iubitor?

3 Cum le poți arăta iubirea lui Dumnezeu în moduri practice celor pe care îi întâlnești zi de zi, inclusiv străinilor, prietenilor și familiei?