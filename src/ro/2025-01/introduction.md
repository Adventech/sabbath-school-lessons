### Iubirea și dreptatea lui Dumnezeu

Dumnezeu este iubire. Așa spune 1 Ioan 4:8,16. Întreaga Biblie dă mărturie în această privință. Credința creștină are la bază caracterul iubitor al lui Dumnezeu. Iubirea reprezintă esența identității lui Dumnezeu, esența a tot ceea ce credem și ar trebui să fie esența a tot ce facem. În consecință, modul în care înțelegem iubirea ne influențează întreaga credință și practică. Dacă, de exemplu, cineva crede că iubirea lui Dumnezeu trebuie câștigată sau meritată, respectiva persoană ar putea crede că Dumnezeu nu o iubește fiindcă este păcătoasă și nedemnă. Iar în relație cu alții, acea persoană s-ar putea aștepta ca ceilalți să îi merite iubirea – o rețetă pentru dezastru.

În modul acesta și în multe altele, felul în care înțelegem iubirea lui Dumnezeu are implicații majore asupra credinței și practicii noastre. Totuși, ce este iubirea? Dacă rogi zece oameni să definească iubirea, s-ar putea să primești zece răspunsuri diferite. Chiar și în rândul creștinilor există multe mituri și concepții greșite cu privire la iubirea lui Dumnezeu. De exemplu, creștinii oferă răspunsuri diferite la întrebări precum:

Este iubirea lui Dumnezeu o iubire care doar oferă, dar nu primește niciodată? Este iubirea divină în totalitate o iubire care se sacrifică pe sine? Sau este posibil ca Dumnezeu să Se bucure de oameni și fie mulțumit de ei? Este iubirea lui Dumnezeu emoțională? Îi pasă lui Dumnezeu cu adevărat de oameni? Poate iubirea lui Dumnezeu să fie respinsă sau pierdută? Intră Dumnezeu într-o relație de iubire reciprocă cu făpturile Sale? Este furia incompatibilă cu iubirea? Cum se împacă iubirea și dreptatea? Dacă Dumnezeu este iubire, de ce există rău în această lume și de ce atât de mult? Pot oamenii să iubească la fel ca Dumnezeu? Dacă da, cum ar arăta acea iubire?

Răspunsurile la o parte din aceste întrebări pot părea evidente, dar adesea sunt îndelung dezbătute în discuțiile creștine privitoare la dragostea divină. Și multe răspunsuri considerate uneori subînțelese se dovedesc, în urma unei analize mai atente, incompatibile cu ceea ce Scriptura susține despre dragostea lui Dumnezeu.

Nu vom răspunde la toate aceste întrebări deodată, ci le vom aborda, pe acestea și pe altele, pe parcursul acestui trimestru. Și vom vedea că iubirea lui Dumnezeu este mult mai mare decât credem noi. Dragostea divină așa cum este descrisă în Scripturi este cu mult superioară ideilor care trec drept „iubire” în cea mai mare parte a lumii contemporane. În săptămânile care urmează vom privi mai îndeaproape la unele dintre cele mai importante și frumoase aspecte ale iubirii lui Dumnezeu dezvăluite în Biblie.

Pe parcurs vom vedea cum iubirea divină și dreptatea divină sunt inseparabil legate. Dumnezeul Bibliei iubește dreptatea (vezi, de exemplu, Isaia 61:8). Și, după cum le descrie Biblia, iubirea divină și dreptatea divină merg mână în mână astfel încât nu se poate una fără cealaltă. Pentru că este iubire, Dumnezeu este profund preocupat de nedreptatea și suferința din această lume și Se identifică cu cei oprimați și suferinzi, îndurând de bunăvoie durerea și tristețea pe care le-a adus răul în lumea creată – El Însuși a suferit cel mai mult, atât de mult încât Dumnezeu Însuși este cea mai mare victimă a răului.

În întreaga Biblie Dumnezeu este în mod repetat îndurerat de rău și de suferință, pentru că El iubește fiecare persoană mai mult decât ne putem imagina. Putem vedea profunzimea dragostei lui Dumnezeu în lamentația lui Hristos pentru poporul Său: „Ierusalime, Ierusalime, care omori pe proroci şi ucizi cu pietre pe cei trimişi la tine! De câte ori am vrut să strâng pe copiii tăi cum îşi strânge găina puii sub aripi, şi n-aţi vrut” (Matei 23:37).

Dumnezeul Bibliei, care este dragoste, este adesea descris în Scriptură cu inima frântă și îndurerată din cauză că iubirea Lui este respinsă și pierdută. Întreaga narațiune a Scripturii transmite ce a făcut și ce face Dumnezeu pentru a readuce dragostea în fiecare colțișor din univers. Aceste elemente și multe altele constituie subiectul studiilor din acest trimestru.

_John C. Peckham este editor asociat al revistei Adventist Review. La momentul scrierii acestui ghid de studii era profesor de teologie și filozofie creștină la Seminarul Teologic Adventist de Ziua a Șaptea din cadrul Universității Andrews, SUA._