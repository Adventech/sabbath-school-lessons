---
title:  Vieţi dedicate unui scop
date:  24/12/2019
---

`4. Ce ne învaţă următoarele versete despre forţa motivatoare din viaţa lui Ezra şi a lui Neemia? Neemia 2:1-10; Ezra 7:8-10`

În tot ce au făcut, Ezra şi Neemia au încercat să împlinească voia lui Dumnezeu în viaţa poporului Său. Poporul a greşit şi a fost pedepsit pentru aceasta, dar Dumnezeu, credincios în făgăduinţa Lui de a-I restaura, a deschis calea pentru ca poporul să se întoarcă în ţara făgăduită şi, dacă rămânea credincios, să împlinească planul bun pe care El îl avea pentru acest popor. În înţelepciunea Sa, Dumnezeu a ales doi bărbaţi foarte consacraţi ca să ocupe un rol central în această restaurare, la fel ca Moise, cu generaţii înainte.

Marii conducători au un scop pentru care trăiesc şi care le motivează fiecare acţiune. Ezra şi Neemia aveau un scop în viaţă. Ei aveau o viziune cu privire la poporul lui Dumnezeu şi au dat totul pentru împlinirea ei.

Ezra şi-a făcut partea prin studierea Scripturii şi prin faptul că i-a învăţat pe oameni din Cuvânt. Neemia a încurajat poporul să facă ce era bine şi să stea de partea lui Dumnezeu cu îndrăzneală. Amândoi îşi doreau să vadă Ierusalimul restaurat, dar nu doreau doar o restaurare materială. Ei îşi doreau să vadă reînviorare şi reformă în viaţa spirituală a locuitorilor cetăţii. Tocmai de aceea au corectat, au mustrat şi uneori au cerut acţiuni hotărâte. Marii conducători cred în ceva măreţ, nu se mulţumesc cu realizări obişnuite sau mediocre. Ezra şi Neemia credeau într-un Dumnezeu puternic şi iubitor, care face minuni, şi doreau ca toţi cei întorşi în ţară să aibă o legătură strânsă cu El.

Încă din primul capitol din Neemia observăm consacrarea lui faţă de cauza lui Dumnezeu şi suferinţa lui când află de situaţia poporului. În capitolul 1, se spune că a plâns când a aflat de greutăţile din Iuda. El s-a plecat pe genunchi şi a cerut ajutor să poată face tot ce îi cerea Dumnezeu. Neemia pare condus de ideea de a face o schimbare. El a fost un bărbat al acţiunii, acţiune pentru Dumnezeu. Schimbarea dorită de Neemia nu era un salariu mai mare sau o funcţie mai de înaltă (le avusese pe amândouă în Persia), ci el s-a întors în Iuda, într-o naţiune nu foarte prosperă, unde a avut de întâmpinat împotrivire la fiecare pas. El a păşit prin credinţă, indiferent de obstacolele care îi stăteau înainte.