---
title:  Smerenie şi perseverenţă
date:  25/12/2019
---

`5. Cum vezi decizia lui Ezra de a nu-i vorbi împăratului – ca pe un act de curaj sau ca pe o nesăbuinţă? Cum au dat dovadă şi Ezra, şi poporul de smerenie? Ezra 8:21-23,31,32`

Ezra a crezut că Dumnezeu Se putea descoperi mai bine dacă nu cereau nimic din partea împăratului. Astfel, când au ajuns fără probleme în Iuda, acest lucru I-a fost atribuit lui Dumnezeu. Poate că în unele situaţii ne bazăm prea mult pe alţi oameni şi nu atât de mult pe Dumnezeu, nu Îl lăsăm să-Şi descopere El puterea. Ezra a ales să Îl lase pe Dumnezeu să lucreze în această situaţie şi i-a dovedit împăratului că Dumnezeul evreilor era un Dumnezeu puternic.

Totuşi Ezra nu a acţionat din încumetare. El a adunat poporul şi cu toţii au postit şi s-au rugat. Ei nu au pornit în călătorie înainte de a petrece timp cu Dumnezeu. Poporul a venit înaintea lui Dumnezeu cu smerenie, cerând protecţia Sa ca semn al puterii Sale şi El a răspuns.

`6. Cum a dat dovadă Neemia de smerenie? Neemia 5:14-19`

Conducătorii adevăraţi trebuie să fie dispuşi să se smerească şi să fie slujitori. Liderii competenţi nu cer şi nu au nevoie de un „titlu” pentru a câştiga onoare. Neemia avea întotdeauna uşa deschisă pentru oricine şi era darnic cu poporul. El a arătat că are credinţă, iar consacrarea lui deosebită faţă de Dumnezeu a fost un exemplu pentru popor. El avea o personalitate puternică şi era un om înţelept, dar nu s-a plasat mai presus de alţii ca fiind superior. La acea vreme, Neemia deţinea cea mai înaltă poziţie în Iuda, dar el era un om mărinimos. Prin aceasta, el reflecta viaţa şi învăţăturile Domnului Isus, care ne învaţă că slujirea este cea mai bună cale de a conduce. Aşa a făcut El şi aşa trebuie să facem şi noi, indiferent de poziţia pe care o avem.

`Ce ne învaţă cuvintele lui Isus din Marcu 9:35 despre ce înseamnă pentru Dumnezeu să fii un conducător adevărat?`