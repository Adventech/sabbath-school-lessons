---
title:  Profeţii încurajează
date:  21/10/2019
---

Din nefericire, împotrivirea cu care s-au confruntat iudeii din partea naţiunilor înconjurătoare, descrisă în Ezra 4-6, le-a produs teamă şi oamenii nu au mai vrut să lucreze la templu.

După cum am menţionat deja, evenimentele prezentate în Ezra 4:6 – 6:22 nu sunt în ordine cronologică. De aceea, vom analiza capitolul 5 înainte de 4.

`3. De ce i-a trimis Dumnezeu pe profeţii Hagai şi Zaharia? Care a fost urmarea? Ezra 5:1-5`

Iudeii încetaseră construirea deoarece le era teamă. Dar Dumnezeu îi trimisese în Iuda să reconstruiască templul şi cetatea şi El avea un plan. Deoarece lor le era teamă, El a trebuit să facă ceva ca să îi încurajeze. De aceea, a chemat doi profeţi să intervină. Împotrivirea omenească nu Îl opreşte pe Dumnezeu; deşi iudeii contribuiseră la această împotrivire chiar prin acţiunile lor, Dumnezeu nu i-a părăsit. El a lucrat prin profeţi ca să îi motiveze şi să îi îndemne din nou la acţiune.

`4. Care era solia pentru ei şi ce învăţătură putem lua şi noi? Hagai 1`

„Prorocii Hagai şi Zaharia au fost ridicaţi să facă faţă crizei. Prin mărturii mişcătoare, aceşti soli rânduiţi i-au descoperit poporului cauza necazurilor lui. Lipsa prosperităţii vremelnice era urmarea faptului că nu puseseră interesele lui Dumnezeu pe primul loc, au declarat profeţii. Dacă israeliţii L-ar fi onorat pe Dumnezeu, dacă I-ar fi dat respectul şi cinstea cuvenite, făcând din construirea Casei Sale prima lor preocupare, prin aceasta ei ar fi chemat prezenţa şi binecuvântarea Sa.” – Ellen G. White, Profeţi şi regi, pp. 573- 574