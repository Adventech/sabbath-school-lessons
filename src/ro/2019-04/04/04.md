---
title:  Oprirea lucrărilor
date:  22/10/2019
---

`5. Ce au făcut vrăjmaşii ca să oprească lucrările din Ierusalim? Ezra 4:6-24`

„Oamenii ţării” au scris plângeri împotriva iudeilor şi împotriva lucrării lor mai întâi către Darius (Ezra 5 şi 6), apoi către împăratul Xerxes (Ahaşveroş), dar şi către Artaxerxes. Ei au făcut tot ce le-a stat în putere să oprească lucrările de la Ierusalim.

Ei susţineau că, dacă cetatea avea să fie reconstruită, împăratul avea să îşi piardă puterea asupra ei, deoarece Ierusalimul a fost întotdeauna o cetate a răzvrătirii şi tulburărilor. Din nefericire, împăratul Artaxerxes a început să creadă că iudeii construiau doar pentru că doreau să îşi câştige independenţa şi, astfel, să stârnească conflicte. El a poruncit întreruperea lucrărilor şi a fost trimisă o armată ca să îi împiedice să mai construiască cetatea. Această abordare în forţă a pus lucrarea pentru Dumnezeu într-un impas.

`6. De ce au încetat iudeii lucrările de reconstruire a Ierusalimului, deşi ştiau ce dorea Dumnezeu de la ei? Ce i-a împiedicat să lucreze? Ezra 4:23,24`

Se pare că iudeii şi-au dat seama că Dumnezeu îi chemase să reconstruiască cetatea şi templul, dar, din cauza opoziţiei puternice, le era teamă. Probabil au căutat scuze precum: „Acum nu este momentul potrivit…”, „Dacă Dumnezeu ar dori cu adevărat acest lucru, El ar pregăti o cale” sau „Poate că nici nu trebuia să ne întoarcem”. Când facem ce credem că ne-a chemat Dumnezeu să facem şi ne lovim de împotrivire, avem tendinţa să ne îndoim de călăuzirea Sa. Ne convingem pe noi înşine că am făcut o greşeală. Teama ne poate paraliza mintea, iar gândurile ne sunt cuprinse de disperare şi neajutorare în loc să ne concentrăm pe puterea lui Dumnezeu.

`Ai trecut şi tu prin situaţii asemănătoare, fiind convins că Dumnezeu te-a chemat să faci ceva şi apoi ai avut îndoieli din cauză că era prea greu? (Să ne gândim la Ioan Botezătorul.) Ce ai învăţat din acea experienţă?`