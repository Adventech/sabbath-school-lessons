---
title:  Manifestarea opoziţiei
date:  20/10/2019
---

`1. De ce crezi că iudeii au refuzat ajutorul altor popoare la construirea templului? Ezra 4:1-5`

Aparent, această cerere părea prietenoasă, binevoitoare. De ce să fi refuzat ajutorul? Într-un sens, răspunsul îl găsim chiar în verset. „Vrăjmaşii (potrivnicii)” şi-au oferit ajutorul. Vrăjmaşii? Chiar acest lucru este suficient ca să înţelegem refuzul iudeilor.

De ce au fost numiţi „vrăjmaşii”? În 2 Împăraţi 17:24-41 ni se spune că locuitorii Samariei şi ai împrejurimilor ei fuseseră aduşi din alte naţiuni după ce populaţia din Israel, regatul din nord, a fost deportată. Apoi, împăratul Asiriei le-a trimis preoţi care să îi înveţe cum să se închine Dumnezeului ţării, Dumnezeului lui Israel. Totuşi religia rezultată includea şi zeii canaaniţi. De aceea, iudeii întorşi în ţară se temeau că această religie amestecată urma să fie adusă în închinarea lor de la templu. În consecinţă, cel mai bun şi mai înţelept lucru pe care l-au putut face a fost să spună: „Nu, mulţumim.”

Să ne amintim în primul rând de ce se întâmplau toate aceste lucruri. Compromisul constant al înaintaşilor lor cu religiile păgâne din jur a dus la distrugerea templului, dar şi la luarea lor în captivitate. Probabil că acum, când îşi reconstruiau templul, ultimul lucru pe care şi-l doreau era să se apropie din nou de popoarele din jur.

`2. Ce altceva ne mai arată că alegerea cea mai bună era să refuze ajutorul? Ezra 4:4,5`

`Gândeşte-te cât de uşor ar fi putut găsi motive de a accepta ajutorul. Ce clarificare aduce textul din 2 Corinteni 6:14 cu privire la aceasta?`