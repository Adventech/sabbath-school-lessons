---
title:  La lucru, având arma în mână
date:  23/10/2019
---

`7. Ce au făcut iudeii sub conducerea lui Neemia pentru a se opune împotrivirii? De ce a fost important ca ei să se pregătească să lupte în loc să nu facă nimic, crezând că Dumnezeu îi va proteja? Neemia 4:13,14,16-20`

După multe întreruperi, poporul a început din nou lucrul. Iudeii s-au rugat şi Neemia a pus pază. Oamenii făceau de pază cu rândul, ziua şi noaptea, ca să fie pregătiţi pentru atacurile iminente. Neemia a organizat poporul în jurul cetăţii cu arme, astfel încât fiecare familie era pregătită să lupte. Mai mult, el i-a împărţit pe slujitorii lui în două grupuri, un grup care lucra şi un grup care ţinea armele. S-a mai dat şi o îndrumare specială pentru cei care lucrau pe ziduri, ei fiind cel mai aproape de pericol. Fiecare constructor ţinea cu o mână sabia şi cu cealaltă punea cărămizi sau pietre şi mortar pe zid. Ei erau pregătiţi să facă faţă împotrivirii. Ei şi-au făcut partea lor, iar Domnul a făcut restul. Credinţa lui Neemia în protecţia lui Dumnezeu ne inspiră. Totuşi el nu s-a aşezat confortabil, aşteptând ca Dumnezeu să facă totul. Ei s-au pregătit să facă tot ce puteau mai bine.

Cele două pasaje: „Nu vă temeţi de ei! Aduceţi-vă aminte de Domnul cel mare şi înfricoşat şi luptaţi pentru fraţii voştri, pentru fiii voştri şi fetele voastre, pentru nevestele voastre şi pentru casele voastre” (vers. 13,14) şi „Dumnezeul nostru va lupta pentru noi” (vers. 19,20) sunt cele mai inspiratoare afirmaţii pe care le găsim în Biblie.

Iudeii ar fi putut să se oprească din nou din cauza opoziţiei care persista, dar, de această dată, în loc să fie cuprinşi de teamă, ei s-au ţinut strâns de făgăduinţa că Dumnezeu avea să lupte pentru ei. Când şi noi întâmpinăm opoziţie faţă de Numele Domnului, faţă de credinţa noastră sau de lucrarea la care ne-a chemat Domnul, ar trebui să ne amintim că „Dumnezeu va lupta pentru noi”.

În final, iudeii şi-au dat seama că Domnul îi susţinea în lucrarea pe care o făceau şi aceasta le-a dat curajul de a merge înainte.

`De ce este important să ştii că ceea ce faci este voia lui Dumnezeu? Cum pot să ştii acest lucru?`