---
title:  Structura legământului
date:  18/11/2019
---

Cercetătorii Bibliei recunosc faptul că există o structură tipică a legămintelor biblice; acest lucru a fost observat şi în legămintele făcute în Antichitate de hitiţi. Dumnezeu i-a vorbit poporului Său într-un mod pe care acesta putea să îl înţeleagă.

Legămintele obişnuite în Israelul din vechime aveau următoarele părţi: preambul (cine este Dumnezeu), prolog istoric (definirea relaţiei trecute), prevederi sau legi, binecuvântări şi blesteme, martori şi prevedere specială sau un semn al legământului. De aceea Dumnezeu a folosit un tipar asemănător în legămintele făcute cu poporul Său de la acea vreme. El a folosit ceva ce le era cunoscut.

De exemplu, întreaga carte Deuteronomul este scrisă sub formă de legământ, deoarece Moise invită poporul să intre într-o relaţie nouă de legământ cu Dumnezeu. Legământul este exprimat astfel: (1) preambul (Deuteronomul 1:1-5); (2) prolog istoric (1:6 – 4:43); (3) prevederi sau legi (4:44 – 26:19); (4) binecuvântări şi blesteme (27-30); (5) martori (30:19) şi, în final, (6) prevedere specială (31:9-13).

`3. Citeşte Iosua 24. Cum putem vedea tiparul legământului şi aici?`

Acelaşi lucru se aplică şi la reînnoirea legământului în timpul lui Iosua.

În preambul, Dumnezeu Se prezintă ca „Domnul, Dumnezeul lui Israel” (Iosua 24:2). Apoi urmează un prolog istoric în care Iosua le reaminteşte copiilor lui Israel ce a făcut Dumnezeu pentru ei în trecut (vers. 2-13). După această istorie, sunt enumerate prevederile sau legile (vers. 14,15,23), sunt menţionate blestemele (vers. 19,20), sunt identificaţi martorii (vers. 22,27) şi este menţionată o prevedere specială (vers. 25,26). Şi aici a fost folosită forma de bază a legământului ca mijloc de comunicare cu israeliţii şi pentru a le arăta nu doar cum i-a călăuzit Dumnezeu în trecut, ci şi ce se cerea de la ei, care era partea lor în legământ.

`Citeşte Iosua 24:15. Ce principiu de aici putem aplica şi noi astăzi, personal?`