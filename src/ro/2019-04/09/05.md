---
title: 'Smerit înaintea lui Dumnezeu'
date: 27/11/2019
---

`6. Ce făgăduinţă îi fusese făcută poporului evreu? Ce trebuia să însemne ea, pe lângă altele asemănătoare, pentru bărbaţi ca Ezra şi Neemia? Deuteronomul 30:1-6`

Ezra şi Neemia cunoşteau profeţiile. Ei ştiau că Dumnezeu avea să aducă poporul înapoi din robie. În Neemia 9 se arată ei şi-au înţeles istoria şi motivele necazurilor lor. În acelaşi timp, ei cunoşteau călăuzirea şi mila lui Dumnezeu, în ciuda păcatelor lor, de aceea, se încredeau în Domnul, care îi adusese înapoi din robie, că avea să le dea succes. Totuşi aceste făgăduinţe nu însemnau că nu aveau să se confrunte cu multe probleme. În câteva studii din acest trimestru am văzut încercările şi situaţiile cu care s-au confruntat, chiar având făgăduinţele lui Dumnezeu.

`7. Ce situaţie este prezentată în următorul pasaj? Care a fost răspunsul lor? Ezra 8:16-23`

În ciuda făgăduinţelor, Ezra ştia cât de periculoasă era călătoria. De aceea, postul şi smerirea înaintea lui Dumnezeu erau un mod de a recunoaşte cât de dependenţi erau de Domnul pentru succes. În acel moment, cu atât de multe pericole în faţă, Ezra se gândise şi să ceară ajutor şi protecţie din partea împăratului. Dar a ales să nu o facă, spre deosebire de Neemia (Neemia 2:9), care a avut protecţia împăratului pentru călătorie. Fără îndoială că Ezra a simţit că, dacă ar fi cerut ajutor, acest lucru ar fi fost o dezonoare la adresa lui Dumnezeu, căci el îi spusese deja împăratului: „Mâna Dumnezeului nostru este, spre binele lor, peste toţi cei ce-L caută, dar puterea şi mânia Lui sunt peste toţi cei ce-L părăsesc” (Ezra 8:22). În acest caz, totul a decurs bine pentru ei, căci mai târziu Ezra a scris că Dumnezeu i-a protejat şi au ajuns în siguranţă la destinaţie (vers. 31).

`Noi trebuie să ne încredem în Domnul în orice lucru. Dar sunt şi momente în care putem cere ajutor chiar şi din partea celor care nu sunt în credinţă? În multe cazuri, de ce nu ar fi greşit acest lucru, ci chiar potrivit?`