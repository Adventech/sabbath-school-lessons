---
title:  Unde sunt preoţii?
date:  25/11/2019
---

Fără îndoială, după cum am văzut şi ieri, împlinirea uimitoare a profeţiei i-a adus pe evrei înapoi din Babilon.

Dar, ca în orice lucru în care sunt implicaţi oamenii, existau şi acolo probleme. Una dintre marile probleme era că, în ciuda tuturor făgăduinţelor minunate de restaurare după robie, mulţi evrei nu au dorit să se întoarcă în ţara părinţilor lor. Au preferat să rămână în Babilon. De ce?

`5. Care era marea lor preocupare şi de ce ar fi fost aceasta o grijă pentru cineva care dorea să ducă înapoi poporul Israel în ţara natală? Ezra 8:1,15`

Adevărul este că nu toţi evreii din Babilon au dorit să se întoarcă, chiar unii dintre leviţi au preferat să rămână acolo. Existau mai multe motive. Mulţi dintre ei se născuseră şi crescuseră în această ţară şi era singura pe care o ştiau. Alţii poate că nu doreau să pornească în lunga şi periculoasa călătorie spre o ţară necunoscută pentru ei. Dar, în ciuda tuturor problemelor, s-au întors suficienţi leviţi ca să slujească la templu (vezi studiul de joi).

„De acum, evreii care rămăseseră în ţara robiei erau deja acolo de mai bine de un secol şi jumătate. Săpăturile de la Nippur au scos la lumină mai multe documente care arată că, în timpul domniei lui Artaxerxes I, în Mesopotamia locuiau mulţi evrei bogaţi. Probabil că a fost foarte greu pentru Ezra şi tovarăşii lui să îi convingă pe atât de mulţi să se întoarcă împreună cu el. Aceşti colonişti care se întorceau se puteau aştepta doar la o viaţă grea de pionierat în vechea ţară, cu mult mai puţine facilităţi decât în Babilon. Ţinând cont de toate aceste aspecte, este surprinzător să vedem că Ezra a reuşit să convingă aproape două mii de familii să se alăture fraţilor lor în călătoria spre ţara natală.” – Comentarii biblice AZŞ, vol. 3, p. 376

`„În Împărăţia lui Dumnezeu trebuie să intrăm prin multe necazuri” (Faptele 14:22). Ce ne spune acest lucru despre încercările şi greutăţile care îi aşteaptă pe cei care doresc să Îi slujească lui Dumnezeu cu credincioşie?`