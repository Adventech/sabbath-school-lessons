---
title:  Chemarea lui Dumnezeu
date:  12/10/2019
---

> <p>Textul de memorat</p>
> „Binecuvântat să fie Domnul Dumnezeul părinţilor noştri, care a pregătit inima împăratului ca să slăvească astfel Casa Domnului la Ierusalim” (Ezra 7:27)

Îl cheamă Dumnezeu pe fiecare om la o lucrare anume? Există criterii care îi califică pe unii mai mult decât pe alţii pentru o lucrare anume? Sunt aceste criterii văzute de oameni altfel decât le vede Dumnezeu? Probabil că majoritatea am răspunde da, în special la ultimele două întrebări. Există momente când Dumnezeu ne pregăteşte, prin educaţie sau prin experienţe, pentru o lucrare specifică; alteori, El ne alege să slujim doar pentru că suntem dispuşi şi smeriţi. Nu este întotdeauna uşor să afli chemarea lui Dumnezeu în viaţa ta. Totuşi Biblia este plină de relatări despre oameni pe care Dumnezeu i-a ales pentru o misiune specifică.

Ezra şi Neemia au fost chemaţi de Dumnezeu la o lucrare anume: să reconstruiască ce era ruinat. Totuşi, în acest caz, reconstruirea implica mai multe obiective. Ei trebuiau să-i aducă pe israeliţi la Ierusalim şi să reconstruiască templul şi cetatea. În acelaşi timp, trebuiau să-i înveţe despre Dumnezeu şi, mai presus de orice, să îi conducă înapoi la o relaţie adevărată cu El şi la devotament. A fost într-adevăr o chemare importantă din partea lui Dumnezeu.