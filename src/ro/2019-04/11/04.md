---
title: 'Zecimi şi daruri'
date: 10/12/2019
---

Reformele lui Neemia în privinţa serviciilor de la templu includeau reintroducerea sistemului zecimilor şi darurilor.

`3. Ce ne învaţă Biblia despre importanţa zecimilor şi darurilor, nu doar în serviciul de la templu, ci şi pentru noi, astăzi? Numeri 18:21-24; Maleahi 3:10; Matei 23:23; 1 Corinteni 9:7-14; 2 Corinteni 9:6-8; Evrei 7:1`

Când nu au mai fost aduse zecimile, serviciile de la templu au încetat şi întreg sistemul de închinare era în pericol. Pentru că trebuiau să asigure hrana familiei, lucrătorii de la templu nu s-au mai preocupat de templu şi de slujbe. În consecinţă, închinarea la Dumnezeu începea să fie uitată.

„Sistemul zecimii este minunat în simplitatea lui. Echitatea lui se vede în faptul că se cere aceeaşi proporţie atât de la cei bogaţi, cât şi de la cei săraci. În măsura în care Dumnezeu ne-a dat bunuri, noi trebuie să-I returnăm zecimea. Când cere zecimea (Maleahi 3:10), Dumnezeu nu face apel la recunoştinţă sau generozitate. Deşi recunoştinţa trebuie să fie o parte a manifestărilor noastre faţă de Dumnezeu, noi dăm zecime pentru că Dumnezeu a poruncit aşa. Zecimea Îi aparţine Lui şi El cere ca noi să I-o înapoiem.” – Adventiştii de ziua a şaptea cred…, Ed. Viaţă şi Sănătate, 2009, p. 375

Şi biserica noastră s-ar destrăma dacă nu ar fi susţinută de membri prin zecimi şi daruri. Serviciile bisericii nu ar mai funcţiona fără oamenii plătiţi să îşi investească timpul în slujire, planificare şi administrarea bisericii şi ar scădea interesul pentru închinare. Dar cel mai grav este că, fără zecimi şi daruri, nu s-ar mai face nici evanghelizări.

Noi aducem zecimea deoarece Dumnezeu a stabilit acest sistem în Cuvântul Său. Uneori, Dumnezeu nu trebuie să explice de ce a prevăzut un lucru. El aşteaptă ca noi să credem că El este la cârmă. Trebuie să ne informăm cum funcţionează acest sistem, dar apoi să îl încredinţăm în mâna Domnului.

`De ce sunt zecimile importante pentru spiritualitatea noastră?`