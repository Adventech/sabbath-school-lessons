---
title: 'Leviţii în ţinuturile lor'
date: 09/12/2019
---

`2. Ce a încercat să remedieze Neemia? Neemia 13:10-14`

Cântăreţii, cei care păzeau poarta şi alţi slujitori de la templu au trebuit să se întoarcă în ţinuturile lor pentru a-şi hrăni familiile, deoarece lucrarea Domnului nu mai era susţinută. Întreg sistemul de zecimi şi daruri care fusese instituit cu atâta trudă era dat uitării acum. Neemia trebuia să o ia de la capăt. Faptul că a aruncat totul afară din încăpere arată disperarea lui.

„Nu numai că templul fusese profanat, dar şi darurile fuseseră folosite necinstit. Aceasta tindea să descurajeze dărnicia oamenilor. Ei îşi pierduseră zelul şi înflăcărarea şi nu-şi mai dădeau zecimile cu tragere de inimă. Vistieria Casei Domnului era întreţinută cu zgârcenie; mulţi dintre cântăreţi şi alţi angajaţi în slujba templului, neprimind sprijin suficient, părăsiseră lucrarea lui Dumnezeu pentru a lucra în altă parte.” – Ellen G. White, Profeţi şi regi, p. 670

Dar toţi cei din Iuda s-au unit din nou şi au refăcut ce fusese distrus. Poporul era de partea lui Neemia, împotriva lui Tobia şi Eliaşib, deoarece probabil că îşi dăduse seama că Neemia făcea tot ce putea pentru binele oamenilor. În plus, Neemia a încredinţat supravegherea templului unor bărbaţi credincioşi şi demni de încredere. Ei au fost însărcinaţi să strângă zecimile şi darurile, asigurându-se că bunurile erau depozitate corespunzător şi resursele erau împărţite aşa cum trebuia. Cu alte cuvinte, Neemia s-a întors şi a dezrădăcinat sistemul corupt de conducere.

Deşi Neemia numise bărbaţi credincioşi peste organizaţia de la templu, Eliaşib, marele-preot care era corupt, nu şi-a pierdut poziţia, deoarece o avea ca urmaş al lui Aaron. Lucrarea lui de la templu probabil că a fost stingherită de măsurile lui Neemia de a numi alţi bărbaţi în îndeplinirea unora dintre responsabilităţile marelui-preot, însă el încă era marele-preot.

`Citeşte Neemia 13:14. Ce era atât de omenesc în rugăciunea lui?`