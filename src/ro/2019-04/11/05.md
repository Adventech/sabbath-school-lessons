---
title: 'Încălcarea poruncii despre Sabat'
date: 11/12/2019
---

`4. Ce problemă prezintă Neemia în pasajul de mai jos? Neemia 13:15,16`

Nu este uşor să iei poziţie de partea lui Dumnezeu când eşti în minoritate. Deoarece Dumnezeu spusese că Sabatul trebuie să fie o zi sfântă, în care să nu se facă nicio lucrare, Neemia dorea să se asigure că în Ierusalim era păzită această poruncă. Cu siguranţă că a simţit obligaţia morală de a adopta acea poziţie şi a acţionat pe baza ei.

Sabatul a fost creat să fie încoronarea săptămânii creaţiunii, ca o zi specială în care oamenii să fie reînnoiţi şi refăcuţi prin timpul petrecut în mod special cu Dumnezeu pentru că ocupaţiile zilnice şi preocupările pentru lucrurile din lumea aceasta sunt lăsat la o parte.

Ideea importantă este că Sabatul zilei a şaptea a fost şi rămâne un mijloc puternic care îi ajută pe cei care, prin harul lui Dumnezeu, se străduiesc să-l păzească, să menţină o credinţă vie şi să se bucure de beneficiile fizice şi spirituale pe care le oferă.

`5. Ce a făcut Neemia pentru a pune capăt cumpărării şi vânzării în Sabat? Neemia 13:17-22`

Deoarece era conducătorul ţinutului Iuda, Neemia considera că unul dintre rolurile lui era să implementeze regulile. Întrucât regulile din Iuda se bazau pe Legea lui Dumnezeu, el a înălţat această Lege, inclusiv porunca Sabatului. Poate că, dacă nobilii din Iuda s-ar fi împotrivit corupţiei aduse prin marele-preot, Neemia nu ar fi fost pus în acea situaţie. Totuşi conducătorii şi nobilii probabil că aveau resentimente faţă pe Neemia, pentru că îi obligase să restituie cele datorate săracilor; astfel, se pare că ei nu s-au opus schimbărilor aduse de Eliaşib şi de Tobia.

Mai întâi Neemia îi mustră pe mai-marii ţării şi apoi porunceşte ca porţile să fie închise şi să fie puşi slujitori la porţi pentru a le păzi. Când piaţa este mutată afară din cetate, el ia măsuri şi mai drastice şi ameninţă să pună mâna pe negustori în Sabatul următor. Probabil că Neemia era un om de cuvânt, deoarece negustorii au înţeles ideea şi au stat departe de cetate.