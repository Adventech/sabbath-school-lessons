---
title:  Împotriva spiritului legii
date:  28/10/2019
---

`2. De ce a reacţionat Neemia plin de mânie? Neemia 5:6-8 (vezi şi Exodul 21:2-7)`

Oricât de greu ne-ar fi să înţelegem astăzi, sclavia era o normă socială în lumea veche. Un părinte putea deveni sclav sau îşi putea vinde copilul. Din punct de vedere social şi legal, părinţii aveau dreptul să îşi vândă copiii. Totuşi Dumnezeu dorea să dea libertate, de aceea, în Israel, a pus în ordine această practică, cerându-le creditorilor să îi elibereze pe robi la fiecare şapte ani. Astfel, Dumnezeu îi proteja pe oameni să nu devină robi pentru totdeauna şi Îşi demonstra dorinţa ca oamenii să trăiască liberi.

Deşi permitea împrumuturile, legea interzicea dobânda (pentru alte îndrumări biblice împotriva cămătăriei, vezi Exodul 22:25-27; Leviticul 25:36,37; Deuteronomul 23:19,20). Şi totuşi dobânda pe care o luau creditorii era mică în comparaţie cu cea a naţiunilor din jur. Ei cereau să primească 1% pe lună. Scrierile din Mesopotamia din secolul al VII-lea î.Hr. spun că se practica o dobândă de 50% pe an pentru argint şi 100% pentru grâu. Deci, 12% pe an dobândă era puţin în comparaţie cu practica din Mesopotamia. Dar, conform Cuvântului lui Dumnezeu, singura greşeală a creditorilor era faptul că luau dobândă şi este interesant că poporul nici măcar nu a menţionat acest lucru în plângerile sale. Toate celelalte practici se încadrau în normele sociale şi respectau îndrumările legii. Atunci de ce era Neemia „foarte supărat”? Trebuie să remarcăm că el nu a acţionat de îndată, ci mai întâi s-a gândit serios la acest lucru.

Faptul că Neemia a răspuns atât de hotărât la această problemă este admirabil. El nu a trecut cu vederea o plângere doar pentru că, tehnic vorbind, nu se încălca legea sau pentru că era acceptabil social, chiar „destul de bine” în comparaţie cu practicile vecinilor. În această situaţie, nu se respectase spiritul Legii. În special în vreme de impas economic, datoria oamenilor era să se ajute unii pe alţii. Dumnezeu este de partea celor asupriţi şi în nevoie şi El a trebuit să trimită profeţi care să vorbească împotriva relelor comise împotriva poporului.

`În ce mod, chiar şi neintenţionat, putem urma litera legii încălcând spiritul ei? (Vezi Mica 6:8.)`