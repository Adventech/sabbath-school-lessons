---
title:  Încălcarea spiritului legii
date:  26/10/2019
---

> <p>Textul de memorat</p>
> „Daţi-le înapoi astăzi ogoarele, viile, măslinii şi casele, şi a suta parte din argintul, din grâul, din mustul şi din untdelemnul pe care l-aţi cerut de la ei ca dobândă.” (Neemia 5:11)

Chiar şi în zilele noastre, oamenii se luptă cu problemele create de bogăţie şi sărăcie, cu diferenţele mari dintre bogaţi şi săraci, întrebându-se ce se poate face. Da, Isus a spus că „pe săraci îi aveţi totdeauna cu voi” (Matei 26:11), dar aceasta nu poate fi o scuză să nu facem nimic pentru ei. Din contră, Scriptura ne învaţă să îi ajutăm. În caz contrar, numele de creştin nu ni s-ar potrivi.

Cât de uimitor este că, printre încercările şi necazurile avute de cei întorşi din Babilon în reconstruirea Ierusalimului, apare şi această temă, nu doar a sărăciei şi a săracilor, ci o chestiune mult mai problematică: a bogaţilor care îi asupreau pe cei săraci. Aceasta fusese o problemă înainte de robie şi acum, ajunşi în ţara lor, reapărea.

În această săptămână vom vedea o altă manifestare a ei şi felul în care Neemia i-a făcut faţă. Asuprirea celor săraci era chiar mai rea pentru că „se încadra” în „litera Legii”. Atenţie deci ca nu cumva regulile şi îndrumările să devină un scop în ele însele, în loc să fie doar un mijloc pentru atingerea unui scop, şi anume reflectarea caracterului lui Isus!