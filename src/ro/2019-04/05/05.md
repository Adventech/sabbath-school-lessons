---
title:  Jurământul
date:  30/10/2019
---

`4. De ce a rostit Neemia un blestem împotriva celor care nu şi-au respectat înţelegerea? Neemia 5:12,13`

Deşi conducătorii se învoiseră să înapoieze ce luaseră, Neemia nu s-a mulţumit doar cu cuvinte. El avea nevoie de dovezi concrete, de aceea i-a pus să jure înaintea preoţilor că îşi vor ţine cuvântul. Astfel se dădea validitate legală în caz că ar fi trebuit să se facă din nou referire la această înţelegere.

Dar de ce a rostit el un blestem? Neemia a îndeplinit un act simbolic, strângându-şi mantaua de parcă ar fi vrut să strângă ceva în ea şi apoi scuturând-o, ca semn că a pierdut ce era în ea. Tot aşa, cei care nu respectau acest jurământ aveau să piardă totul. În acele vremuri se obişnuia să se rostească blesteme pentru a impresiona mintea celorlalţi să vadă semnificaţia unei legi sau a unei reguli. Probabilitatea de a acţiona direct împotriva unei legi era mai mică dacă nerespectarea era asociată cu un blestem. Se pare că Neemia a simţit că aceasta era o problemă atât de importantă, încât era nevoie să facă ceva drastic pentru a creşte şansele de succes.

`5. Ce ne învaţă următoarele versete din Vechiul Testament despre sfinţenia jurămintelor? Numeri 30:2 Deuteronomul 23:21-23; Eclesiastul 5:4,5; Leviticul 19:12; Geneza 26:31`

Vorbirea este un mare dar pe care Dumnezeu li l-a dat oamenilor, este ceva ce ne face cu totul diferiţi de animale. Cuvintele noastre au putere, chiar pentru viaţă sau moarte. De aceea trebuie să fim foarte atenţi ce spunem, ce promitem şi ce angajamente ne luăm. Este important ca faptele noastre să fie în conformitate cu cuvintele. Câţi oameni nu au fost îndepărtaţi de la creştinism de cei ale căror vorbe păreau creştineşti, dar ale căror acţiuni nu aveau nimic de-a face cu creştinismul?

`Gândeşte-te ce impact au cuvintele tale asupra altora. Cum putem învăţa să fim mai atenţi ce spunem, când spunem şi cum spunem?`