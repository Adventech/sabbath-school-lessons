---
title:  Întristarea poporului
date:  27/10/2019
---

`1. Ce se întâmpla în ţară? Împotriva cui şi de ce se plângea poporul? Neemia 5:1-5`

Comunitatea iudaică părea să fie unită sub conducerea lui Neemia împotriva presiunilor din exterior. Dar lucrurile nu mergeau deloc bine în interiorul naţiunii care se împotrivea persecuţiei şi se apăra de atacurile străine. În ciuda aparentei solidităţi şi a eforturilor unite împotriva vrăjmaşului, comunitatea avea probleme în interior. Conducătorii şi cei bogaţi îi foloseau pentru propriul câştig pe săraci şi pe cei mai puţin privilegiaţi şi situaţia se înrăutăţise atât de mult, încât oamenii strigau acum să fie eliberaţi. Unii spuneau că nu aveau hrană pentru copii; alţii se plângeau că, din cauza foametei, îşi puseseră zălog proprietatea şi nu mai aveau nimic; alte familii trebuiseră să împrumute bani pentru a plăti birul şi copiii ajunseseră robi.

Se pare că principalele cauze ale acestei probleme erau foametea şi birurile, iar familiile sărace au trebuit să caute ajutor. Guvernul persan cerea un bir de trei sute cincizeci de talanţi de argint pe an din ţinutul Iuda. Dacă cineva nu-şi putea plăti partea din acest bir, de obicei se împrumuta, apoi îşi punea zălog proprietatea. Totuşi, dacă în anul următor nu reuşea să strângă banii, trebuia să facă ceva să-şi achite datoria. În general, următoarea opţiune era robia. Deja îşi pierduse proprietatea şi acum trebuia să trimită pe cineva din familie, de obicei copiii, să fie în slujba creditorului pentru a-şi plăti datoria.

Sunt momente în viaţă când avem probleme care sunt o consecinţă a propriilor acţiuni; desigur, sunt şi momente când ne îmbolnăvim sau suntem în impas financiar, dar nu din cauza noastră. În vremea în care se întâmplau cele relatate mai sus, politicile guvernamentale îi dezavantajau pe cei mulţi, ducând la sărăcie şi mai acută. Ei au fost prinşi în spirala sărăciei tot mai mari, fără cale de scăpare.

`Se pare că şi atunci (la fel ca acum) oamenii se luptau cu asuprirea economică. Ce putem învăţa din faptul că acest subiect este adesea menţionat în Biblie?`