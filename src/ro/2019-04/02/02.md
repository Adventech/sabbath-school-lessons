---
title:  Neemia primeşte veşti rele
date:  06/10/2019
---

`1. De ce era Neemia atât de abătut? Care a fost răspunsul lui la veştile rele primite? Neemia 1:1-4`

Câţiva dintre evreii luaţi în robie în anii de mai înainte fuseseră duşi în Susa, una din cele patru centre administrative ale Imperiului Persan, unde Neemia slujea ca paharnic la palat. Cel mai probabil, prin expresia „Hanani, unul din fraţii mei”, face referire la un frate de sânge, deoarece face trimitere din nou la Hanani, dar mult mai familiar, în Neemia 7:2, deşi acesta ar putea fi doar un alt evreu. Este posibil ca discuţia cu Hanani să fi avut loc între jumătatea lunii noiembrie şi jumătatea lunii decembrie, anul 445 î.Hr., cam la treisprezece ani după întoarcerea lui Ezra la Ierusalim. Hanani raportează că situaţia în cetate era foarte rea. Poporul nu reuşise să reconstruiască Ierusalimul şi vrăjmaşul distrusese zidurile cetăţii, lăsând-o fără apărare şi abandonată.

Neemia probabil că auzise zvonuri că samaritenii distruseseră zidurile cetăţii, dar nu a avut nişte date clare până în acel moment. În consecinţă, chiar împăratul Artaxerxes zdrobise speranţa celor întorşi, oprind înaintarea construcţiei după ce oamenii de dincolo de Râu s-au plâns (Ezra 4).

Deşi era reconstruit, templul nu era pe deplin funcţional, deoarece oamenii de care era nevoie pentru serviciile de la templu nu puteau fi în Ierusalim. Această situaţie l-a întristat pe Neemia, dându-şi seama de consecinţele veştii: evreii nu Îi dăduseră slavă lui Dumnezeu, deşi acesta fusese scopul întoarcerii lor. Mai mult, ei neglijaseră Casa Domnului şi cetatea sfântă din cauză că se temeau de vrăjmaşi şi de asuprire.

Atunci, Neemia s-a întors către Dumnezeu. El nu s-a plâns de lipsa de credinţă a celor din Iuda şi nu i-a descris ca fiind laşi, dar nici nu a acceptat situaţia aşa cum era. Neemia a îngenuncheat şi a început să se roage şi să postească.

`Ce ar trebui să ne spună reacţia lui Neemia, în special când trecem prin încercări, despre modul în care ar trebui să apelăm la Dumnezeu?`