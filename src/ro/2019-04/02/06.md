---
title:  Pregătire pentru începerea lucrărilor
date:  10/10/2019
---

Fără îndoială, Domnul l-a chemat pe Neemia la această lucrare şi urma să îi dea toate cele necesare. Cunoscând făgăduinţele lui Dumnezeu şi având asigurarea că Domnul l-a chemat, Neemia a mers înainte cu atenţie şi cu rugăciune. Ştiind că Dumnezeu era cu el, Neemia s-a gândit bine la ceea ce avea de făcut.

`5. Ce a făcut Neemia ca pregătire pentru planul de reconstruire a zidului? Neemia 2:11-20`

- Lecţii de conducere: Lecţia 1: Neemia nu a spus nimănui care erau planurile, „ce-mi pusese Dumnezeul meu în inimă să fac pentru Ierusalim” (Neemia 2:12). El nu doar că nu le-a spus vrăjmaşilor, dar a ţinut ascuns şi de conducătorii iudei. El era într-o misiune de cercetare pentru a vedea ce trebuia făcut.
- Lecţia 2: Înainte de a prezenta ceva, Neemia „şi-a făcut temele” şi a planificat toate lucrările necesare.
- Lecţia 3: Când a vorbit despre această lucrare, Neemia a subliniat mai întâi ce făcuse Dumnezeu până atunci pentru această lucrare şi apoi a redat cuvintele împăratului. Înainte de a cere implicarea, el a încurajat. A fost cu adevărat o minune că iudeii au răspuns atât de favorabil şi au hotărât să construiască, în ciuda împotrivirii care avea să vină. Dumnezeu îl pregătise nu doar pe împărat prin rugăciunile şi postul lui Neemia, ci îi pregătise şi pe evrei, ca ei să răspundă cu îndrăzneală şi curaj.

`6. Ce ni se spune despre credinţa lui Neemia? Neemia 2:19,20`

Este posibil ca Neemia să fi fost ajutat să rămână pe poziţie de pasaje din Scriptură ca acelea pe care le găsim în Deuteronomul 7:9; Psalmii 23:1-6 şi Numeri 23:19.

Cuvintele noastre demonstrează cine suntem şi ce credem cu adevărat. Neemia obişnuia să spună cuvinte înălţătoare. Lui nu îi era teamă să Îl includă pe Dumnezeu în tot ce spunea şi nici să Îi dea slavă, chiar atunci când oamenii îl luau în râs. Deşi cunoştea sentimentele vrăjmaşilor lui faţă de el, Neemia nu se juca deloc cu vorbele şi nici nu Îl excludea pe Dumnezeu din discuţii. La fel ca lui Iosif în Egipt, lui Neemia nu îi era teamă să Îl înalţe pe Dumnezeul său printre cei care nu credeau în El.