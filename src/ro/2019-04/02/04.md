---
title:  Neemia îi vorbeşte împăratului
date:  08/10/2019
---

Din primul capitol al cărţii, aflăm că Neemia era paharnicul împăratului (1:11). Nouă ni s-ar putea părea o slujbă neimportantă, dar paharnicii erau oameni cu multă influenţă, având acces constant la împărat. Paharnicii gustau băuturile împăratului pentru a preveni vreo boală sau chiar moartea împăratului. Herodot ne spune că persanii îi preţuiau foarte mult pe paharnici, fiind priviţi ca înalţi oficiali de stat. De exemplu, paharnicul împăratului asirian Assarhadon a fost şi prim-ministru. Deci putem afirma că Neemia deţinea o poziţie înaltă în împărăţie şi, datorită accesului pe care îl avea la împărat, el pledează înaintea lui Dumnezeu să îl folosească pentru a-i vorbi împăratului despre situaţia din Iuda.

`3. Ce s-a întâmplat ca rezultat al rugăciunii şi postului lui Neemia? Neemia 2:1-8`

Neemia a primit răspuns la rugăciune în luna Nisan, aproximativ luna aprilie din anul 444 î.Hr. Trecuseră patru luni de când Hanani şi evreii îi aduseseră veştile tulburătoare despre Ierusalim. Timp de patru luni, Neemia s-a rugat şi a postit şi poate că în fiecare zi credea că Dumnezeu nu îi răspunde. Dar Dumnezeu intervine întotdeauna la momentul potrivit. El l-a pregătit pe împărat să îl asculte pe Neemia şi să îi răspundă favorabil.

Nu era ceva obişnuit ca paharnicul să fie scutit pentru o vreme de îndatoririle lui, ca să poată fi dregător într-o altă ţară. Dumnezeu a vorbit prin Neemia şi l-a îndemnat pe împăratul persan Artaxerxes I să îl facă pe Neemia guvernatorul teritoriului lui Iuda. Faptul că este menţionată şi împărăteasa poate sugera că a fost o discuţie privată, deoarece nu era obişnuit ca împărăteasa să fie prezentă la ospeţele oficiale. Neemia nu menţionează de îndată Ierusalimul, pentru a nu da naştere la idei preconcepute în mintea împăratului, ci face un apel emoţional la împărat, pentru ceva ce era o problemă personală. Împăratul era deja câştigat când Neemia a menţionat şi numele locului.

`Care era poziţia lui Neemia la această curte, comparativ cu cea a lui Daniel în Babilon? Ce ne spune despre caracterul lui Neemia faptul că împăratul i-a fost binevoitor?`