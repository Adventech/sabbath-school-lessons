---
title: 'Reacţia lui Ezra'
date: 17/12/2019
---

`4. Cum a răspuns Ezra când a aflat despre căsătoriile israeliţilor cu persoane din alte popoare? Ce sugerează folosirea expresiei „nu s-au despărţit de popoarele acestor ţări” (care este folosită şi în Leviticul 10:10; 11:47; Exodul 26:33; Geneza 1:4,6,7,14,18)? Ezra 9`

Chiar poporul a venit să îi vorbească lui Ezra despre problema căsătoriilor cu cei din alte popoare. Terminologia folosită în enumerarea naţiunilor implicate demonstrează că oamenii cunoşteau Tora, deoarece lista este preluată direct din relatarea biblică. Foarte interesant este că liderii civili i-au adus vestea lui Ezra, din moment ce şi conducătorii spirituali, preoţii şi leviţii, se făceau vinovaţi.

„Studiind cauzele care au dus la robia babiloniană, Ezra a înţeles că apostazia lui Israel s-a datorat în mare măsură amestecului cu popoarele păgâne. El înţelesese că, dacă ar fi ascultat de porunca lui Dumnezeu de a nu se uni cu popoarele înconjurătoare, ei ar fi fost cruţaţi de multe experienţe amare şi umilitoare. Acum, când a constatat că, în ciuda învăţămintelor trecutului, bărbaţi proeminenţi îndrăzniseră să calce legile date ca scut împotriva apostaziei, inima i-a fost împovărată. El a cugetat la bunătatea lui Dumnezeu care a dat din nou poporului Său stabilitate în ţara lui natală şi a fost copleşit de o indignare şi o amărăciune îndreptăţite pentru nerecunoştinţa lor.” – Ellen G. White, Profeţi şi regi, p. 620

Cuvântul „despărţit” este folosit pentru entităţi contrastante. De fapt, denotă opusul. Prin această afirmaţie, iudeii recunoşteau că, înainte, ei luaseră cunoştinţă de porunca lui Dumnezeu de a sta departe de alte religii. false. Ei au înţeles că nimeni nu putea afirma că, dacă s-ar căsători cu o persoană de credinţă total diferită, acest lucru nu ar avea niciun impact asupra relaţiei de căsătorie sau a educării copiilor. Ei şi-au dat seama cât de gravă era situaţia.

`Ce putem face pentru a menţine vie credinţa în casele şi în familiile noastre, chiar dacă în trecut am făcut alegeri greşite?`