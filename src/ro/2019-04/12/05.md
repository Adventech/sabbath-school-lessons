---
title: 'Măsurile propuse de Ezra'
date: 18/12/2019
---

`5. Cum au abordat Ezra şi conducătorii problema căsătoriilor mixte? Ezra 10`

Împreună, întreaga adunare a hotărât să le trimită înapoi pe nevestele străine. Uimitor, chiar şi cei căsătoriţi cu ele au încuviinţat acest plan, cu excepţia celor patru bărbaţi menţionaţi în Ezra 10:15. Evreii promiseseră să îşi trimită nevestele şi a fost nevoie de trei luni ca acest plan să fie pus în aplicare. La sfârşit, o sută treisprezece bărbaţi evrei şi-au izgonit nevestele (Ezra 10:18-43). Ultimul verset (44) ne spune că în aceste căsătorii mixte existau deja şi copii. Alungarea mamelor din familiile cu copii nu pare deloc raţională sau corectă. Totuşi să nu uităm că acesta a fost un moment unic, când Dumnezeu dorea să o ia de la început cu poporul Israel şi, într-un sens, şi ei, cu El. Pentru a-L urma cu totul pe Dumnezeu era nevoie de măsuri radicale.

Termenii folosiţi în Ezra 10:11,19 pentru „despărţiţi-vă” (badal) şi „să izgonească” (yatza’) nu sunt folosiţi în niciun alt loc în Biblie cu referire la despărţirea în căsătorie. Cu siguranţă că Ezra cunoştea terminologia folosită în mod obişnuit, dar a ales să nu o folosească, probabil, din cauză că el nu considera valabile aceste căsătorii pentru că încălcau porunca din Tora. Totuşi nu se dau informaţii despre ce s-a întâmplat cu aceste soţii şi cu copiii şi ce impact a avut această acţiune asupra comunităţii. Conform obiceiului acelei vremi, fostul soţ trebuia să se îngrijească de întoarcerea fostei soţii împreună cu copiii în casa părinţilor ei.

Totuşi, de-a lungul timpului, unii bărbaţi evrei au început din nou să ia în căsătorie femei necredincioase şi probabil că unii chiar s-au întors la soţiile pe care le alungaseră. Inconsecvenţa faţă de această soluţie poate fi atribuită naturii umane şi a nestatorniciei faţă de legământul cu Dumnezeu. Chiar şi cei care se consideră puternici trebuie să recunoască faptul că au trecut prin perioade în care devotamentul faţă de Dumnezeu a avut de suferit şi umblarea cu El ar putea fi descrisă ca nesatisfăcătoare. Din nefericire, omul trebuie să se lupte cu sine ca să Îl pună pe Dumnezeu pe primul loc.

`Ai avut şi tu momente de eşec în umblarea ta cu Dumnezeu? Ce ai învăţat din aceste experienţe?`