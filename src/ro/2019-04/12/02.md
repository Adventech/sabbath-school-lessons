---
title: 'Reacţia lui Neemia'
date: 15/12/2019
---

`1. Ce s-a întâmplat şi cum putem explica reacţia lui Neemia? Neemia 13:23-25`

Deoarece nu vorbeau ebraica sau aramaica (limba vorbită în timpul robiei), copiii nu puteau înţelege învăţăturile din Scriptură. Cu adevărat era o problemă, deoarece cunoaşterea descoperirii lui Dumnezeu putea fi astfel distorsionată sau chiar pierdută. Cărturarii şi preoţii prezentau Tora în special în aramaică pentru a face cuvântul clar oamenilor. Totuşi, deoarece mamele erau din Amon, Asdod şi Moab şi ele se îngrijeau de copii, nu este surprinzător că aceştia nu vorbeau şi limba taţilor. Limba pe care o vorbim influenţează modul în care gândim şi înţelegem conceptele, deoarece folosim vocabularul acelei culturi. Pierderea limbajului biblic însemna pierderea identităţii lor ca popor al lui Dumnezeu. Pentru Neemia era de neconceput ca familiile să piardă legătura cu Cuvântul lui Dumnezeu şi cu Dumnezeul cel viu, Domnul evreilor.

Specialiştii în studiul Bibliei arată că acţiunile lui Neemia erau un mod de a face de ruşine poporul, erau pedepsele stabilite şi acceptate la acea vreme. Când citim că Neemia i-a mustrat şi i-a blestemat pe unii, să nu ne gândim că Neemia a folosit un limbaj profan, ci el rostea blestemele prevăzute în legământ. Deuteronomul 28 prezintă blestemele care aveau să vină asupra celor care călcau legământul. Este foarte posibil ca Neemia să fi ales cuvintele din Biblie pentru a-i face să îşi dea seama de păcatul lor şi de consecinţele alegerilor rele.

Mai mult, atunci când Neemia spune: „… am lovit pe unii din ei, le-am smuls părul” (Neemia 13:25), trebuie să înţelegem că bătaia era o pedeapsă publică stabilită în Israel. De acest tratament au avut parte numai „unii” dintre ei, conducătorii care cauzaseră sau promovaseră acest comportament greşit. Aceasta era o metodă de a-i face de ruşine în public. Neemia dorea să se asigure că poporul a înţeles gravitatea alegerilor făcute şi rezultatele care aveau să fie văzute.

`Cum ar trebui să reacţionăm când vedem că în biserică se face ceva ce noi credem că este greşit?`