---
title: 'Căsătoriile de astăzi'
date: 19/12/2019
---

Din ce am văzut în cărţile Ezra şi Neemia, este clar că trebuie să fim foarte serioşi în privinţa căsătoriei. Când ne gândim la căsătorie, ar trebui să ne rugăm, să nu uităm de Dumnezeu şi să luăm hotărârea să rămânem credincioşi principiilor Sale, care ne pot scuti de multă tristeţe şi nefericire.

`6. Ce spune Pavel despre familia în care unul este credincios şi celălalt nu? Cum ar trebui să privim astăzi aceste căsătorii? 1 Corinteni 7:10-17`

Deoarece nu găsim în Biblie o poruncă amănunţită despre căsătoriile între persoane care nu au aceeaşi religie, ar fi cu totul neînţelept şi împotriva intenţiei acestui verset să insistăm că despărţirea de un soţ necredincios ar fi abordarea cea mai potrivită şi, pe baza relatării din Ezra, chiar recomandată. Situaţia din vremea lui Ezra şi Neemia a fost unică şi după voia lui Dumnezeu (Ezra 10:11), deoarece erau în pericol viitorul, identitatea poporului şi închinarea la Dumnezeul cel viu.

În comunitatea evreiască din Elefantina, Egipt (în timpul lui Ezra şi Neemia), conducătorii au permis căsătoriile interetnice şi, la scurtă vreme, a luat naştere o religie mixtă – închinare la Iehova şi la zeiţa Anat. De aceea, evenimentul menţionat în Ezra nu ar trebui considerat ca o recomandare pentru desfacerea căsătoriilor în care unul este credincios şi celălalt nu şi despărţirea familiilor. Această relatare ne arată că Dumnezeu pune preţ pe căsătoriile între cei credincioşi. Satana se bucură când un credincios se căsătoreşte cu o persoană neconsacrată lui Dumnezeu, deoarece ştie că dacă ambii parteneri au aceleaşi convingeri vor fi mai puternici în lucrarea pentru Dumnezeu.

Sfatul biblic din 2 Corinteni 6:14, împotriva înjugării la un jug nepotrivit, se poate aplica şi la căsătorie. Sunt şi excepţii, în care cei care hotărăsc altfel primesc har. Dumnezeu le dă putere celor care s-au căsătorit cu necredincioşi să Îi fie credincioşi lui Dumnezeu şi soţului sau soţiei. Dumnezeu nu ne părăseşte nici atunci când acţionăm contrar voinţei Lui şi, dacă Îi cerem ajutorul, El ni-l va da. Desigur, aceasta nu înseamnă că putem să facem ce vrem şi să ne aşteptăm ca Dumnezeu să ne binecuvânteze oricum, dar, atunci când venim înaintea Lui cu nevoia noastră şi cu inima smerită, El întotdeauna ia aminte. Fără harul lui Dumnezeu niciunul dintre noi nu ar avea nicio speranţă, deoarece toţi suntem păcătoşi.