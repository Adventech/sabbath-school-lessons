---
title: 'Mustrări aspre'
date: 16/12/2019
---

`2. Ce ne spune istoria biblică despre pericolele îndepărtării de la calea cea bună? Neemia 13:26,27`

Solomon a fost condus tot mai jos în păcat de alegerile lui. Putem afirma că Solomon şi-a adus singur ruinarea prin neascultare de porunca lui Dumnezeu pentru împăraţii lui Israel: „Să n-aibă un mare număr de neveste, ca să nu i se abată inima” (Deuteronomul 17:17). Viaţa lui Solomon este folosită ca un exemplu negativ: el nu doar că şi-a luat mai multe neveste, dar, mai grav, după cum arată şi Neemia, el a ales femei care nu I se închinau lui Dumnezeu.

`3. De ce avea Neemia dreptate să mustre poporul pentru căsătoriile cu păgânii? Geneza 6:1-4; 24:3,4; 28:1,2; Deuteronomul 7:3,4; 2 Corinteni 6:14`

Porunca împotriva căsătoriilor cu păgânii nu avea în vedere naţionalismul, ci idolatria. În Biblie sunt menţionaţi oameni care s-au căsătorit cu femei care nu erau din Israel. Moise s-a căsătorit cu Sefora, o madianită; Boaz s-a căsătorit cu Rut, o moabită. Problema era căsătoria cu o persoană de altă credinţă sau atee, iar iudeii din vremea lui Ezra şi Neemia au ales să ia în căsătorie persoane care nu credeau în Dumnezeu. În cartea Flame of Yahweh, Richard M. Davidson afirmă: „Planul edenic pentru căsătorie… cerea o plenitudine complementară a doi parteneri în credinţa lor, dar şi în alte valori importante.” – p. 316. Soţiile păgâne nu au renunţat la închinarea la idoli. Neemia probabil că a fost mai mult îndurerat decât furios pe alegerile poporului, considerându-le dovada lipsei de devotament faţă de Dumnezeu.

Biblia ne oferă sfaturi pentru practici care ne vor ţine aproape de Dumnezeu şi care sunt menite să ne sporească fericirea. Porunca de a nu ne înjuga la un jug nepotrivit în căsătorie are menirea de a ne ajuta să avem o viaţă mai bună şi de a încuraja devoţiunea faţă de Dumnezeu.

`Ce lecţii putem învăţa din aceste relatări care să ne ajute astăzi şi să protejeze credinţa noastră şi a familiei noastre?`