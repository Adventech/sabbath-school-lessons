---
title:  A doua ocazie de întoarcere
date:  01/10/2019
---

În Ezra 7:1-10 şi 8:1-14 vedem că împăratul Artaxerxes I îi permite lui Ezra să se întoarcă la Ierusalim (în anul 457 î.Hr.) şi să îi ia cu el pe toţi cei care doreau să se întoarcă. Nu se cunosc foarte multe detalii despre relaţia dintre împărat şi Ezra sau dacă Ezra a lucrat la curte. În capitolul 8 sunt enumeraţi toţi capii de familie ai celor care s-au întors, începând cu preoţii, cei din linia regală şi încheind cu restul populaţiei. Douăsprezece familii sunt amintite în mod specific, lăsând impresia că aceasta este o reamintire intenţionată a celor douăsprezece seminţii din Israel.

Pasajul numeşte aproximativ 1 500 de bărbaţi, ajungându-se cam la 5 000-6 000 cu tot cu femei şi copii. Grupul acesta a fost cu mult mai mic decât primul, care s-a întors cu Zorobabel şi Iosua.

`3. Ce aflăm din Ezra 7:1-10 despre Ezra?`

Ezra era un cărturar dintr-o familie de preoţi. El era un urmaş al lui Aaron, fratele lui Moise, primul preot al poporului Israel. Datorită relatărilor din Ezra, dar şi tradiţiei iudaice, numele lui Ezra are mare importanţă chiar şi astăzi. Nu se ştie dacă Ezra a avut slujba de cărturar la curtea împăratului Artaxerxes, de aceea, descrierea aceasta fie se referă la responsabilităţile sale anterioare, fie la aptitudinile sale, pe care a început să le folosească după sosirea în Iuda. Totuşi cu siguranţă că Ezra a lucrat îndeaproape pentru Artaxerxes, deoarece împăratul l-a desemnat să fie conducător în această călătorie.

În Ezra 7:6 şi 10 se spune despre Ezra că era un cărturar, sau învăţător, „iscusit” şi devotat. Cuvântul „iscusit” înseamnă „rapid”, făcând referire la o persoană care este rapidă în înţelegerea şi prelucrarea mintală a informaţiei. Ezra era iute la minte – el era renumit pentru cunoştinţele sale şi pentru priceperea sa referitoare la Legea lui Dumnezeu. Mai mult, faptul că împăratul l-a ales pe Ezra să ducă un grup de israeliţi în Iuda demonstrează curajul şi capacităţile de lider ale lui Ezra.

`Să observăm că Ezra „îşi pusese inima să adâncească Legea Domnului” (Ezra 7:10). Cum putem aplica acest principiu în viaţa noastră?`