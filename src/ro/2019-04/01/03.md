---
title:  'Recapitulare: împăraţi şi evenimente'
date:  30/09/2019
---

Primul grup al celor care s-au întors a avut misiunea de a reconstrui Templul lui Dumnezeu. Acum vom vedea succesiunea împăraţilor persani în lungul timp de construire a templului şi de reconstruire a Ierusalimului. Este important să cunoaştem istoria din spatele relatărilor lui Ezra şi Neemia, deoarece ea ne oferă o înţelegere mai profundă a soliilor lor.

`2. Care sunt împăraţii despre care se spune că în timpul domniei lor a fost împotrivire faţă de construirea templului? Ezra 4:1-7`

Mai jos este lista împăraţilor persani, în ordine cronologică, care au avut legătură cu cărţile Ezra şi Neemia. Lista începe cu Cirus, care a pus bazele Imperiului Persan şi a cucerit Babilonul în 539 î.Hr.:

- Cirus al II-lea cel Mare (559 -530 î.Hr.);
- Cambyses al II-lea (530-522 î.Hr.);
- Darius I (522-486 î.Hr.);
- Xerxes (485-465 î.Hr.; în cartea Estera, apare ca Ahaşveroş);
- Artaxerxes I (465-424 î.Hr.).

Când studiem aceste cărţi, este foarte important să ştim că, în cartea Ezra, aceşti împăraţi nu sunt menţionaţi în ordine cronologică. De exemplu, episodul din Ezra 4:6-24 este inserat înainte de capitolul 5, unde se continuă relatarea despre împotrivirea faţă de reconstruirea templului. În consecinţă, scrisorile către Xerxes I şi Artaxerxes I, redate în Ezra 4, au apărut după evenimentele înregistrate în capitolele 5 şi 6, unde se vorbeşte despre Darius I. Această secvenţă îi poate încurca pe cititori şi poate fi motivul pentru care oamenii au fost confuzi secole la rând când au citit aceste cărţi. Cunoaşterea ordinii evenimentelor ne va ajuta să înţelegem mai bine soliile lui Ezra şi Neemia.

`Ce alte lucruri din Biblie îţi încurca înţelegerea? Ce te ajuta sa te încrezi în Dumnezeu şi în Cuvântul Sau, chiar şi atunci când descoperi lucruri care par lipsite de sens? (Vezi Isaia 55:8,9)`