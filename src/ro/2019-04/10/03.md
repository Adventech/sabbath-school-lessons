---
title: Curăţirea
date: 02/12/2019
---

După ce vorbeşte despre sfinţirea zidului şi strângerea cântăreţilor, următorul verset, Neemia 12:30, vorbeşte despre curăţire (n.r. – s-a preferat folosirea formei vechi – a curăţa, curăţire -, pentru că este vorba despre spălări rituale, simbolice, nu doar de o spălare obişnuită a mâinilor, a hainelor etc.). „Preoţii şi leviţii s-au curăţit şi au curăţit şi pe popor, porţile şi zidul.”

Rădăcina ebraică a termenului „curăţit”, thr, înseamnă a fi curat, a fi pur şi este folosit în mai multe contexte în Vechiul Testament, fiind asociat inclusiv cu ideea de a fi curat şi fără pată din punct de vedere moral înaintea lui Dumnezeu.

`3. Ce ne învaţă următorul pasaj despre (a) natura umană, (b) iertarea lui Dumnezeu şi (c) puterea lui Dumnezeu în viaţa noastră? 1 Ioan 1:7-9`

Templul şi serviciile de la templu erau componente esenţiale în religia Israelului din vechime. Dar templul şi serviciile de acolo erau un mijloc în vederea unui scop, nu un scop în sine. Rostul, menirea lor era să conducă poporul la o relaţie salvatoare cu Dumnezeul legământului, cu Domnul Isus Hristos, ca să cunoască puterea Sa curăţitoare în viaţa lor. Când ştim ce a făcut Dumnezeu pentru noi, de la ce ne-a salvat El, această cunoştinţă ne conduce să Îl iubim şi să ne închinăm Lui. Acesta este unul dintre motivele pentru care, din nou şi din nou, israeliţii din vechime povesteau ce făcuse Dumnezeu în trecut. Îi ajuta să cunoască bunătatea şi dragostea lui Dumnezeu, care determinau bucuria şi recunoştinţa ce se întrepătrundeau în experienţa lor de închinare.

Pentru noi, experienţa şi aprecierea iertării de păcat ar trebui să ne aducă recunoştinţă faţă de Dumnezeu şi, totodată, speranţă şi bucurie. Atunci este uşor să Îl lăudăm pe Domnul şi să ne exprimăm aprecierea pentru frumuseţea caracterului Său. Cea mai mare descoperire a caracterului lui Dumnezeu este Isus pe cruce, purtând pedeapsa pentru păcatele noastre ca să nu trebuie să o purtăm noi.

`Indiferent de păcatele tale trecute sau de caracterul tău de astăzi, la cruce poţi obţine iertare deplină chiar în acest moment. Cere chiar acum iertarea pe care ţi-o oferă Isus!`