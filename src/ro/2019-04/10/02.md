---
title: 'Cântau cântările Domnului'
date: 01/12/2019
---

`1. Observă câteva cuvinte-cheie care ne arată modul în care se închinau ei şi aduceau laudă. Cum ai descrie ce se întâmpla? Neemia 12:27-29`

În Israel era stabilit ca o anume clasă dintre leviţi să fie cântăreţi pentru serviciile de la templu. Dumnezeu dăduse îndrumări pentru această practică şi instrucţiuni despre serviciul de închinare, deoarece închinarea la templu trebuia să fie frumoasă şi cât mai bine organizată.

Împăratul David organizase această practică într-un sistem mai elaborat şi mai măreţ decât înainte. De aceea, urmaşii lui Asaf, pe care David îl numise conducătorul închinării de la templu, au continuat să fie numiţi „cântăreţii însărcinaţi cu slujba Casei lui Dumnezeu” (Neemia 11:22).

`2. Ce putem învăţa din pasajul de mai jos despre locul şi importanţa muzicii în închinarea lor şi despre „cântarea Domnului”? 1 Cronici 25:6-8`

Cântăreţii erau leviţi desemnaţi în mod oficial să slujească la templu. Ei erau plătiţi pentru a se ocupa de muzică la serviciile de la templu. Pe vremea împăratului David a fost organizată o „şcoală” muzicală bine pusă la punct, pe care chiar el o supraveghea. Avea profesori şi elevi, tineri şi bătrâni, care lucrau pe rând la templu, asigurând muzica. Unii erau instrumentişti, alţii cântăreţi, iar alţii aveau grijă de instrumente şi de hainele folosite pentru serviciile de închinare. Care era scopul unei organizări atât de profesioniste? Aceasta slujea la dezvoltarea talentelor şi la întregirea viziunii de excelenţă în închinare. Excelenţa trebuie să fie unul dintre scopuri în închinare. Laudele trebuie să vină din inimă şi să fie exprimate cât mai bine posibil, astfel încât sufletele oamenilor să fie înălţate. Am putea presupune că muzicienii şi cântăreţii desemnaţi să slujească la templu erau aleşi cu grijă pentru a conduce serviciile de închinare.

`Tu ai simţit bucuria închinării prin muzică. Cum?`