---
title: 'Rolul preoţilor şi al leviţilor în închinare'
date: 05/12/2019
---

`8. De ce s-a bucurat poporul „că preoţii şi leviţii erau la locul lor”? De ce erau atât de importanţi? Neemia 12:44-47`

`9. Ce simboliza lucrarea preoţilor (care erau leviţi)? Evrei 9:1-11`

„Mijlocirea lui Hristos în favoarea omului, din Sanctuarul de sus, este tot atât de importantă pentru planul de mântuire ca moartea Sa pe cruce. Prin moartea Sa, El a început acea lucrare pe care, după înviere, S-a înălţat să o desăvârşească în ceruri. Trebuie să intrăm prin credinţă dincolo de perdea, «unde Isus a intrat pentru noi ca înainte-mergător» (Evrei 6:20).” – Ellen G. White, Tragedia veacurilor, p. 489

Deşi nu aveau lumina pe care o avem noi astăzi, credincioşii de atunci au înţeles suficient cât să îşi dea seama că slujba leviţilor, ei fiind singurii care puteau sluji în templu, era foarte importantă. Erau entuziasmaţi că lucrarea Domnului putea fi făcută prin leviţi.

Cei întorşi în ţară petrecuseră timp cu Dumnezeu în citirea Cuvântului Său, în rugăciune şi închinare şi s-au reconsacrat Lui. Prin acestea ei şi-au dat seama că slujbele de la templu fuseseră neglijate şi trebuiau reluate. Având această înţelegere, iudeii s-au bucurat de lucrarea importantă pe care leviţii urmau să o facă pentru ei. Dumnezeu le-a insuflat gândul că serviciile de la templu erau parte a planului Său pentru închinare.

Din nefericire, lucrarea făcută de cei ce slujeau la templu, de învăţătorii Cuvântului şi muzicieni era adesea considerată ca un lucru normal. Chiar şi în vremea lui Neemia, susţinerea pentru leviţi era uneori puternică, alteori slabă. De multe ori, leviţii trebuiau să muncească la fel ca alţii pentru a-şi întreţine familia, deoarece poporul înceta să mai aducă zecimile şi darurile.

Fără zecimi şi daruri, nu ar exista biserică mondială organizată. Dacă dorim ca lucrarea să continue, trebuie să fim serioşi în angajamentul de a-i susţine pe lucrători prin contribuţia noastră financiară şi prin apreciere verbală. Poate că biserica nu va fi niciodată desăvârşită, dar acest lucru nu ar trebui să ne împiedice să fim darnici pentru Dumnezeu, ca lucrarea Lui în lume să poată continua.