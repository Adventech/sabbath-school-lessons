---
title:  Post şi închinare
date:  09/11/2019
---

`1. De ce s-au despărţit cei ce erau din neamul lui Israel de toţi străinii? Neemia 9:1-3`

Deşi dorea să se asigure că poporul a asociat acel timp cu bucuria, acum Neemia a condus adunarea într-un post. Ei s-au smerit înaintea Domnului, s-au îmbrăcat în saci şi şi-au pus ţărână pe cap. Deoarece străinii nu participaseră la păcatul comun al poporului Israel, israeliţii s-au separat de ei, pentru că cereau să le fie iertate păcatele lor, ale poporului lor, păcate care îi duseseră în robie.

Rugăciunile comune şi mărturisirea au demonstrat o profundă înţelegere a naturii păcatului. Israeliţii ar fi putut fi supăraţi că înaintaşii lor greşiseră şi astfel naţiunea ajunsese în robie. Ori s-ar fi putut plânge de alegerile conducătorilor şi de lipsa de evlavie a generaţiilor anterioare, care i-au adus în punctul în care erau – doar o grupă mică de robi întorşi. Totuşi, în loc să aibă simţăminte de ură şi nemulţumiri, ei s-au întors către Dumnezeu cu smerenie şi mărturisire.

Neemia 9:3 ne spune că au citit din Cartea Legii a patra parte din zi şi o altă a patra parte şi-au mărturisit păcatele şi s-au închinat lui Dumnezeu. Citeau Tora pentru a treia oară. Citirea Torei era esenţială în vederea mărturisirii, care trebuie să aibă la bază adevărul care vine de la Dumnezeu. Când citim Biblia, Dumnezeu Se apropie de noi şi Duhul Sfânt ne poate vorbi şi învăţa. Adevărul Cuvântului Său ne modelează gândirea şi înţelegerea şi ne încurajează. Israeliţii s-au întristat şi au plâns, deoarece timpul petrecut în prezenţa sfinţeniei lui Dumnezeu ne conştientizează de frumuseţea şi bunătatea Lui şi, în acelaşi timp, ne arată că Însuşi Creatorul universului alege să fie cu noi, în ciuda nevredniciei noastre. Astfel, noi ne dăm seama că, fără Dumnezeu în viaţa noastră, noi am la fel ca cei dinaintea noastră. Doar dacă Dumnezeu lucrează în noi putem deveni oameni după voia Sa.

`Citeşte Daniel 9:4-19. Cum ni se aplică nouă astăzi rugăciunea lui? Ce ar trebui să ne spună realitatea aceasta individual şi ca biserică?`