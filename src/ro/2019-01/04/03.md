---
title:  Întrunirea din sala tronului ceresc
date:  21/01/2019
---

Din descrierea din Apocalipsa 4:4, deducem că cei 24 de bătrâni nu sunt îngeri. în Biblie, numele de „bătrân” se referă în general la oameni. Spre deosebire de îngeri, care stau mereu înaintea lui Dumnezeu, „bătrânii” aceştia stau pe scaune de domnie. Hainele lor albe sunt veşmintele tipice credincioşilor lui Dumnezeu (Apocalipsa 3:4,5). Coroanele victoriei (în greacă, stephanoi) de pe capetele lor sunt cele făgăduite de Domnul biruitorilor (Iacov 1:12). Toate acestea ne sugerează că ei sunt oameni sfinţi glorificaţi.

Numărul 24 este simbolic: constă din două serii de 12, în Biblie 12 fiind simbolul poporului lui Dumnezeu. Prin urmare, cei 24 de bătrâni ar putea fi reprezentanţii poporului lui Dumnezeu în totalitatea lor. De asemenea, 24 este numărul căpeteniilor cetelor de preoţi care slujeau pe rând în templul de pe pământ (1 Cronici 24:1-19).

Faptul că cei 24 de bătrâni nu mai sunt menţionaţi în alt loc din Biblie ne lasă să înţelegem că ei sunt nou-veniţi în sala tronului ceresc, poate, cu puţin timp înainte de momentul descris. Ar putea fi sfinţii înviaţi la moartea lui Isus (Matei 27:51-53) şi luaţi la cer de El, la înălţarea Sa (Efeseni 4:8).

`3. Compară descrierea făcută de Ioan celor patru făpturi vii cu descrierile asemănătoare din viziunile lui Ezechiel şi Isaia. Apocalipsa 4:6-8; Ezechiel 1:5-14; Ezechiel 10:20-22; Isaia 6:2,3`

Cele patru făpturi vii sunt îngerii care îi slujesc lui Dumnezeu stând cel mai aproape de tronul Său (Psalmii 99:1). Aripile simbolizează rapiditatea cu care aduc la îndeplinire poruncile Sale, iar ochii, inteligenţa lor.