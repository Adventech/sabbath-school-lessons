---
title:  Întronarea Mielului
date:  19/01/2019
---

> <p>Textul de memorat</p>
> „Celui ce va birui îi voi da să şadă cu Mine pe scaunul Meu de domnie, după cum şi Eu am biruit şi am şezut cu Tatăl Meu pe scaunul Lui de domnie.” (Apocalipsa 3:21)

Până în acest punct, viziunea a conţinut mesajele transmise de Hristos poporului Său de pe pământ. Acum, viziunea îşi mută locul de desfăşurare de pe pământ în cer şi descrie „ce are să se întâmple după aceste lucruri” (Apocalipsa 4:1) – viitorul.

Viziunea din capitolele 4 şi 5 ne oferă o imagine a marii lupte. La fel ca în capitolul 12, ea înfăţişează simbolic istoria planului de mântuire, începând cu lucrarea lui Hristos pe pământ. înainte să ne dezvăluie viitorul, ni se permite să privim pentru o clipă începerea lucrării Sale din cer. Capitolele 4 şi 5 ne prezintă semnificaţia evenimentelor viitoare consemnate în restul cărţii, văzute din perspectiva Cerului.

De asemenea, observăm că, dacă mesajele către cele şapte biserici au fost scrise într-un limbaj oarecum explicit, de aici înainte cartea recurge la un limbaj simbolic care nu este întotdeauna simplu de interpretat. Limbajul acesta este preluat din istoria poporului lui Dumnezeu, aşa cum este ea consemnată în Vechiul Testament. De aceea, interpretarea corectă a cărţii Apocalipsa necesită o înţelegere corectă a limbajului ei simbolic în lumina Vechiului Testament.