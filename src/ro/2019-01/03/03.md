---
title:  Mesajul către Pergam
date:  14/01/2019
---

Pergam era centrul de închinare la mai multe zeităţi păgâne, printre care Asclepios, zeul vindecării, numit şi „Salvatorul” şi reprezentat prin imaginea unui şarpe. Pelerini de pretutindeni veneau la templul lui pentru a fi vindecaţi. Pergamul avea un rol de frunte în promovarea închinării la împărat, închinare obligatorie, la fel ca în Smirna. Isus îl numeşte locul „unde locuieşte Satana” şi „unde este scaunul de domnie al lui Satana”.

`3. Cu ce titlu Se prezintă Isus bisericii din Pergam? Pentru ce calităţi o apreciază? Apocalipsa 2:12-15`

Înconjuraţi de păgânism şi de temple impozante, creştinii din Pergam se confruntau cu ispite atât din exterior, cât şi din interior. Majoritatea lor au rămas credincioşi, însă unii, numiţi nicolaiţi, erau în favoarea compromisului cu păgânismul, pentru a evita persecuţia.

Nicolaiţii sunt asociaţi cu un alt grup de eretici, numiţi după Balaam, cel care i-a amăgit pe israeliţi pe drumul către Canaan (Numeri 31:16). Aceşti membri pledau pentru respectarea practicilor păgâne din dorinţa de a evita neplăcerea prigoanei.

`4. Ce recomandări îi dă Isus şi ce făgăduinţe? Apocalipsa 2:16,17`

Mesajul către biserica din Pergam descrie cu exactitate şi situaţia bisericii de după anul 313 d.Hr. Creştinismul era acum acceptat, însă mulţi din biserică au pornit pe calea compromisului. Unii au rămas fermi pe poziţie şi au fost credincioşi Evangheliei, însă secolele al IV-lea şi al V-lea au fost martore la declin şi apostazie spirituală, biserica luptându-se şi pierzând clar bătălia cu ispita compromisului.

`Ce înseamnă „să nu lepădăm credinţa” lui Isus (vers, 13; vezi şi Apocalipsa 14:12). Ce ne spune aceasta despre sursa credinţei noastre şi despre datoria noastră sacră de a o păstra, chiar şi sub ameninţarea cu moartea sau, poate mai periculos, în faţa tendinţei de a face „mici” compromisuri?`