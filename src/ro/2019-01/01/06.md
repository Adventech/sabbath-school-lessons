---
title:  Tema fundamentată a cărţii
date:  03/01/2019
---

Ultimele cuvinte din prologul Apocalipsei scot în evidenţă tema ei dominantă: revenirea lui Isus în putere şi slavă. Promisiunea aceasta este repetată de trei ori în concluzia cărţii (Apocalipsa 22:7,12,20).

`5. Citeşte următoarele pasaje. Potrivit lor, cât de certă este revenirea Domnului? Apocalipsa 1:7,8; Daniel 7:13,14; Zaharia 12:10; Matei 24:30`

În Apocalipsa, revenirea lui Hristos este punctul final către care se îndreaptă istoria. Ea va marca sfârşitul istoriei acestei lumi şi începutul împărăţiei veşnice a lui Dumnezeu, precum şi eliberarea de rău, durere, suferinţă şi moarte.

Apocalipsa 1:7 arată, în concordanţă cu întreg Noul Testament, că revenirea lui Hristos în glorie va fi literală şi personală. De asemenea, la acest eveniment vor asista toţi oamenii, inclusiv „cei ce L-au străpuns”. Aceasta înseamnă că va exista o înviere specială a unui grup de persoane, din care vor face parte şi cei care L-au răstignit. La a doua Sa venire, Isus le va aduce eliberare celor care L-au aşteptat şi judecată celor care au refuzat îndurarea şi dragostea Sa.

Certitudinea revenirii lui Hristos este transmisă prin cuvintele „Da, amin!” (Apocalipsa 1:7). Cuvântul „da” redă grecescul nai, iar amin este o confirmare evreiască. Împreună, ele exprimă siguranţa. Aceasta este formula cu care se încheie cartea Apocalipsa (vezi şi Apocalipsa 22:20).

„Credinţa în apropiata venire a Fiului omului pe norii cerului nu-l va face pe adevăratul creştin să devină neglijent şi nepăsător faţă de preocupările obişnuite ale vieţii. (…) Sinceritatea, credincioşia şi integritatea sunt testate şi trebuie să fie dovedite în lucrurile vremelnice” (Ellen G. White, Mărturii, vol. 4, ed. 2010, p, 270).

O promisiune este demnă de crezare sau nu în funcţie de integritatea celui cane a făcut-o şi de capacitatea lui de a o împlini. Nu uita că făgăduinţa revenirii a fost făcută de Dumnezeu, Acela care Şi-a împlinit până acum toate promisiunile.