---
title:  Scopul cărţii
date:  31/12/2018
---

Apocalipsa 1:1 ne spune şi care este scopul cărţii: să ne dezvăluie evenimentele viitoare, care aveau să se întâmple din momentul scrierii ei înainte. Cei familiarizaţi cu Apocalipsa ştiu că aceste evenimente – cele împlinite deja sau cele care urmau să se întâmple – ocupă cel mai mare spaţiu. Prima jumătate (capitolele 1-11) tratează despre evenimentele petrecute între secolul I d.Hr. şi timpul sfârşitului, iar a doua jumătate (capitolele 12-22), despre evenimentele premergătoare revenirii lui Hristos.

Scopul general al profeţiilor biblice este să ne asigure că, indiferent ce ne rezervă viitorul, Dumnezeu deţine controlul. Nici Apocalipsa nu face excepţie. Ea ne dă asigurarea că Isus Hristos este cu poporul Său în tot decursul istoriei lumii şi pe tot parcursul evenimentelor finale.

Prin urmare, profeţiile din Apocalipsa au două scopuri practice: să ne înveţe cum să trăim astăzi şi să ne pregătească pentru viitor.

`2. De ce nu ne sunt dezvăluite unele lucruri şi cu ce scop ne sunt dezvăluite altele? Deuteronomul 29:29; Apocalipsa 22:7`

Profeţiile despre timpul sfârşitului din Apocalipsa nu ne sunt date pentru a ne satisface curiozitatea cu privire la viitor, ci ne dezvăluie doar atât cât avem nevoie să ştim. Şi ne sunt date ca să ne conştientizeze de gravitatea lucrurilor care vor veni şi de importanţa dependenţei de Dumnezeu şi a ascultării de El.

De-a lungul secolelor, au existat multe speculaţii şi chiar s-a făcut apel la senzaţional în prezentarea evenimentelor sfârşitului. Prezicând sfârşitul imediat, unii au făcut avere escrocându-i pe credincioşi, speriindu-i şi făcându-i să doneze pentru „lucrare”. Şi totuşi sfârşitul nu a venit, iar oamenii au rămas decepţionaţi şi descurajaţi. Profeţia, ca de altfel toate lucrurile bune pe care le-am primit de la Dumnezeu, poate fi exploatată şi folosită greşit.

`Ce indiciu găsim în Ioan 14:29 cu privire la scopul profeţiei?`