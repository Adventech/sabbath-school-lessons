---
title:  Material Pentru Instructori
date:  12/09/2025
---

### Privire generală

Când poporul Israel a apostat, Moise era cu Domnul pe muntele Sinai. Poporul l-a amenințat pe Aaron cu moartea, așa că Aaron a cedat și a făcut un idol. Atunci israeliții au declarat: „Israele, iată dumnezeul tău care te-a scos din țara Egiptului” (Exodul 32:4), respingându-L astfel în mod explicit pe Domnul ca Dumnezeu al lor și rupând legământul cu El. Este important de observat că Domnul i-a declarat lui Moise, înainte ca acesta să coboare în tabără de pe muntele Sinai, că israeliții se îndepărtaseră de El și se închinaseră unui idol. Astfel, Israel era acum poporul lui Moise, iar Moise era cel care îi eliberase pe israeliți din Egipt. Domnul a spus: „Scoală și coboară-te, căci poporul tău, pe care l-ai scos din țara Egiptului, s-a stricat” (Exodul 32:7). Anterior, Domnul, dar și Moise și Ietro subliniaseră că Domnul era Cel care scosese poporul din Egipt (Exodul 3:8,17; 12:17,51; 13:3,9,14,16,18; 16:6,32; 18:1,10; 19:4; 20:2). Dumnezeu nu Se mai identifica acum cu Israel pentru că israeliții nu L-au recunoscut ca Domn al lor. Ce situație tragică!

Apoi Domnul S-a oferit să facă din Moise un „neam mare” (Exodul 32:10). Era o mare ispită pentru Moise să accepte oferta și să devină mare. Dar el a demonstrat noblețe de caracter prin faptul că nici măcar nu a luat în considerare o astfel de propunere. Preocuparea lui dezinteresată pentru bunăstarea poporului a rămas fermă; nicio ambiție personală nu o putea afecta. Moise a mijlocit pentru Israel și a făcut apel la Domnul, arătând că Dumnezeu a fost Cel care i-a eliberat pe israeliți: „poporul[...] Tău, pe care l-ai scos din țara Egiptului cu mare putere și cu mână tare” (Exodul 32:11). Datorită intervenției lui Moise, Domnul „S-a lăsat de răul pe care spusese că vrea să-l facă poporului Său” (Exodul 32:14). Ce putere are rugăciunea de mijlocire!

După ce s-a întors în tabără și a văzut rebeliunea, Moise a spart cele două table care conțineau Cele Zece Promisiuni date de Dumnezeu – un act care era semnul exterior a ceea ce făcuseră israeliții când L-au respins pe Domnul ca Lider al lor. Apoi Moise a distrus vițelul de aur. Chiar și în prezența lui Moise oamenii erau „fără frâu” (Exodul 32:25), așa că a trebuit să intervină. Cei care au continuat cu încăpățânare să se răzvrătească trebuiau să fie eliminați, așa că Dumnezeu, prin Moise, a poruncit ca aceștia să fie uciși. Această exterminare era necesară; altfel, poporul lui Dumnezeu ar fi intrat într-o ruină ireversibilă (cu privire la această execuție, citește în Ellen G. White, Patriarhi și profeți, p. 324-327). A doua zi, Moise a urcat din nou pe muntele Sinai și a mijlocit pentru Israel, cerându-I Dumnezeului milostiv să Își ierte poporul pentru comportamentul său nelegiuit.

### Comentariu

**Aaron și apostazia cu vițelul de aur**

Aaron ar fi putut preveni apostazia cu vițelul de aur dacă ar fi rămas ferm de partea lui Dumnezeu și a adevărului Său. El nu ar fi trebuit să cedeze în fața cererilor poporului de a avea un dumnezeu sau mai mulți dumnezei vizibili. Atunci când s-a manifestat lipsă de respect față de Dumnezeu și slujitorul Său Moise, Aaron ar fi trebuit să oprească imediat revolta. În schimb, el i-a ascultat pe rebeli și a făcut o declarație falsă. În timpul absenței lui Moise, Aaron ar fi trebuit să acționeze ca un lider puternic, fără să se teamă nici măcar de propria moarte. Dumnezeu intervine întotdeauna pentru a-Și apăra cauza, iar Aaron ar fi trebuit să aibă încredere în El.

Interesul lui Moise pentru prosperitatea poporului lui Dumnezeu se reflectă în întrebarea pe care i-a adresat-o fratelui său, Aaron: „Ce ți-a făcut poporul acesta, de ai adus asupra lui un păcat atât de mare?” (Exodul 32:21). Faptul că Aaron a cedat unor cereri greșite a avut consecințe tragice. Pentru a-și scuza comportamentul, Aaron a inventat o minune: „Eu le-am zis: «Cine are aur să-l scoată!» Şi mi l-au dat; l-am aruncat în foc şi din el a ieşit viţelul acesta” (Exodul 32:24). Aaron a recurs la magie pentru a potoli mânia lui Moise. Păcatul orbește și adesea sunt inventate povești pentru a ascunde neascultarea.

„Domnul, de asemenea, era foarte mâniat și pe Aaron” (Deuteronomul 9:20), dar viața lui a fost cruțată, pentru că Moise a mijlocit pentru el. Aaron s-a pocăit sincer de acest păcat grav, a fost repus în poziția de conducător și mai târziu a fost uns mare-preot (Exodul 40:12-15). Harul și mila lui Dumnezeu sunt uimitoare.

**Rugăciunea de mijlocire**

Există patru tipuri fundamentale de rugăciune. În primul rând, „rugăciunea de laudă” sau „rugăciunea de mulțumire”, în care Îi mulțumim lui Dumnezeu pentru lucrurile minunate pe care le-a făcut. În rugăciunea de mulțumire ne exprimăm recunoștința pentru cine este Dumnezeu și pentru ce face în viața noastră și a poporului Său, lăudându-L astfel cu bucurie pentru numeroasele Sale binecuvântări. În al doilea rând, există „rugăciunea de pocăință”, în care Îi cerem lui Dumnezeu cu umilință iertare pentru păcatele noastre. În al treilea rând, există „rugăciunea de cerere”, în care ne rugăm pentru lucruri precise pentru noi înșine, cum ar fi: înțelepciune, Duhul Sfânt, bucurie, dragoste, sănătate, pace, răbdare, daruri spirituale, resurse financiare, hrană, siguranță, protecție etc. În cele din urmă, există „rugăciunea de mijlocire”, în care ne rugăm nu pentru noi, ci pentru alții, cerându-I lui Dumnezeu să intervină, în îndurarea Lui, și să le ofere „binecuvântări” speciale sau „lucruri necesare”, precum: îndrumare, convertire, copii, părinți, căsătorie, familie, comunitate, instituții, prosperitate, succes etc. De asemenea, ne putem ruga pentru cei bolnavi, persecutați, răniți, săraci, studenți, colegi, botezuri, șefi, guvern etc. Rugăciunea lui Moise a fost o rugăciune de mijlocire pentru păcătoși, având în vedere că el s-a rugat pentru cei care au greșit, cerându-I lui Dumnezeu să le ierte păcatul și să nu Își abandoneze poporul (Exodul 32:31,32).

Oricât de importante ar fi, rugăciunile de mijlocire sunt învăluite în mister. Pe de o parte, Dumnezeu va face oricum tot posibilul pentru a salva fiecare om sau fiecare popor, pentru că îl iubește. Pe de altă parte, rugăciunea de mijlocire Îi permite lui Dumnezeu să facă mai mult pentru oameni în situația respectivă. Acesta este un paradox, iar noi nu suntem capabili să soluționăm această tensiune. Vestea bună este că nici nu trebuie. Așadar, nu avem nevoie să știm exact cum funcționează rugăciunea de mijlocire, dar Cuvântul lui Dumnezeu mărturisește că funcționează, iar experiența noastră confirmă acest lucru. Nu trebuie decât să ne rugăm urmând indicațiile Sale. Nu trebuie să înțelegem fiecare enigmă a vieții pentru a ne ruga. Trebuie să acceptăm îndrumarea lui Dumnezeu, să avem încredere în El, să Îl urmăm și să ne rugăm. Dumnezeu respectă alegerile oamenilor, deoarece El nu forțează niciodată pe nimeni să-L urmeze. El le garantează libertatea; totuși, suntem încurajați să ne rugăm pentru oameni, chiar și pentru dușmanii noștri. Aceasta este o altă aparentă contradicție pe care nu o putem rezolva sau explica, deoarece nu vedem în spatele cortinei, unde are loc o luptă spirituală.

O putem înțelege doar într-o mică măsură atunci când reflectăm asupra ei în contextul marii lupte, când observăm războiul spiritual dintre forțele binelui și cele ale răului, dintre adevăr și minciună, lumină și întuneric, Hristos și Satana. Aceste frânturi de înțelegere ne ajută să avem încredere că Domnul nostru va face tot posibilul pentru a-i salva pe toți.

În spatele cortinei lumii nevăzute există reguli care reglementează modul în care interacționează puterile binelui și cele ale răului. Teologii vorbesc despre faptul că Dumnezeu îi „permite” lui Satana să acționeze. John Peckham le numește „reguli de luptă”. (Vezi John Peckham, Theodicy of Love: Cosmic Conflict and the Problem of Evil, 2018, p. 58.) Diavolului i se permite să acționeze și are o putere reală, deși limitată, conform acestor „reguli de luptă” (vezi Iov 1; 2:6). Aceste reguli au fost stabilite cu contribuția consiliului ceresc (reprezentanți ai tuturor ființelor cerești), a lui Satana și a lui Dumnezeu. Aceste reglementări înseamnă că Dumnezeu i-a acordat lui Satana anumite „privilegii” sau, mai bine spus, „permisiuni”, pentru a demonstra pe deplin cum ar arăta „stăpânirea” lui – fapt care le permite tuturor părților să compare cele două forțe.

Aceste reglementări înseamnă, de asemenea, că Dumnezeu nu obține întotdeauna ceea ce vrea (Isaia 30:15,18; 66:4; Ezechiel 18:23; Matei 7:21; 18:14; 23:37; Luca 7:30). Mai mult, Dumnezeu este și limitat în acțiunile Sale. El nu poate acționa împotriva acestor „reguli de luptă”, deoarece El Se ține de promisiuni. „O relație de iubire autentică necesită posibilitatea ca ființele create să poată respinge voința ideală a lui Dumnezeu” (Ibidem, p. 139). Dumnezeu nu ne va limita libertatea de a alege o parte sau alta, pentru că acest lucru ar împiedica înflorirea deplină a iubirii dintre Dumnezeu și făpturile Sale. Nu putem să soluționăm această aparentă contradicție pentru că nu vedem în spatele cortinei acestei bătălii spirituale. Cu toate acestea, Dumnezeu este dedicat „propășirii iubirii și regulilor de luptă ale legământului” (Ibidem, p. 140).

Știm câteva lucruri despre Dumnezeu, dar unele lucruri sunt ambigue sau ne nedumeresc. Pavel afirmă că noi „cunoaștem în parte” și că „vedem ca într-o oglindă, în chip întunecos” (1 Corinteni 13:9,12). Noi știm că Dumnezeu ne iubește, ne mântuiește și vrea să salveze pe toată lumea. Știm că putem avea încredere în El și ne putem baza pe promisiunile, pe grija și pe ajutorul Său. Știm că ne dorește binele. Știm că ne ascultă rugăciunile și că nu Îl putem manipula. Știm că rugăciunile sunt importante, iar Satana tremură atunci când poporul lui Dumnezeu se roagă, deoarece lucrurile avansează atunci când ne rugăm. Nu înțelegem de ce unele rugăciuni sunt ascultate repede, altele – cu întârziere, iar altele –niciodată, cel puțin nu așa cum ne așteptăm.

Dumnezeu ne invită să ne rugăm, dar nu pentru că am înțelege ce se întâmplă în spatele cortinei sau cum sunt ascultate rugăciunile noastre. Nu noi controlăm rugăciunea, dar suntem invitați să ne rugăm, ba chiar ni se poruncește să facem acest lucru. Atunci când poporul lui Dumnezeu se roagă, împărăția răului este spulberată, iar cauza lui Dumnezeu poate avansa într-un mod care nu poate fi explicat.

### Aplicație

1 Cum se face că noi, oamenii, ne amintim doar pentru puțină vreme de lucrurile minunate pe care Dumnezeu le-a făcut pentru noi? Cât de ușor uităm! Cum putem să ne revigorăm umblarea cu Dumnezeu și să ne amintim în momentele critice ale vieții noastre de bunătatea lui Dumnezeu, astfel încât să putem lua decizii corecte și să nu păcătuim împotriva Lui?

2 Ce poate fi un vițel de aur în viața noastră?

3 Cum putem să fim mai atenți la cei care au nevoie de rugăciunile noastre și să le fim mai de folos? Rugăciunea Îi permite lui Dumnezeu să facă pentru noi, și în noi, minuni care ne transformă.

4 Moise s-a rugat pentru păcătoși și și-a oferit viața pentru ei. Acesta este un model pentru rugăciunile noastre în favoarea celor care au păcătuit în mijlocul nostru. Discutați în cadrul grupei diferite situații și cum ne putem ruga unii pentru alții în astfel de cazuri.

5 Rugăciunea de mijlocire a lui Hristos pentru ucenicii Săi și pentru noi este un model al felului în care trebuie să ne rugăm pentru alții (citește Ioan 17). Nu a fost nevoie ca Moise să moară pentru ca păcătoșii să poată avea parte de iertare. În cazul lui Isus, adevăratul nostru Mijlocitor, a fost necesar ca El să moară pentru noi. De ce?

6 Cum ne putem ruga unii pentru alții fără a-i jigni pe ceilalți sau a da dovadă de lipsă de respect?