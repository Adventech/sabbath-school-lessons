---
title:  Suplimentar
date:   12/09/2025
---

**Suplimentar:** Ellen G. White, Patriarhi și profeți, cap. 28 Studiul din această săptămână pune un accent special pe ceea ce face Dumnezeu în credincioși. Domnul poate face în noi „nespus mai mult decât cerem sau gândim noi” (Efeseni 3:20). Nu ar trebui să ne concentrăm asupra noastră și nici să ne satisfacem dorințele personale, deoarece acest lucru duce la idolatrie. În schimb, atenția noastră ar trebui să fie asupra lui Dumnezeu și a puterii Sale. El dă forța care duce la o viață nouă și biruitoare (Filipeni 4:13; Iuda 1:24,25).

„Iubirea, nu mai puțin decât dreptatea, cerea ca judecata să fie aplicată pentru acest păcat. Dumnezeu este atât Ocrotitorul, cât și Suveranul poporului Său. El îi elimină pe cei ce sunt neclintiți în răzvrătirea lor, ca să nu-i ducă și pe alții la ruină. Cruțând viața lui Cain, Dumnezeu a demonstrat universului care avea să fie rezultatul îngăduirii ca păcatul să rămână nepedepsit. Influența exercitată de Cain asupra urmașilor lui, din cauza vieții și a învățăturii sale, a dus la o așa stare de corupție, încât se cerea nimicirea întregii lumi printr-un potop. [...] Cu cât trăiau mai mult, cu atât oamenii deveneau mai corupți. Tot așa a fost și în cazul apostaziei de la Sinai. Dacă pedeapsa nu ar fi fost aplicată imediat celor vinovați, aceleași rezultate s-ar fi văzut din nou” (Ellen G. White, Patriarhi și profeți, p. 325).

**Zilnic:** Numeri 20 – 26; Ellen G. White, Faptele apostolilor, cap. 37

`1. Cine, cu ce ocazie și cu ce preț a zis: „Ascultați, răzvrătiților!”?`
`2. Câte întrebări i-a pus măgărița lui Balaam?`
`3. Despre cine a spus Balaam că este cel dintâi dintre neamuri?`
`4. Cine au fost cei care au slujit poporului ca pildă?`
`5. Ce nu îl putea face pe Pavel să își rețină cuvintele pe care Dumnezeu i le dăduse?`