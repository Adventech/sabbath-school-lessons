---
title:  Contextul istoric
date:   30/06/2025
---

Când familia lui Iacov a ajuns în Egipt după ce se confruntase cu foametea din Canaan (Geneza 46), faraonul a fost bun cu evreii datorită lui Iosif și a tot ceea ce făcuse el pentru egipteni. „Faraon a zis lui Iosif: «Uite, îţi dau stăpânire peste toată ţara Egiptului.» Faraon şi-a scos inelul din deget şi l-a pus în degetul lui Iosif; l-a îmbrăcat cu haine de in subţire şi i-a pus un lanţ de aur la gât. L-a suit în carul care venea după al lui şi strigau înaintea lui: «În genunchi!» Astfel i-a dat Faraon stăpânire peste toată ţara Egiptului” (Geneza 41:41-43).

`3 Conform pasajelor din Geneza 37:26-28; 39:2,21, care a fost cheia succesului uimitor al lui Iosif în Egipt, după un început atât de dificil?`

Cel mai plauzibil context istoric pentru viața lui Moise este următorul: noul conducător, din Exodul 1:8, „care nu cunoscuse pe Iosif”, este Amosis (1580-1546 î.H.). Urmează Amenhotep I (1553-1532 î.H.), conducătorul care s-a temut de israeliți și i-a oprimat. Mai târziu Tutmes I (1525-1512 î.H.) a emis decretul de condamnare la moarte a tuturor copiilor evrei de sex masculin. Fiica sa, Hatșepsut (1504-1482 î.H.), a fost prințesa care l-a adoptat pe Moise. Faraonul Tutmes III (1504-1450 î.H.), care a fost pentru o vreme coregent cu Hatșepsut, a fost faraonul din timpul exodului.

Exodul a avut loc, potrivit celor mai bune calcule, în martie 1450 î.H. (vezi William H. Shea, „Exodus, Date of the”, în The International Standard Bible Encyclopedia, vol. 2, 1982, p. 230-238). Pentru a înțelege perioada exodului, studiază următoarele texte biblice: Geneza 15:13-16; Exodul 12:40,41; Judecători 11:26 și 1 Imparati 6:1 (a se vedea și Faptele apostolilor 7:6; Galateni 3:16,17).

Primul capitol din Exodul acoperă o perioadă îndelungată – din vremea lui Iosif, când tatăl său Iacov a ajuns în Egipt împreună cu întreaga familie, până la decretul de condamnare la moarte dat de faraon. Deși există unele dezbateri cu privire la numărul exact de ani, ceea ce contează este că, deși poporul Său era înrobit într-o țară străină, Domnul nu l-a uitat.

Adică, deși multe detalii despre evreii din Egipt din acea perioadă rămân ascunse, cel puțin pentru moment (a se vedea 1 Corinteni 13:12), revelația caracterului lui Dumnezeu reiese încă din paginile acestei cărți, precum și din întreaga Scriptură. Putem fi siguri că, indiferent cât de gravă ar părea situația, Dumnezeu este întotdeauna prezent și ne putem încrede în El în orice situație dificilă ne-am afla.