---
title:  Moașele evreice
date:   01/07/2025
---

Nu se poate înțelege cartea Exodul fără a se porni de la învățăturile din Geneza. Evreii s-au mutat în Egipt și, după o perioadă de mare prosperitate și pace, au fost înrobiți. Dar Dumnezeu nu Și-a abandonat poporul în problemele lui, chiar dacă uneori așa părea să fie. Fără îndoială, mulți dintre evrei își pierduseră speranța în mijlocul suferințelor lor. Cu toate acestea, în momentele de restriște, El vine în ajutor cu brațul Său puternic. Domnul nostru îi încurajează pe urmașii Săi: „Cheamă-Mă în ziua necazului și Eu vă voi izbăvi, iar tu Mă vei proslăvi” (Psalmii 50:15).

`4 Studiază Exodul 1:9-21. Ce rol cheie au jucat moașele credincioase și de ce sunt amintite în istorie?`

Niciun faraon nu are nume în cartea Exodul. Ei poartă doar titlul de „faraon”, care înseamnă „împărat”. Egiptenii credeau că faraonul era un zeu pe pământ, fiul zeului Ra (sau Osiris sau Horus). Ra era considerat cea mai înaltă zeitate egipteană, însuși zeul-soare.

În ciuda puterii sale, acest „zeu” nu a putut să le forțeze pe moașe să acționeze împotriva convingerilor lor. De fapt, spre deosebire de faraonul anonim, cele două moașe sunt menționate pe nume, Șifra și Pua (Exodul 1:15); ele sunt foarte apreciate pentru că se temeau de Domnul. Porunca ticăloasă a faraonului nu a avut niciun efect asupra lor, deoarece Îl respectau pe Dumnezeu mai mult decât ordinele unui conducător pământean (vezi și Faptele apostolilor 5:29). Drept urmare, Dumnezeu le-a binecuvântat cu propriile lor familii numeroase. Ce mărturie puternică de credincioșie! Aceste femei, oricât de puțină teologie cunoșteau, nu numai că știau ce era corect, dar au ales să facă ce era corect.

Când a văzut că planul său a eșuat, faraonul le-a poruncit egiptenilor să ucidă toți copiii de sex masculin născuți de evrei. Aceștia trebuiau aruncați în fluviul Nil, probabil ca jertfă pentru Hapi, zeul Nilului și de asemenea un zeu al fertilității. (Aceasta este prima dată când se menționează că evreii trebuie uciși doar pentru că sunt evrei.) Scopul condamnării la moarte era acela de a-i supune pe evrei, de a anihila toți descendenții de sex masculin și de a asimila femeile în națiunea egipteană, punând astfel capăt amenințării pe care faraonul credea că o reprezentau evreii pentru națiunea sa.

`Moașele nu numai că au știut care era lucrul corect de făcut, dar l-au și făcut. Care este mesajul evident aici pentru noi?`