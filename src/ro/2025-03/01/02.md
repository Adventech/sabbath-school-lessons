---
title:  Poporul lui Dumnezeu în Egipt
date:   29/06/2025
---

Cartea Exodul se numește în ebraică șemot, „nume”, potrivit cuvintelor cu care începe acest document antic. „Iată numele…” sunt primele cuvinte din Exodul. Numele celor din familia patriarhului Iacov sunt enumerate chiar de la început.

`1 Ce adevăr crucial găsești în Exodul 1:1-7?`

Cartea Exodul începe cu o rememorare a binecuvântării lui Dumnezeu. Când s-au stabilit în Egipt, patriarhul Iacov și familia sa numărau doar 70 de persoane (Geneza 46:27; Exodul 1:5), dar israeliții „s-au înmulțit, s-au mărit, au crescut și au ajuns foarte puternici. Și s-a umplut țara de ei” (Exodul 1:7). La momentul exodului numărau „aproape șase sute de mii de oameni care mergeau pe jos, afară de copii” (Exodul 12:37).

`2 Potrivit textelor din Exodul 1:8-11, care era situația israeliților la momentul exodului?`

Textul biblic descrie istoria copiilor lui Israel în Egipt în culori sumbre. Cartea Exodul începe cu înrobirea lor de către asupritorii egipteni și cu munca silnică pe care aceștia le-au impus-o. Cartea se încheie însă cu prezența liniștitoare și alinătoare a lui Dumnezeu în cort, în centrul taberei israelite (vezi Exodul 40). Între acești doi poli este descris triumful lui Dumnezeu. Prin eliberarea poporului Său din sclavie, prin despărțirea Mării Roșii și prin înfrângerea celei mai puternice armate din acea vreme se dezvăluie victoria spectaculoasă a lui Dumnezeu asupra forțelor răului. În mod paradoxal, relatarea subliniază faptul că, cu cât opresorii „îl asupreau mai mult, cu atât [poporul Israel] se înmulțea și creștea” (Exodul 1:12). Adică, indiferent de intrigile oamenilor, Dumnezeu este în continuare suveran și Își va salva poporul, chiar dacă împrejurările par disperate, cel puțin din perspectivă umană.

`S-a ridicat un nou faraon care nu-l cunoștea pe Iosif. Ce ne spune această relatare despre faptul că nu ar trebui să considerăm niciodată circumstanțele, în special cele pozitive, un lucru sigur?`