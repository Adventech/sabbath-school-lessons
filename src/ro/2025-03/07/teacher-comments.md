---
title:  Material Pentru Instructori
date:  15/08/2025
---

### Privire generală

Intervenția miraculoasă a lui Dumnezeu pentru a-Și salva poporul din robie, un eveniment fără precedent și irepetabil, trebuia să fie amintită și comemorată în mod regulat, de Paște. Israeliții erau răscumpărați și liberi să plece, dar libertatea este un lucru scump. Dumnezeu a făcut semne și minuni pentru Israel, ceea ce a dus la căderea judecăților divine asupra Egiptului. Aceste judecăți nu erau doar o pedeapsă pentru egipteni, ci erau și lecții pentru israeliți, ajutându-i să Îl cunoască pe adevăratul Dumnezeu și să conștientizeze care sunt valorile reale și trainice în viață. Dumnezeu S-a prezentat ca un Răscumpărător iubitor și drept, un Războinic puternic care a salvat poporul Israel din sclavie. Scopul acestor evenimente dramatice era să Îi determine poporul să aibă încredere deplină în El ca Ghid și Ocrotitor înțelept și astfel să se bazeze pe conducerea Sa.

După marea eliberare din Egipt, după experiența de la Marea Roșie și celebrarea minunată a salvării înfăptuite de Dumnezeu, scăpându- i din mâna faraonului și a armatei sale, Dumnezeu a condus poporul în deșertul Șur, unde acesta a mers trei zile fără să găsească apă. Aici, israeliții au fost puși în fața unui alt test al încrederii în Domnul (Exodul 15:25). Chiar înainte de acest test, israeliții au avut încredere în Domnul după ce au traversat Marea Roșie și au văzut înfrângerea faraonului (Exodul 14:31). Aveau să continue ei pe calea încrederii totale în Dumnezeu, având o atitudine marcată de credință în Conducătorul lor? Tot ceea ce se întâmplase în ultimele zile și săptămâni ar fi trebuit să fie gravat în memoria lor. Aveau să-și amintească de conducerea lui Dumnezeu atunci când greutățile vieții aveau să lovească din nou? Dumnezeu a avut grijă de poporul Israel ca un părinte iubitor și l-a condus cu răbdare prin deșert. A trebuit să le dea lecții dureroase israeliților atunci când au cârtit; cu toate acestea, El, cu dragoste, le-a oferit apă, prepelițe și mană și i-a învățat cum să sfințească Sabatul.

### Comentariu

Exodul 15:22 – 18:27 descrie călătoria lui Israel către Sinai. Pasajul conține cinci narațiuni, dintre care două sunt legate de darul apei. Prima relatare despre apă, de la Mara, este despre îndulcirea apei amare (Exodul 15:22-27). A doua narațiune despre apă este legată de apa care izvorăște din stâncă (Exodul 17:1-7). Între acestea două se află daruri miraculoase de hrană – prepelițe și mană – și învățături despre păzirea Sabatului (Exodul 16:1-36). Aceste trei minuni – apa, prepelițele și mana – sunt urmate de alte două relatări, și anume, darul victoriei asupra amaleciților oferite de Domnul (Exodul 17:8-16) și vizita lui Ietro, în timpul căreia acesta îi dă sfaturi înțelepte lui Moise (Exodul 18:1-27).

**Darul apei de la Mara**

Pentru prima dată în cartea Exodul, rădăcina ebraică lun – „a cârti”, „a bombăni”, „a se plânge”, „a protesta” – apare în relatarea despre lipsa apei potabile în deșertul Șur. Israeliții s-au oprit la Mara, unde apa era amară; astfel, „poporul a cârtit împotriva lui Moise” (Exodul 15:24). Din păcate, lun a devenit o expresie-cheie care marchează istorisirile despre rătăcirea poporului Israel prin pustiu. Este un cuvânt dominant în relatările despre mană și despre prepelițe, unde acest termen negativ apare de 8 ori (ca verb în Exodul 16:2,7,8; ca substantiv în Exodul 16:7,8 și de încă două ori în versetele 9 și 12). De asemenea, este menționat în relatarea următoare privind apa, cea care izvorăște din stâncă, la Refidim (Exodul 17:3-6). Aceeași idee de nemulțumire și protest apare în cartea Numeri (Numeri 14:2,27,29,36; 16:11,41; 17:5,10). Acest termen este folosit în afara Pentateuhului doar în Iosua 9:18.

Când poporul s-a plâns, Moise a strigat la Domnul, fapt menționat acum pentru a treia oară în Exodul (Exodul 8:12; 14:15; 15:25). Domnul l-a îndrumat pe Moise să arunce în apa amară o bucată de lemn. Astfel apa s-a vindecat când Moise a urmat instrucțiunile lui Dumnezeu. În contextul vindecării apei, Domnul promite că nu va aduce asupra israeliților „niciuna din bolile [ebr. mackalah] cu care [a] lovit pe egipteni”, dacă Îl vor asculta cu atenție și se vor supune Lui. Pentru a-Și întări promisiunea, El folosește o formulă divină: „Eu sunt Domnul, care te vindecă” (Exodul 15:26). Domnul Se referă la diferitele boli legate de cele zece plăgi (vezi și promisiunea lui Dumnezeu din Exodul 23:25). Nicio astfel de plagă nu se va abate asupra celor credincioși.

În pustiu, apa este un produs dătător de viață. Fără apă, nu se poate trăi; ea este sursa vieții și cea care o întreține. Apa este viață. Fără ea putem supraviețui doar câteva zile. Nu este de mirare că avem mai multe istorisiri și minuni importante legate de apă în Exodul și în Numeri.

Într-un final, poporul Israel și-a așezat tabăra la Elim, unde era apă din belșug și umbră de la palmieri.

**Prepelițele, darul manei și Sabatul**

Domnul a răspuns cu îndurare la nemulțumirile poporului, care se plângea că nu are carne și alte alimente de care se bucurase în Egipt. Vorbele israeliților sunt pline de exagerări și amară ironie. Ei își aminteau de farfuriile lor pline de pe vremea când erau sclavii faraonului. Drept răspuns însă, Domnul le-a promis că le va da pâine din cer, precum și prepelițe. El a spus că seara vor avea prepelițe, iar dimineața, pâine din cer. Și exact așa s-a întâmplat (Exodul 16:13). Surpriza a fost dimineața, pentru că nu mai văzuseră niciodată mană, așa că au întrebat: „Ce este aceasta?” (Exodul 16:15). Această întrebare reprezintă sensul cuvântului „mană”.

Prin darul manei, Dumnezeu i-a învățat pe israeliți cum să respecte și să pună în practică Sabatul. Isus numește mana „pâine din cer” (Ioan 6:31), ceea ce este o referire la Exodul 16:4. Astfel, mana a fost pâinea pe care Domnul i-a dat-o poporului Său ca hrană în deșert (Exodul 16:15). Timp de 40 de ani, israeliților li s-a oferit mană (Exodul 16:35). Mana a încetat doar atunci când israeliții au sărbătorit primul lor Paște în Țara Promisă (Iosua 5:10-12).

În fiecare săptămână din timpul celor 40 de ani petrecuți de israeliți în pustiu, aveau loc patru minuni. Aceste minuni i-au învățat pe israeliți caracterul sacru al Sabatului: (1) mana cădea din cer în fiecare zi, cu excepția Sabatului; (2) dacă cineva aduna mană pentru ziua următoare în timpul săptămânii de lucru, mana se strica până a doua zi; (3) mana cădea într-o porție dublă în fiecare vineri, ziua de pregătire pentru Sabat și (4) mana adunată vinerea nu se strica, ci rămânea proaspătă pentru a fi consumată în Sabat. Astfel, Domnul Se îngrijea în fiecare zi de nevoile poporului Israel. Șase zile pe săptămână israeliții trebuiau să iasă și să adune mana, un semn de aducere-aminte a faptului că în fiecare zi erau complet dependenți de El.

O altă minune cu pâinea din cer a fost porunca dată de Domnul lui Moise de a lua un omer de mană, aproximativ 3,64 litri, și a o pune într-un vas pentru a fi pusă în fața chivotului mărturiei (Exodul 16:34). Mai târziu, omerul de mană a fost pus în chivotul legământului (Evrei 9:4), ca amintire pentru generațiile următoare. Această mană nu s-a stricat, deși până atunci mana mai rezistase doar două zile, de vineri până sâmbătă.

Substantivul „Sabat” (ebr. șabbat) este evidențiat de mai multe ori în cartea Exodul și menționat pentru prima dată în Biblie în Exodul 16:23, unde este descris ca „ziua de odihnă” (ebr. șabbaton) și „închinat Domnului”. Acest verset este prima poruncă explicită privind respectarea Sabatului și conține trei imperative: „coaceți”, „fierbeți” și „păstrați”! Sabatul trebuie să fie sărbătorit. Este interesant faptul că versetul 25 adaugă al patrulea imperativ: „Mâncați”! Mâncați mana azi! Mâncatul este strâns legat de păzirea Sabatului. În original, adverbul „azi” este folosit de trei ori în acest text în legătură cu Sabatul, subliniind astfel minunea de a mânca mană în Sabat, deoarece a oferit-o Dumnezeu. În versetul 25 se afirmă că acesta este „sabatul închinat DOMNULUI” (EDCR), iar versetul 26 explică faptul că Sabatul este a șaptea zi a săptămânii. Versetul 30 leagă Sabatul de odihnă: „Și poporul s-a odihnit [ebr. șabat] în ziua a șaptea.” Triada de cuvinte-cheie din Exodul 16:23-30 – „Sabat”, „azi” și „odihnă” – este strâns legată de Evrei 4:7-10, unde și Pavel dezvoltă ideile de „Sabat”, „astăzi” și „odihnă”. Cuvântul „Sabat” apare în cartea Exodul și în următoarele texte: Exodul 16:25,26,29; 20:8,10,11; 31:14,15 (de două ori),16 și 35:2,3. În punctul culminant al istorisirii despre mană, când unii au ieșit în Sabat să adune mană, Dumnezeu a pus o întrebare foarte tranșantă: „Până când veți refuza să țineți poruncile mele și legile mele?” (Exodul 16:28, BTF). Domnul folosește cuvântul „refuza” pentru a descrie acțiunea lor intenționată. Ei trebuiau să învețe că Sabatul era un dar, un dar întărit de faptul că Domnul le asigura hrana. Prin urmare, nu aveau nevoie să strângă mană în Sabat.

### Aplicație

**1** Isus a proclamat despre Sine că este Pâinea Vieții (Ioan 6:35,48). Cum putem trăi într-o relație atât de strânsă cu Isus Hristos încât El să devină „pâinea și apa” noastră cea de toate zilele?

**2** Când și cum ar trebui să îi ajutăm pe cei care se plâng de dificultățile vieții și când nu ar trebui să luăm în seamă nemulțumirile?

**3** Dumnezeu a fost prezent în stâlpul de nor și în stâlpul de foc, dar israeliții au considerat prezența Sa în nor de la sine înțeleasă. Și în mijlocul nostru poate avea loc o lucrare remarcabilă a lui Dumnezeu și să nu o apreciem. Cum ne putem menține vie receptivitatea față de sacralitatea lucrurilor legate de Dumnezeu și de lucrarea Sa?

**4** Vizita lui Ietro este, prin excelență, o relatare despre conducerea evlavioasă. Moise învăța și progresa în abilitățile lui de lider. Era un conducător care se concentra asupra lui Dumnezeu și care recunoștea conducerea Lui în viața sa și a poporului Israel. Moise era și un ascultător excepțional, plin de recunoștință și de laude la adresa lui Dumnezeu. În plus, era un vizionar. Cu toate acestea, trebuia să învețe cum să delege responsabilități. Era dispus să învețe, chiar dacă era un lider puternic. Ce anume i-a permis lui Moise să fie deschis la idei noi și la domenii de îmbunătățire, fără a lua personal criticile constructive sau a se simți amenințat de sugestiile de îmbunătățire?

**5** Apostolul Pavel, referindu-se la minunea cu apa care a izvorât din stâncă la Refidim, afirmă că Isus a fost Stânca (1 Corinteni 10:4). În acel episod, israeliții au avut nemulțumiri și L-au pus pe Domnul la încercare (Exodul 17:2). În Maleahi 3:10, suntem invitați să-L punem la încercare pe Dumnezeu. Care este diferența dintre a-L pune pe Dumnezeu la încercare în sens pozitiv și în sens negativ? Cum Îl putem pune la încercare pe Dumnezeu într-un mod greșit?