---
title:  Material Pentru Instructori
date:  05/09/2025
---

### Privire generală

Domnul Și-a salvat poporul de sub puterea Egiptului, i-a dat libertate, l-a adus prin pustiu la Sine la Sinai și a încheiat cu el legământul Său de iubire (Exodul 19:3-6; Deuteronomul 7:9,12; Neemia 9:32). Harul și grija Lui pentru poporul Său au fost uimitoare. Într-o manifestare puternică a gloriei Sale la Sinai, El a rostit Cele Zece Promisiuni (darul Decalogului, proclamat în Exodul 20), pe care le-a explicat mai în detaliu în codul legământului (Exodul 20:22 – 23:19). Acum, Domnul ratifică acest legământ cu poporul Israel printr-o ceremonie importantă bazată pe sacrificii animale, care trimit la jertfa Domnului Hristos, pecetluită cu sânge.

### Comentariu

**Ratificarea legământului**

Ratificarea legământului a implicat mai multe elemente importante:

• se prezintă oral de către Moise cuvintele și legile Domnului (Exodul 24:3); 
• se scrie cartea legământului (Exodul 24:4a); • se construiește un altar (Exodul 24:4b); 
• se ridică 12 stâlpi de piatră, reprezentând cele 12 seminții ale lui Israel (Exodul 24:4c); 
• se aduc arderi-de-tot și jertfe de mulțumire (Exodul 24:5); • se stropește pe altar jumătate din sângele jertfei (Exodul 24:6); 
• se citește cartea legământului (Exodul 24:7a); • reacții pozitive din partea poporului (Exodul 24:3,7b); 
• cealaltă jumătate din sângele jertfei se stropește de către Moise asupra poporului (Exodul 24:8a); 
• declarația lui Moise: „Iată sângele legământului [expresie care apare doar aici în Biblia ebraică; compară cu Zaharia 9:11; Matei 26:28; Marcu 14:24] pe care l-a făcut Domnul cu voi pe temeiul tuturor acestor cuvinte” (Exodul 24:8b); 
• se organizează o masă a legământului, cu Moise și 73 de conducători, pe muntele Sinai (Exodul 24:9-11).

În contextul legământului, poporul lui Dumnezeu a răspuns de trei ori în același mod la cuvintele pline de har ale lui Dumnezeu: „Vom face tot ce a zis Domnul” (Exodul 19:8; vezi și Exodul 24:3,7). Era ceva greșit la o astfel de promisiune? Da, încrederea în sine, înțelegerea superficială a puterii păcatului și a propriei naturi păcătoase și incapacitatea de a recunoaște nevoia de ajutor din partea lui Dumnezeu. În realitate, doar câteva săptămâni mai târziu, mulți dintre ei dansau în jurul vițelului de aur. Răspunsul corect ar fi fost: „Cu ajutorul Domnului și prin puterea harului Său, vom face tot ce a zis Domnul.”

Iosua, un slujitor foarte credincios al lui Moise și mai târziu un lider excelent al poporului lui Dumnezeu, a auzit personal aceste promisiuni bine intenționate și știa cât de fragile, slabe și ușor de încălcat erau. De mai multe ori el a fost martor la apostazia israeliților. Când aceștia au repetat din nou, mai târziu: „Și noi vom sluji Domnului” (Iosua 24:18), Iosua le-a spus în mod hotărât: „Voi nu veți putea să slujiți Domnului” (Iosua 24:19), deoarece decizia lor nu era fermă, dat fiind că încă mai îndrăgeau anumiți idoli păgâni (vezi Iosua 24:14,23) și nu se bazau pe ajutorul lui Dumnezeu, ci pe propria lor tărie de caracter. Cu toate acestea, Iosua a declarat personal: „Cât despre mine, eu și casa mea vom sluji Domnului” (Iosua 24:15).

Dumnezeu i-a invitat pe Moise, pe Aaron cu doi dintre fiii săi, Nadab și Abihu, precum și pe 70 de bătrâni să se întâlnească cu El pe muntele Sinai (Exodul 24:9,10). Prin prezența Lui aproape de ei, Dumnezeu dorea să le dezvăluie mai pe deplin cine era El. Este menționat clar că aceștia mâncau și beau cu acea ocazie. Nu se explică cine a pregătit masa, deși cel mai probabil că Însuși Domnul. Mâncatul împreună era o altă formă de pecetluire a unui legământ, deci aceea era o masă de legământ. În vremurile biblice, însuși actul de a mânca împreună stabilea o prietenie profundă și o legătură de familie și frățietate. Dacă existau probleme între cei care luau masa împreună, acestea erau iertate, iar participanții la masă promiteau implicit să își fie alături unul altuia pentru totdeauna (vezi, de exemplu, masa lui Iacov și a lui Laban, în Geneza 31:54).

Ne bucurăm de o părtășie de legământ similară atunci când celebrăm viața și moartea Domnului Isus în timpul Cinei Domnului, sau Sfintei Cine. Dumnezeu îi invită pe credincioși să aibă o relație strânsă cu El și unii cu alții mâncând și bând împreună. Cei care participă la această ceremonie comemorativă alcătuiesc o singură familie cu Hristos, deoarece aceasta actualizează și concretizează ceea ce El a făcut pentru noi. Sfânta Cină este momentul în care biserica Sa este restaurată și se formează din nou o comunitate de credință, arătând că El este Domnul, Împăratul și Prietenul oamenilor. Membrii bisericii se unesc cu El și unii cu alții.

Ei sunt sfințiți prin faptul că El este prezent alături de ei. Legătura este pecetluită prin prezența și Cuvântul Său.

**Cortul lui Dumnezeu**

Aproape o treime din cartea Exodul se ocupă de tabernacul, indicând astfel importanța acestuia. Exodul 25 – 31 prezintă schița detaliată, instrucțiuni cu privire la concept și materialele folosite, în timp ce Exodul 35 – 40 relatează cum a fost construit și consacrarea propriuzisă a sanctuarului pentru funcțiile sale sfinte. Care este semnificația acestei relatări?

Cel mai important lucru din sanctuar nu este mobilierul, chiar dacă acesta nu poate fi trecut cu vederea, pentru că pregătea scena pentru ceea ce urma să se întâmple în cort. Elementul esențial este reprezentarea dramatică, activitatea practică ce se desfășura acolo.

Este ca și cum ai merge la teatru să vezi o piesă cu mai multe acte. Ceea ce se află pe scenă îi spune publicului dacă acțiunea se va desfășura în timpul zilei sau la miezul nopții, dacă are loc într-un oraș, într-un palat, un cimitir sau la o masă de nuntă, cine sunt actorii principali și multe alte detalii. Decorul este important pentru înțelegerea intrigii și a piesei. În același mod, când vine vorba de cort, atenția noastră trebuie să se concentreze întotdeauna asupra piesei în sine, nu doar asupra fundalului, mobilierului și tipului de jertfă, astfel încât să putem recunoaște ceea ce se prezintă. Trebuie să înțelegem semnificația tuturor acestora. Cortul este o metaforă monumentală a planului de răscumpărare întocmit de Dumnezeu.

Slujbele din sanctuar reprezintă ilustrarea dramatică oferită de Dumnezeu. Ca în cazul unei scenete sau piese de teatru, slujbele arată cine este Dumnezeu; ce reprezintă El; care sunt valorile pe care le susține; cum salvează păcătosul pocăit; cum abordează problema păcatului și a oamenilor răi și încăpățânați; cum judecă și aduce o soluție finală la problema păcatului, astfel încât într-o zi răul să fie eradicat. Această reprezentare dramatică – sau piesă de teatru – demonstrează, în cele din urmă, că pacea, reconcilierea și armonia vor fi restabilite.

Dumnezeu a dorit să locuiască împreună cu cei din poporul Său. Cortul a fost locuința Lui pământeană, dar nu pentru că El nu era deja cu ei sau pentru că tabernaculul ar fi putut să-L cuprindă, ci pentru că voia să le demonstreze prezența Sa reală și tangibilă, arătându-le că nu erau singuri, abandonați sau părăsiți, ci că El avea grijă de ei.

Apostolul Pavel afirmă clar că Domnul nu locuiește în temple făcute de mâini omenești (Faptele apostolilor 17:24,25), iar Solomon declară solemn, după ce I-a construit Domnului un superb templu în Ierusalim, că nici măcar cerurile nu L-ar putea cuprinde pe Domnul: „Dar ce, să locuiască Dumnezeu cu adevărat împreună cu omul pe pământ? Iată că cerurile şi cerurile cerurilor nu Te pot cuprinde, cu cât mai puţin această casă pe care am zidit-o eu” (2 Cronici 6:18). Apoi Solomon continuă: „Ascultă rugăciunea pe care o face robul Tău în locul acesta! [...] Ascultă din locul locuinței Tale, din ceruri, ascultă și iartă” (2 Cronici 6:20,21). Dumnezeu, în dragostea și mila Sa, Se coboară la nivelul nostru și pătrunde în timpul și spațiul nostru pentru a fi cu noi.

Prezența vizibilă a lui Dumnezeu stă la baza dorinței Sale ca poporul Israel să Îi construiască un cort în mijlocul taberei. Domnul declară: „Să-Mi facă un locaș sfânt, și Eu voi locui în mijlocul lor” (Exodul 25:8; vezi și BTF). A nu se trece cu vederea conjuncția „și” din această frază (traducerile bune au „și”, nu „ca să”, care exprimă scopul, deși și aceasta este o traducere corectă), deoarece acest „și” este crucial din punct de vedere exegetic și teologic. Dumnezeu nu avea nevoie de sanctuar ca să fie sau să locuiască alături de cei din poporul Său. Prezența Lui era cu ei tot timpul, deoarece tema principală a cărții Exodul este prezența lui Dumnezeu în mijlocul poporului Său. Cu toate acestea, Dumnezeu folosește mai târziu prepoziția ebraică lamed („astfel încât” sau „ca să”), în Exodul 29:46b, astfel încât tuturor să le fie clar că scopul sanctuarului este ca El să locuiască aproape de poporul Său și să-Și demonstreze prezența vizibilă (Exodul 29:42-46).

Când gloriosul templu solomonic a fost distrus de Nebucadnețar, iar poporul a fost trimis în exil din cauza lipsei sale de credincioșie (Daniel 9:4-20), Dumnezeu, prin profetul Ezechiel, i-a asigurat pe cei din poporul Său că El le-a fost „un Templu [...] în țara în care au venit” (Ezechiel 11:16).

Dumnezeu îi spune lui Moise că trebuie să construiască sanctuarul după modelul sanctuarului ceresc arătat pe muntele Sinai (Exodul 25:9,40; vezi mai multe despre acest lucru în secțiunea Comentariu, de la studiul 13). Cel mai important spațiu din sanctuar era Locul Preasfânt, piesa de mobilier centrală fiind chivotul legământului, numit și chivotul mărturiei (Exodul 25:16), deoarece cuvintele mărturiei lui Dumnezeu, sau Decalogul, urmau să fie plasate în interiorul chivotului (Exodul 40:20). Peste chivot era așezat un capac al ispășirii, făcut din aur curat, un scaun al milei (ebr. Kaporet, din rădăcina kapar, „a ispăși”; gr. hilasterion). Acesta era locul în care se realiza împăcarea finală și păcatele mărturisite ale poporului lui Dumnezeu erau șterse. Aici Dumnezeu oferea soluția finală la problema păcatului și a răului (vezi Leviticul 16:15,16,30). Isus Hristos este hilasterion-ul, capacul ispășirii/ scaunul harului, jertfa de ispășire care ne expiază și ne purifică de păcatele noastre (Romani 3:25; 1 Ioan 2:2).

### Aplicație

**1** După ce Solomon a construit templul, Dumnezeu i-a spus: „Dacă poporul Meu, peste care este chemat Numele Meu, se va smeri, se va ruga şi va căuta Faţa Mea, şi se va abate de la căile lui rele, îl voi asculta din ceruri, îi voi ierta păcatul şi-i voi tămădui ţara” (2 Cronici 7:14). Cum putem pune în practică, cu grijă, ca o comunitate de credință, acest sfat divin? Ce ne îngreunează rugăciunile, împiedicându-L pe Dumnezeu să audă și să răspundă strigătelor noastre de ajutor?

**2** Cum ne reînnoim legământul de dragoste cu Domnul în timpul Sfintei Cine? Avem nevoie de o ceremonie specială pentru a face acest lucru? Explică.

**3** Isus Hristos „S-a făcut trup și a locuit printre noi” (Ioan 1:14). În limba greacă se afirmă literal că El „a locuit cu noi”. Câtă siguranță îți oferă întruparea Domnului Isus și viața Sa pe pământ că El este cu tine și Îți înțelege toate necazurile, problemele și provocările vieții?