---
title:  Ca Dumnezeu pentru faraon
date:   17/07/2025
---

`6 Cum răspunde Domnul obiecției lui Moise în Exodul 6:28 – 7:7?`

Dumnezeu Se prezintă lui Moise ca Iehova, ceea ce înseamnă că El este Dumnezeul personal și apropiat, Dumnezeul poporului Său și Dumnezeul care a intrat într-o relație de legământ cu el. Acest Dumnezeu imanent îi poruncește din nou lui Moise să meargă și să vorbească cu faraonul. Neavând încredere în sine, Moise obiectează din nou: „Cum are să m-asculte Faraon?” Aici putem vedea iarăși nu doar umilința lui Moise, ci, din nou, dorința lui de a scăpa de sarcina care până acum n-a mers prea bine.

„Când Dumnezeu i-a poruncit să se întoarcă la faraon, Moise a dat dovadă de lipsă de încredere în sine. Termenul ‘aral sepatayim – lit. «buze netăiate împrejur», care este folosit aici pentru a exprima lipsa capacității lui Moise de a se exprima (6:12,30) – este similar cu cel găsit în Exodul 4:10, «limbă greoaie» [EDCR]” (Andrews Bible Commentary: Old Testament, „Exodus”, 2020, p. 205). Dumnezeu, în mila Lui, îl desemnează pe Aaron să-l ajute pe Moise. Moise îi va vorbi lui Aaron, care i se va adresa apoi public faraonului; astfel, Moise va juca rolul lui Dumnezeu în fața împăratului egiptean, iar Aaron va fi profetul său.

Această relatare oferă o definiție excelentă a rolului unui profet. Un profet este un purtător de cuvânt al lui Dumnezeu; el sau ea este portavocea Lui pentru a transmite și a interpreta cuvântul lui Dumnezeu pentru popor. Așa cum Moise i-a vorbit lui Aaron, iar apoi Aaron l-a anunțat pe faraon, tot așa Dumnezeu comunică cu un profet, care apoi proclamă învățătura lui Dumnezeu oamenilor. Acest lucru se poate întâmpla verbal, în persoană, sau, așa cum se făcea cel mai frecvent, profetul primea mesajul de la Dumnezeu și apoi îl scria.

De asemenea, Dumnezeu îi explică lui Moise la ce se poate aștepta de la întâlnirile cu faraonul. El îl avertizează că va urma o confruntare îndelungată și tensionată. Pentru a doua oară, Dumnezeu îi subliniază lui Moise că faraonul va fi foarte încăpățânat și că îi va împietri inima (Exodul 4:21; 7:3). Rezultatul însă va fi unul bun, pentru că „egiptenii vor cunoaște că Eu sunt Domnul” (Exodul 7:5). Adică, și în mijlocul haosului care urmează, Dumnezeu va fi glorificat.

`Moise a rămas fără scuze pentru a nu face ceea ce Dumnezeu îl chemase să facă. Care sunt scuzele când încercăm să nu facem ceea Dumnezeu vrea?`