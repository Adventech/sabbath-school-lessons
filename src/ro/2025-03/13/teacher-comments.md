---
title:  Material Pentru Instructori
date:  26/09/2025
---

### Privire generală

Înainte ca israeliții să înceapă să lucreze la tabernacul, le-au fost date învățături și atenționări specifice cu privire la păzirea Sabatului (Exodul 35:1-3). Chiar și în timp ce lucrau la sanctuar, oamenii trebuiau să respecte și să sărbătorească „Sabatul, ziua de odihnă închinată Domnului” (Exodul 35:2).

Dumnezeu i-a dat lui Moise o schiță a cortului, numit și tabernacul, cu instrucțiuni despre cum să îl construiască (Exodul 25 – 31). Acum sosise momentul să îl construiască efectiv. Mai întâi au fost adunate toate materialele pentru cort (Exodul 35:4-29; 36:4-7), apoi meșterii (inclusiv femei, vezi Exodul 35:25,26) au fost înzestrați cu Duhul lui Dumnezeu pentru a lucra la sanctuar cu iscusință și artă (Exodul 35:30 – 36:4), iar construcția a început. Dacă includem munca meticuloasă la diferite veșminte, atunci, în total, trebuiau pregătite 10 elemente majore:

• cortul (Exodul 36:8-38);

• chivotul (Exodul 37:1-9);

• masa (Exodul 37:10-16);

• sfeșnicul (Exodul 37:17-24);

• altarul tămâierii (Exodul 37:25-28);

• uleiul pentru ungere și tămâia (Exodul 37:29);

• altarul pentru arderile-de-tot (Exodul 38:1-7);

• ligheanul pentru spălare (Exodul 38:8);

• curtea (Exodul 38:9-20);

• veșmintele preoțești, efodul, pieptarul și alte haine preoțești (Exodul 39:1-31).

În Exodul 38:21-31 se enumeră materialele folosite (peste 1 tonă de aur, aproximativ 3,75 tone de argint și aproximativ 2,5 tone de bronz). Moise a inspectat toată lucrarea și a constatat că a fost făcută „cum poruncise Domnul” (această propoziție este repetată, cu mici variații, de trei ori pentru a sublinia precizia și ascultarea; Exodul 39:32,42,43). Moise a fost foarte mulțumit de lucrarea realizată și a binecuvântat toți lucrătorii (Exodul 39:43b).

Cortul trebuia să fie ridicat în prima zi a primei luni, conform instrucțiunilor lui Dumnezeu (Exodul 40:1,2), ceea ce înseamnă că a fost ridicat la aproape un an după ce israeliții au plecat din Egipt (Exodul 12:2,6; 40:17). Când cortul cel mare a fost gata, au fost asamblate și așezate elementele specifice în interior și în exterior, începând cu Locul Preasfânt și terminând cu curtea. Fiecare spațiu era despărțit de o perdea (sunt menționate trei perdele: în Exodul 40:3,5,8 și, din nou, în Exodul 40:21,28,33).

### Comentariu

**Prezența lui Dumnezeu**

Prezența lui Dumnezeu înseamnă totul pentru credincioși. Numele Său „Eu sunt Cel ce sunt” sau „Eu voi fi Cel ce voi fi” înseamnă că El este Dumnezeul veșnic, omniprezent. Atunci când Dumnezeu Însuși explică semnificația numelui Său, este evidențiată prezența Sa (Exodul 3:13-15).

Principala temă a acestei secțiuni din Exodul privitoare la cort este prezența lui Dumnezeu. Domnul le-a cerut oamenilor să îl construiască, pentru că El dorea să fie cu ei într-un mod tangibil, să locuiască printre ei, chiar în mijlocul lor. Dumnezeu dorea să fie aproape de ei pentru ca ei să poată vedea Șechina, slava Sa. Israeliții erau călăuziți de prezența Lui sub forma vizibilă a norului în timpul zilei. Același nor se transforma noaptea într-un stâlp de foc. Când norul se ridica de deasupra cortului, israeliții se deplasau (Exodul 40:36-38). Dacă Dumnezeu i-ar fi abandonat pe israeliți, ei ar fi fost condamnați la eșec, distrugere și moarte.

Punctul culminant al construirii cortului a fost faptul că „slava Domnului a umplut cortul” (lucru afirmat de două ori, pentru accentuare; Exodul 40:34,35), ocupând astfel spațiul cu norul, un semn vizibil al prezenței lui Dumnezeu. Cortul, umplut de slava lui Dumnezeu, este un punct culminant și o concluzie foarte potrivită pentru cartea Exodul (Exodul 40:34,35). Acest lucru ar trebui să-i ajute pe oameni să cultive prezența lui Dumnezeu în propria lor viață.

Dumnezeu Își demonstrase deja prezența în mijlocul Egiptului (Exodul 8:20-23). El scosese pe poporul Israel din Egipt (Exodul 12:51) și îl salvase la Marea Roșie (Exodul 14:30,31). Domnul le-a oferit israeliților mană (Exodul 16:14,15) și, prin Sabat, i-a învățat că El este Creatorul lor, care era cu ei. Sabatul nu este altceva decât „Dumnezeu cu noi” (Geneza 2:2,3), iar El le promite celor din poporul Său că va fi cu ei oriunde este amintit Numele Său (Exodul 20:24, NTR). Prezența salvatoare a lui Dumnezeu este o prezență călăuzitoare deoarece, prin diverse intervenții, Dumnezeu a ajutat poporul Israel să progreseze prin prezența Sa relațională și transformatoare.

**Umpluți cu Duhul lui Dumnezeu**

Nu doar că Dumnezeu a furnizat schița tabernaculului și le-a cerut israeliților să construiască un sanctuar, dar El i-a „umplut” pe oameni cu Duhul lui Dumnezeu (Exodul 31:3; 35:31), care i-a făcut capabili să îl construiască (Exodul 31:1-11; 35:30 – 36:1). Ce înseamnă să fii umplut de Duhul Sfânt? Textul biblic oferă un răspuns clar: oamenii au fost umpluți de înțelepciune și cunoaștere și au fost înzestrați cu aptitudini, abilități și capacități artistice pentru a face tot felul de meșteșuguri și proiecte din metale prețioase, piatră, lemn și țesături pentru realizarea sanctuarului. Prin urmare, nu se întâmpla nimic magic sau misterios. Nu intrau spirite sau puteri într-o persoană; doar Duhul Sfânt dădea daruri spirituale, abilități sau capacități artistice, permițând avansarea lucrării lui Dumnezeu de proclamare a adevărului și misiunii Sale. În timpul lui Moise, Bețaleel, Oholiab și alți meșteșugari au fost astfel înzestrați. Atunci când Duhul Domnului îi umple pe oameni, El îi face în stare să facă lucruri noi pentru cauza Sa.

Același lucru este valabil și atunci când „Duhul lui Dumnezeu a venit peste” o persoană. O astfel de formulă este menționată pentru prima dată în Biblie în cazul lui Balaam (Numeri 24:2), ceea ce înseamnă că Duhul Sfânt i-a dat o revelație specială, iar el a fost capabil să profețească. În cartea Judecătorii, propoziția „Duhul Domnului a venit peste” este folosită de șapte ori în dreptul unor judecători [Otniel (Judecătorii 3:10), Ghedeon (6:34), Iefta (11:29) și Samson (13:24,25; 14:5,6,19; 15:14)], care au primit putere să aibă grijă de lucrarea Domnului, să o protejeze și să o aducă la îndeplinire. Un sens similar se găsește în expresia cu privire la botezul cu Duhul Sfânt (Matei 3:11; Marcu 1:8; Luca 3:16) sau primirea Duhului Sfânt (Faptele apostolilor 2:38).

**Sanctuarul pământesc și cel ceresc**

Domnul i-a poruncit lui Moise să construiască un sanctuar după modelul (ebr. tabnit; Exodul 25:9) sau planul (ebr. Mișpat, lit. „judecată”; Exodul 26:30) arătat pe muntele Sinai. Acest model era o reprezentare în miniatură a sanctuarului ceresc, adaptat la situația și condiția noastră umană, dar modelat după originalul ceresc (Evrei 8:1,2).

Sanctuarul pământesc nu este construit după sanctuarul ceresc la o scară 1:1. Apostolul Pavel ne ajută să înțelegem marea diferență dintre sanctuarul ceresc și cel pământesc. El susține că preoții „slujesc într-un loc care este o copie și o umbră a lucrurilor cerești” (Evrei 8:5, NTR) și explică faptul că acesta era doar o umbră a realității cerești. Această ilustrație este foarte potrivită.

Să facem o comparație între o persoană și umbra sa! Umbra persoanei este la fel de reală ca și ea; cu toate acestea, umbra este o reflectare foarte slabă a unui bărbat sau a unei femei. Nu se pot ști prea multe despre o persoană pe baza umbrei sale. Aspectul umbrei depinde de poziția soarelui. În cel mai bun caz, umbra îi poate permite unui observator să ghicească dacă persoana este bărbat sau femeie, înaltă sau scundă, grasă sau slabă și să speculeze cu privire la alte caracteristici exterioare. Umbra nu îi va dezvălui observatorului vârsta persoanei sau expresiile de pe fața acesteia. Umbra nu va spune nimic despre gândirea, emoțiile, scopurile, cunoștințele, munca, poziția, obiectivele, visurile, planurile sau dezamăgirile celui în cauză. Este suficient pentru a demonstra prin acest exemplu că trebuie să fim atenți să nu facem ca sanctuarul ceresc să se încadreze în gândirea, cunoștințele și experiența noastră limitată.

Templul ceresc original este incomparabil în ceea ce privește dimensiunile, spațiul și materialele. Templul sanctuarului ceresc este un loc în care locuiește Dumnezeu; este un palat cu tronul Său (Ieremia 17:12). Este un loc în care universul se adună și se închină (Isaia 14:13). Este centrul de comandă ceresc din care sunt emise judecățile Sale (Psalmii 11:4,5; 18:6; 57:3; 76:8; 102:19; 123:1). Așa cum Dumnezeu este real, îngerii sunt reali, cerul este real, la fel și sanctuarul ceresc este real.

Ritualurile din sanctuarul pământesc prezintă un aspect foarte important al mântuirii, demonstrând modul în care Dumnezeu mântuiește și rezolvă problema păcatului și a păcătoșilor. Sanctuarul pământesc reflectă funcțiile principale legate de planul de mântuire. Existau slujbe zilnice, care ofereau credinciosului iertarea și siguranța salvării. Slujbele anuale ilustrau soluția finală și obiectivă la problema păcatului: răul nu va mai exista și va fi eradicat. Ca urmare, caracterul lui Dumnezeu, bazat pe iubire, adevăr și dreptate, este înălțat, reabilitat și proclamat de întregul univers, deoarece El Și-a revelat și Și-a demonstrat în mod deschis iubirea. Toate făpturile Îi vor recunoaște gloria, suveranitatea și puterea. El este demn de lauda fiecărei ființe pentru bunătatea și dreptatea Sa și fiecare persoană se va închina în fața Lui în admirație totală (Filipeni 2:9,10; Apocalipsa 15:4). Toți, fără nicio excepție, vor proclama că Dumnezeu este iubire.

### Aplicație

**1** Evidențiază Dumnezeu vreo cerință prealabilă sau vreo condiție care trebuie îndeplinită înainte de a primi darul Duhului Sfânt? Fii foarte atent la declarația lui Petru din predica sa din ziua Cincizecimii: „Pocăiţi-vă [...] şi fiecare din voi să fie botezat în Numele lui Isus Hristos, spre iertarea păcatelor voastre; apoi veţi primi darul Sfântului Duh” (Faptele apostolilor 2:38)! Ce înseamnă această promisiune pentru tine?

**2** Mulți se roagă pentru Duhul Sfânt ca să Îl posede sau să Îl aibă ei înșiși. În realitate, Duhul Sfânt trebuie să ne posede El pe noi pentru a ne putea folosi. El ne echipează pentru slujire. Amintește-ți că fiecare credincios are cel puțin un dar spiritual pentru a le sluji altora. Care este darul pe care l-ai primit de la Dumnezeu? De ce daruri spirituale ai nevoie pentru a putea fi mai util lui Dumnezeu, bisericii Sale și societății în general?

**3** Cum putem cultiva prezența lui Dumnezeu în viața noastră? Ce activități pot împiedica sau ne pot răpi bucuria prezenței Sale?

**4** De ce este atât de importantă eradicarea păcatului și a răului de pe pământul nostru pentru a se restabili armonia inițială? Ar fi posibil să controlăm răul dacă Dumnezeu nu l-ar elimina, ci i-ar permite să existe pentru totdeauna? Explică. Dacă răul este autodistructiv, cât timp ar exista fără ca Dumnezeu să intervină pentru a-l distruge?