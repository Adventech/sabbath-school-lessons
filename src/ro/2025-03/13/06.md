---
title:  Isus a locuit în mijlocul oamenilor
date:   25/09/2025
---

`5 Cum este comparată întruparea lui Hristos cu cortul, în Ioan 1:14?` 

Întruparea Domnului Isus este deopotrivă un mister și o știință exclusivă pe care cei răscumpărați o vor studia de-a lungul eternității. Apostolul Ioan afirmă că Hristos, luând asupra Sa trupul nostru, a arătat că locuiește cu noi într-un mod tangibil. Isus aici, în carne și oase, seamănă cu Dumnezeul Vechiului Testament, care a locuit cu israeliții în cortul de la Sinai și în pustiu, în timp ce călătoreau spre Țara Promisă.

În timpul întrupării Sale, Domnul Isus a trăit în mijlocul oamenilor. Ce concesie inimaginabilă! Dumnezeul etern coboară la noi, ca unul dintre noi, pentru a ne asigura că El este cu adevărat „Emanuel, Dumnezeu cu noi”.

În Matei 18:20, Isus a spus că, acolo unde sunt doi sau trei adunați în numele Său, va fi și El în mijlocul lor. Hristos este cu poporul Său prin prezența Duhului Sfânt. El îi invită pe urmașii Săi să fie în relație strânsă cu El: „Iată, Eu stau la uşă şi bat. Dacă aude cineva glasul Meu şi deschide uşa, voi intra la el, voi cina cu el, şi el, cu Mine” (Apocalipsa 3:20).

`6 Ce ni se prezintă în Apocalipsa 21:1-3?`

Noul Ierusalim se va coborî din cer pe pământ, iar Ioan declară: „Iată cortul lui Dumnezeu cu oamenii! El va locui cu ei şi ei vor fi poporul Lui şi Dumnezeu Însuşi va fi cu ei. El va fi Dumnezeul lor” (Apocalipsa 21:3). Nu există niciun templu în Noul Ierusalim (Apocalipsa 21:22), deoarece întreaga cetate este templul, sanctuarul lui Dumnezeu. Lungimea, lățimea și înălțimea orașului sunt egale (Apocalipsa 21:16), așa cum era și Locul Preasfânt din sanctuar, care avea formă de cub, adică avea toate laturile egale. Pentru eternitate, într-o lume fără păcat, moarte sau suferință, vom locui în prezența imediată a Dumnezeului nostru.

`Privind la ceea ce ni s-a promis prin Domnul Isus, cum putem învăța să rezistăm până la sfârșit?`