---
title:  Prezența lui Dumnezeu în cort
date:   24/09/2025
---

`4 Studiază Exodul 40:1-38. Cum și-au dat seama israeliții de prezența lui Dumnezeu?`

Ultimul capitol din Exodul (40) descrie consacrarea cortului/tabernaculului și darul Decalogului. Consacrarea cortului a fost evenimentul culminant al poporului Israel la Sinai. Slava lui Dumnezeu este sfințenia Sa, caracterul Său și prezența Sa iubitoare, care este bunătatea însăși (Exodul 3:5; 33:18,19, NTR). Prezența Domnului a umplut cortul și era vizibilă ca un nor, slava Șechina. Cartea Exodul se încheie cu accentul pus pe prezența călăuzitoare a lui Dumnezeu, în norul Domnului ziua și în norul de foc noaptea. Într-un mod foarte real și puternic, poporul evreu avea să experimenteze nu doar realitatea lui Dumnezeu, ci și prezența Lui apropiată și continuă în timp ce îl conducea.

Moise a ridicat cortul în prima zi a primei luni din anul al doilea (Exodul 40:2,17). De asemenea, el a consacrat totul – inclusiv pe Aaron și pe fiii săi pentru preoție (Exodul 40:9,13-15) – cu untdelemnul pentru ungere. A trecut prin Locul Preasfânt, prin Locul Sfânt și prin curte, consacrând totul Domnului. Prin acest proces, el a inaugurat slujbele pentru întregul sanctuar (vezi și Numeri 7:1). Doar în timpul inaugurării cortului a putut Moise să intre în Locul Preasfânt; ulterior, doar marele-preot putea să slujească acolo în fiecare an în Ziua Ispășirii (Leviticul 16:2,17).

În trei ocazii afirmă textul biblic că o anume lucrare a fost terminată: (1) la sfârșitul săptămânii creației, Dumnezeu subliniază finalizarea lucrărilor Sale creatoare (Geneza 2:1-3); (2) la finalizarea cortului, textul biblic declară: „Astfel a isprăvit Moise lucrarea” (Exodul 40:33) și (3) acest lucru este exprimat și atunci când Solomon a terminat lucrările la templu (1 Imparati 7:51). Această legătură între creație și sanctuarul lui Israel indică dimensiunea cosmică, ziua în care Domnul va locui cu cei răscumpărați pe Noul Pământ în Noul Ierusalim, care este „cortul lui Dumnezeu” (Apocalipsa 21:2,3; compară cu 22:1-4).

Când Dumnezeu a umplut cortul cu prezența Sa (Exodul 40:34) s-a atins punctul culminant al evenimentelor începute cu nașterea lui Moise și continuate cu înfrângerea zeilor egipteni în timpul celor zece plăgi, cu ieșirea din Egipt, cu înfrângerea armatei egiptene și, în final, cu revelația lui Dumnezeu pe muntele Sinai.

`Care sunt modalitățile prin care, chiar și acum, poți simți prezența lui Dumnezeu? De ce este important să o simți?`