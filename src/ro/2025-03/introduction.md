### Exodul: drumul spre Țara Promisă

Dumnezeul care este revelat în cartea Exodul este Domnul iubitor care, la timpul stabilit – și prin acțiunile Sale mărețe –, a adus salvarea și eliberarea poporului Său (Geneza 15:12-16). Exodul din Egipt și trecerea Mării Roșii au fost evenimente cruciale și unice – acțiuni spectaculoase și minunate ale lui Dumnezeu. Niciun eveniment mai mare sau mai glorios nu avea să mai aibă loc în istoria Israelului antic înainte de cruce. Aceasta este Evanghelia, dar după Moise.

Dumnezeu S-a ridicat în mod miraculos și repetat pentru a-Și demonstra grija și ocrotirea față de evrei, în ciuda alunecărilor lor constante. Îndurarea Sa a depășit orice înțelegere și toate sentimentele lor. Cu brațul Său întins, Domnul Și-a condus poporul la libertate. A fost un act fără precedent. Această serie neașteptată de intervenții divine a fost începutul călătoriei lor reînnoite alături de Dumnezeu, un parcurs din Egipt către Canaan, în cele din urmă.

Deși Moise joacă un rol important în Exodul, această carte nu este despre Moise, ci despre Dumnezeu – Dumnezeul iubirii, adevărului, dreptății, libertății și iertării, Dumnezeul care, în cele din urmă, a mers la cruce pentru noi. Prin studierea cărții Exodul dobândim o perspectivă unică asupra felului în care este Dumnezeul nostru cu adevărat.

Și cum este El cu adevărat? Este un Dumnezeu fidel poporului Său în ciuda infidelității poporului. El a fost constant de partea israeliților, chiar și atunci când ei erau împotriva Lui. În repetate rânduri le-a arătat mila Sa, încurajându-i, corectându-i și oferindu-le îndrumare divină. Prin faptul că i-a condus în cel mai bun mod posibil, El voia ca aceștia, de bunăvoie, din dragoste pentru El și pentru caracterul Său, să I se închine și să I se supună, totul pentru binele lor.

Dumnezeul lui Moise este Dumnezeul relațiilor. Cel mai important obiectiv al lui Dumnezeu nu era să îndeplinească un plan, ci obiectivul Său principal era să creeze o relație puternică cu poporul Său ales, Israel. El l-a condus la Sinai pentru a crea această părtășie profundă.

Apostolul Pavel ne învață că ceea ce s-a întâmplat cu poporul lui Dumnezeu în trecut este o lecție practică pentru noi, astfel încât să putem învăța din greșelile lui și să-L urmăm cu credință pe Domnul astăzi: „Aceste lucruri li s-au întâmplat ca să ne slujească drept pilde și au fost scrise pentru învățătura noastră, peste care au venit sfârșiturile veacurilor” (1 Corinteni 10:11). Aceste evenimente din trecut ar trebui să fie un avertisment și o sursă de învățătură nepieritoare pentru noi cei de acum. Ar trebui să le citim, să le studiem și să învățăm din ele, deoarece, oricât de diferite ar fi circumstanțele, principiile spirituale din spatele lor rămân aceleași.

Planul nostru de studiere a cărții Exodul pe parcursul acestor 13 săptămâni este clar. Cartea este împărțită în lecturi săptămânale care cuprind capitole de diferite lungimi (împărțite pe teme pentru a fi mai ușor): (1) Sclavia în Egipt, nașterea lui Moise și primii săi 40 de ani (Exodul 1; 2). (2) Trimiterea lui Moise (Exodul 3; 4). (3) Complicațiile: când viața se înrăutățește (Exodul 5; 6). (4) Primele nouă plăgi (Exodul 7 – 10). (5) A zecea plagă și sărbătorirea Paștelui (Exodul 11; 12). (6) Eliberarea din Egipt și experiența de la Marea Roșie (Exodul 13 – 15). (7) Călătoria spre muntele Sinai (Exodul 16 – 18). (8) Darul legământului lui Dumnezeu și Decalogul (Exodul 19; 20). (9) Legea lui Dumnezeu aplicată (Exodul 21 – 23). (10) Legământul confirmat și schița cortului (Exodul 24 – 31). (11) Apostazia cu vițelul de aur și mijlocirea lui Moise (Exodul 32). (12) Revelația de Sine a lui Dumnezeu și fața radioasă a lui Moise (Exodul 33; 34). (13) Cortul construit și consacrat (Exodul 35 – 40). În fiecare săptămână ne concentrăm pe principalele pasaje și evenimente din capitolele indicate.

Fie ca Domnul nostru milostiv să ne binecuvânteze în timp ce studiem această carte crucială, care ne reamintește modul în care Dumnezeu dorește să Își conducă poporul de la sclavie la libertate, de la moarte la viață și din pustiu până la Noul Ierusalim (Evrei 12:22)!

_Jiří Moskala este profesor de exegeză și teologie a Vechiului Testament și decan al Seminarului Teologic Adventist de Ziua a Șaptea din cadrul Universității Andrews._

**Departamentul Școala de Sabat și Lucrare Personală vă oferă:**

Curs de formare a instructorilor Școlii de Sabat, timp de trei luni, cu o lecție săptămânală online de două ore și cu o întrunire de weekend față în față, pentru absolvire. Prima clasă cu zeci de absolvenți a finalizat modulul la începutul lunii mai, a doua clasă a început cursurile după data de 15 mai, iar a treia clasă va începe după 15 septembrie. Înscrieri la adresa: danielbrinzan@adventist.ro.

Știri misionare locale, în format video, în medie una pe lună, pentru a cunoaște metode de misiune din țară, actuale și cu rezultate. Vă invităm să nu le treceți cu vederea în cadrul orei instructorilor și în ocaziile de instruire. [Site web](https://www.youtube.com/playlist?list=PLMM09MXe2Rt_lCNcwwF3unhV5N7M1B-b7)

Posibilitatea unor scurte evanghelizări de vară în anul 2025, organizate local, cu asistență de la Conferințe și de la Uniune. Programul de slujire creștină și propovăduire în zone albe oferă un cadru de voluntariat pentru orice persoană, de orice vârstă. Evanghelizarea durează 1-2 săptămâni în fiecare localitate și presupune o mobilizare totală, pentru eforturi de slujire practică, în colaborare cu autoritățile locale, precum și vestirea Evangheliei veșnice în cursul serilor. Cu ajutorul Domnului, ne dorim ca în vara acestui an să organizăm 100 de astfel de campanii în țară și alte 400 până în anul 2027, inclusiv. Detalii și înscrieri, la directorii Departamentului Școala de Sabat și Lucrare Personală.

**Chatbotul Academia Speranța** – primul proiect adventist de inteligență artificială pentru învățare automată a Bibliei. Interacționează cu el la academiasperanta.ro și promovează- l pentru prietenii tăi din mediul online!

**NU UITA!**

**PĂRTĂŞIE (5-10 minute)**

1. Fiecare membru al grupei Școlii de Sabat și toți vizitatorii se vor bucura de un salut, de un zâmbet, de un bun-venit rostit cu simpatie și căldură.

2. Sugerăm ca participanții să se încurajeze unii pe alții prin relatarea unui răspuns primit la o rugăciune sau prin descrierea unei activități recente de voluntariat în care au fost implicați.

3. Fiecare participant poate împărtăși nume de pe lista sa de rugăciune, de la pagina următoare, iar grupa poate înălța o rugăciune pentru persoanele respective.

**DEZBATERE (20-25 de minute)**

1. Se poate dezbate ideea principală a fiecărei zile, căutându-i semnificația practică. Se recomandă deschiderea Bibliei și lecturarea textelor de bază ale fiecărei lecții.

2. Este de dorit ca fiecare participant să se implice în dezbatere, dar fără să acapareze discuția.

3. Citirea zilnică a Bibliei și a Spiritului Profetic, cu ajutorul celor cinci întrebări de la finalul fiecărui studiu, poate menține vie viața spirituală.

**MISIUNE (5-10 minute)**

1. Recomandăm ca dezbaterea studiului să se încheie întotdeauna cu decizii de ordin practic.

2. Fiecare grupă este încurajată să plănuiască o activitate misionară în care să se poată implica un număr cât mai mare de membri.

3. Știrile video ale Școlii de Sabat conțin idei misionare valoroase și aplicabile. Aceste știri misionare pot fi vizionate și descărcate de pe canalul YouTube „Școala de Sabat”, playlistul „Știri Misionare Video 2024”.