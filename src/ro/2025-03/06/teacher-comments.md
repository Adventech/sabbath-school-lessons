---
title:  Material Pentru Instructori
date:  08/08/2025
---

### Privire generală

În cursul istoriei poporului lui Dumnezeu, exodul din Egipt este cea mai extraordinară relatare din Vechiul Testament, în care Dumnezeu intervine în cel mai spectaculos mod. După ce au mâncat mielul pascal, israeliții au fost pregătiți să plece din Egipt. Faraonul și-a dat în cele din urmă acordul. Foarte îndurerat, el le poruncește lui Moise și lui Aaron să meargă și să se închine Dumnezeului lor. Toată lumea are voie – bărbați, femei, copii, precum și turmele și cirezile lor. Anterior, Moise refuzase pe bună dreptate să plece, dacă israeliților nu li se permitea să plece împreună cu toată familia și cu animalele lor. În plus, Dumnezeu S-a îngrijit de viitorul poporului Său: acesta nu a plecat din Egipt cu mâna goală.

În timp ce îi implorau pe israeliți să plece din țară, egiptenii le dădeau toate lucrurile pe care aceștia le cereau: argint, aur și îmbrăcăminte, exact așa cum le spusese Moise să facă. Aceste obiecte erau o compensație pentru salariile care le fuseseră refuzate pe nedrept. Mai târziu, israeliții urmau să aleagă cum să folosească aceste daruri, fie oferind țesăturile, podoabele prețioase, aurul, argintul și alte metale pentru construirea cortului (Exodul 25:1-7), fie dându-i bijuteriile de aur lui Aaron pentru a face un idol, vițelul de aur (Exodul 32:1,2).

Tema „ieșirii” efective este evidențiată la începutul istorisirii (Exodul 12:37-41), pe parcursul acesteia (Exodul 13:21,22) și în încheierea ei, unde se subliniază că „Domnul a izbăvit pe Israel” (Exodul 14:30,31).

### Comentariu

**Contextul istoric**

Pentru a înțelege contextul istoric din Exodul 12, trebuie să ținem cont de următoarele două aspecte:

**A** După 430 de ani de ședere în Egipt, poporul Israel este acum liber să călătorească spre Țara Promisă. Datorită dublei apariții a cuvântului ebraic wayehi, „s-a întâmplat”, „a fost”, în Exodul 12:41, textul subliniază această perioadă prin formularea: „tocmai [exact, da] în ziua aceea [...] au ieșit”. La început, a fost doar Iosif în Egipt; apoi a sosit întreaga familie a lui Iacov. La început erau 70 (Exodul 1:5), dar acum sunt „aproape șase sute de mii de bărbați care mergeau pe jos, în afară de copii” (Exodul 12:37, EDCR; compară cu Exodul 38:26), ceea ce înseamnă că aproximativ două milioane de oameni mărșăluiau afară din Egipt.

Moise fusese cu siguranță instruit în strategie militară în timpul cât a stat la palatul faraonului, așa că știa cum să organizeze un număr atât de mare de oameni. Textul biblic menționează că mărșăluiau afară din „țara Egiptului [...] după oștile lor” (Exodul 12:51; compară cu 6:26; 7:4; 12:17,41), ceea ce înseamnă unități „militare” sau batalioane. Exodul a fost bine organizat; cu toate acestea, trebuie să ne amintim că această caravană putea călători doar cu viteza membrilor săi „cei mai slabi”, de obicei copii, bătrâni, turme și cirezi.

**B** Exodul a avut loc cel mai probabil în martie 1450 î.H., potrivit celor mai bune calcule ale cercetătorilor conservatori, ceea ce înseamnă că cei 430 de ani au început în anul 1880 î.H. Cum trebuie să înțelegem această perioadă? Există două puncte de vedere printre cercetătorii conservatori: (1) 430 de ani calculați din timpul lui Iosif până la exod și (2) 430 de ani începând de la Avraam până la exod. (Pentru o tratare a acestor două poziții principale cu privire la șederea lungă sau scurtă în Egipt [fie doar „în țara Egiptului”, conform textului ebraic masoretic, fie atât „în țara Egiptului”, cât și „în țara Canaanului”, conform Pentateuhului samaritean și traducerii grecești Septuaginta] și pentru dovezi în favoarea unei șederi scurte în Egipt, vezi Comentariul biblic adventist, vol. 1, p. 183-187, 313-315, 557).

**„Domnul Se va lupta pentru voi, dar voi stați liniștiți!”**

Israeliții erau încolțiți din punct de vedere geografic: în față aveau Marea Roșie; într-o parte, munții, iar în spatele lor era armata bine pregătită și puternică a faraonului (pentru detalii, vezi Ellen G. White, Patriarhi și profeți, cap. „Exodul”). Din această situație, omenește vorbind, era imposibil să scape. Poporul era îngrozit. Nu este de mirare că Dumnezeu, prin Moise, i-a încurajat spunându-le: „Nu vă temeți de nimic, stați pe loc [în încrederea voastră în Domnul] și veți vedea izbăvirea” (Exodul 14:13). Noi nu știm în mod natural să stăm pe loc și să așteptăm intervenția lui Dumnezeu. Vrem să luptăm când, în schimb, ar trebui să-L așteptăm pe Dumnezeu, să tăcem și să înaintăm prin harul și puterea Sa.

În aer se simțea o mare tensiune. Cum avea să reacționeze poporul? Evoluția evenimentelor este remarcabilă: Dumnezeu dă ordinul de înaintare. Stâlpul de nor, reprezentând prezența invizibilă a lui Dumnezeu, trece din față în spatele coloanei, „între tabăra egiptenilor și tabăra lui Israel” (Exodul 14:20). Moise își ridică toiagul. Un vânt dinspre est desparte apa și scoate la iveală uscatul. Poporul Israel mărșăluiește prin coridorul de apă din mare. Egiptenii încearcă să îi urmărească. Dar Domnul derutează armata faraonului și întreaga armată se îneacă, în timp ce israeliții sunt în siguranță de cealaltă parte a Mării Roșii. Astfel au parte de victoria spectaculoasă prin care Dumnezeu i-a salvat.

Egiptul îi reprezintă pe cei care se opun lui Dumnezeu și Îl resping. Egiptenii au fost distruși din două motive: (1) s-au împotrivit cu încăpățânare viului Dumnezeu și (2) au dorit să îi captureze și să îi înrobească pe israeliți. Lăcomia și violența i-au dus la distrugere. Există o diferență uriașă între a-L sluji pe Domnul, care oferă har, libertate și salvare, și a-l sluji pe faraon, care duce la ascultare oarbă, porunci înspăimântătoare, sclavie și, în cele din urmă, la moarte.

**Domnul salvează**

În centrul cărții Exodul se află propoziția magistrală: „Domnul a izbăvit pe Israel” (Exodul 14:30), care este magnetul, nucleul și resortul teologic al întregii cărți, deoarece totul decurge de aici și curge către aici. Este singura ocazie din Exodul când este folosită această sintagmă. Salvarea a venit de la Domnul. Verbul ebraic cu multiple semnificații teologice yașa‘ înseamnă „a izbăvi”, „a salva”, „a răscumpăra” și apare în numele „Isus” (precum și în numele „Iosua” și „Isaia”, printre altele), care înseamnă „Domnul mântuiește/salvează” (vezi Matei 1:21). Dumnezeu i-a salvat pe toți israeliții, niciunul nu a lipsit, spre deosebire de armata faraonului, din care „niciunul măcar n-a scăpat” (Exodul 14:28); toți au murit în Marea Roșie. Victoria Domnului a fost totală, completă.

Israeliții au reacționat la puternica lor eliberare prin temere față de Domnul și încredere în El (Exodul 14:31). Textul menționează că acest răspuns pozitiv s-a produs când au văzut manifestarea marii puteri a Domnului împotriva egiptenilor. Scopul faraonului și al armatei sale a fost probabil să ucidă mulți israeliți ca o demonstrație a puterii egiptene și să îi înrobească din nou amarnic pe restul dintre ei. Nu acesta a fost finalul însă, datorită intervenției iubitoare și drepte a lui Dumnezeu. Reacția poporului Israel a fost să izbucnească în laude, care au fost exprimate sub forma unei cântări.

**Cântarea lui Moise și a Mariei**

La finalul apoteotic al minunii exodului, Moise îi îndrumă pe israeliți să-L laude pe Domnul, printr-o poezie splendidă, cu figuri de stil de osebit de expresive (contextul acestei manifestări artistice este explicat în Exodul 15:19). Cântarea lui Moise și cea a Mariei sunt imnuri de biruință și recunoștință. Domnul este prezentat ca un Războinic puternic. Formularea culminantă este „Domnul va împărăți în veac și în veci de veci” (Exodul 15:18) și, pentru că El este Împăratul înălțat și veșnic, Moise declară că El este forța, cântarea, salvarea și Dumnezeul său; așa că Îl va lăuda și înălța (Exodul 15:1,2). Nimeni nu este ca El: El este „minunat în sfințenie, / Bogat în fapte de laudă / Și făcător de minuni” (Exodul 15:11). Moise se adresează Domnului și Îl slăvește: „Prin mărimea măreției Tale, / Tu trântești la pământ pe vrăjmașii Tăi” (Exodul 15:7) și continuă: „Prin îndurarea Ta, Tu ai călăuzit / Și ai izbăvit pe poporul acesta, / Iar prin puterea Ta îl îndrepţi / Spre locaşul sfinţeniei Tale” (Exodul 15:13). Acest loc la care se face referire în Exodul 15:17 este numit „sanctuar” (EDCR) și se află „pe muntele moștenirii Tale”. Poemul este un cântec profetic, ce are în vedere templul din Ierusalim.

Cântarea are șapte strofe tematice: (1) versetele 1-3, înălțarea Domnului; (2) versetele 4-5, victoria Domnului împotriva faraonului; (3) versetele 6-7, măreția maiestuoasă a Domnului; (4) versetele 8-10, puterea creatoare și judecata Domnului; (5) versetul 11, unicitatea Domnului; (6) versetele 12-16a, dragostea Domnului și izbăvirea de dușmani, și (7) versetele 16b-18, Domnul este Împăratul și dă odihnă poporului Său în Țara Promisă. În Exodul 15:6,11,16, două sintagme sunt mereu repetate pentru accentuare. Poemul evocă relatarea creației din Geneza 1 și 2 și marchează astfel un nou început pentru poporul lui Dumnezeu, crearea națiunii eliberate Israel.

Maria era considerată profetesă. Scurta ei cântare (Exodul 15:21) repetă multe dintre motivele cântării lui Moise (Exodul 15:1). Dar există un detaliu important care diferă. Maria le îndeamnă în mod special pe toate femeile să cânte (imperativ gramatical) Domnului, acompaniate de tamburine. Inima ei este plină de recunoștință și îi conduce pe alții să exprime aceeași emoție. Cel mai probabil, aceste femei au cântat, de asemenea, întreaga cântare, care a fost prescurtată în relatarea scrisă, primele versuri slujind drept titlu.

Pe marea de sticlă, cei răscumpărați vor cânta cântarea lui Moise și a Mielului (Apocalipsa 15:2-4). Aceste imnuri sunt cântece de eliberare și de victorie și reflectă dragostea, dreptatea și puterea lui Dumnezeu.

Secole mai târziu, în Noul Testament, apostolul Pavel va folosi imaginea trecerii prin apele Mării Roșii ca metaforă pentru botezul lui Israel în Hristos (vezi 1 Corinteni 10:2).

### Aplicație

**1** Adesea este dificil să te încrezi în Domnul și în promisiunile Sale, mai ales în vremuri periculoase, când ajutorul Său nu este vizibil și nu vine imediat. Ce înseamnă să „stai liniștit” pentru a vedea izbăvirea lui Dumnezeu?

**2** Domnul i-a spus lui Moise nu numai să se roage, ci și să meargă înainte. Luptă Dumnezeu pentru noi în toate situațiile vieții? Sau Se așteaptă ca noi să acționăm ca răspuns la îndrumările Sale? Cum știi când să aștepți și când să acționezi?

**3** De ce este nevoie foarte des ca Dumnezeu să ne reamintească și să ne încurajeze cu porunca: „Nu vă temeți”? De ce suntem atât de ușor descurajați?

**4** Cum a fost Domnul slăvit prin înfrângerea faraonului și a armatei sale? Ce este slava lui Dumnezeu? De unde au știut egiptenii că Domnul Dumnezeu era în mijlocul tuturor calamităților care s-au abătut asupra țării lor?
