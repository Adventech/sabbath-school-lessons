---
title:  Material Pentru Instructori
date:  19/09/2025
---

### Privire generală

Dumnezeu poruncește poporului Israel să plece de la muntele Sinai și să meargă în țara pe care promisese să le-o dea lui Avraam, lui Isaac și lui Iacov (Exodul 33:1). După aproape un an de ședere la Sinai (Exodul 19:1; Numeri 10:11), israeliții trebuie să înainteze și să își continue călătoria spre Țara Promisă. În timpul șederii lor la Sinai, Dumnezeu a făcut un legământ cu ei și a dorit să-i aducă la Sine. Le-a dat Decalogul și multe indicații suplimentare despre cum să fie o națiune înțeleaptă, dreaptă, bună, disciplinată și bine organizată (Deuteronomul 4:5-10). Acum este timpul să meargă mai departe. Dar Dumnezeu spune: „Eu nu mă voi sui în mijlocul tău” (Exodul 33:3). Această declarație se datora apostaziei lui Israel cu vițelul de aur. Prezența sfântă a lui Dumnezeu în mijlocul poporului Israel era incompatibilă cu neascultarea încăpățânată a poporului și l-ar fi distrus.

Când au auzit această veste devastatoare, israeliții au jelit și „și-au scos de pe ei podoabele” (Exodul 33:6). Unele traduceri redau corect acest verset, arătând că îndepărtarea podoabelor lor nu a fost un gest făcut doar pentru acea ocazie, ci a fost permanent: „Fiii lui Israél s-au dezbrăcat de hainele de sărbătoare, începând de la muntele Hóreb” (Exodul 33:6, VBRC). Încă o dată, Moise L-a implorat pe Domnul, rugându-L să fie cu ei, să-i călăuzească, să meargă cu ei: „Dacă nu mergi Tu Însuți cu noi, nu ne lăsa să plecăm de aici” (Exodul 33:15). Dumnezeu a răspuns și l-a asigurat pe Moise că El avea să-i conducă: „Voi face și ceea ce-Mi ceri acum” (Exodul 33:17).

### Comentariu

Descoperirea de Sine a lui Dumnezeu și a caracterului Său în fața lui Moise este miezul teologic al cărții Exodul (Exodul 34:6,7) și se găsește în punctul culminant al urcării lui Moise pe Muntele lui Dumnezeu pentru a se întâlni cu El într-un mod special. Dumnezeu i-a revelat lui Moise caracterul Său cu ocazia ultimei sale ascensiuni consemnate în Pentateuh, care a fost cel puțin a șaptea. Această ultimă ascensiune a fost, de asemenea, a treia oară când Moise a petrecut 40 de zile și nopți cu Domnul Său. Moise progresa în relația sa cu Domnul, așa că Dumnezeu a putut să îi ofere o revelație mai amplă cu privire la Sine. Pe lângă aceste urcări pe munte, Moise interacționa cu Domnul în „cortul întâlnirii”, care se afla în afara taberei lui Israel (acest cort nu este tabernaculul, care va fi construit ulterior și pus în centrul taberei). Textul biblic subliniază că, în această perioadă, între Domnul și Moise s-a dezvoltat o prietenie și că Domnul comunica direct cu el „față în față” (Exodul 33:11).

Expresia „față în față” nu înseamnă că Moise a văzut la propriu fața lui Dumnezeu (Exodul 33:20), ci că erau prieteni foarte buni. Această expresie înseamnă apropiere strânsă. Acest sens reiese clar din situația descrisă în Deuteronomul 5:4, în care Moise, în predica sa, le reamintește israeliților că Domnul le-a vorbit direct, de foarte aproape: „Domnul v-a vorbit față în față pe munte, din mijlocul focului” (Deuteronomul 5:4). În ciuda apropierii lui Dumnezeu de ei, israeliții, din păcate, au păstrat relațional distanța față de Domnul lor.

**Slava lui Dumnezeu**

Patru teme sunt extrem de importante în cartea Exodul: (1) prezența lui Dumnezeu; (2) salvarea/eliberarea de către Dumnezeu; (3) îndrumarea din partea lui Dumnezeu și (4) gloria lui Dumnezeu. Ultima temă este dezvoltată în special în Exodul 33 și 34.

Într-una dintre ocazii, Moise și-a dat seama că nu Îl cunoaște pe Domnul așa cum ar trebui, așa că Îl întreabă: „Dacă am căpătat trecere înaintea Ta, arată-mi căile Tale; atunci Te voi cunoaște” (Exodul 33:13). El dorea cu smerenie să-L cunoască mai bine pe Dumnezeu, așa că I-a cerut cu îndrăzneală: „Arată-mi slava Ta” (Exodul 33:18). Dumnezeu i-a răspuns cu blândețe lui Moise că îi va arăta bunătatea Sa (Exodul 33:19, NTR). Acest răspuns divin arată că slava lui Dumnezeu este bunătatea Sa. Mai târziu aflăm că, atunci când Moise este cu El pe muntele Sinai, Dumnezeu Îi dezvăluie caracterul Său (Exodul 34:6,7). Cu alte cuvinte, slava lui Dumnezeu este caracterul Său, iar bunătatea Domnului este un rezumat al caracterului lui Dumnezeu.

Expresia „am căpătat trecere” (lit. „a căpăta har”) este o expresie-cheie în acest pasaj (Exodul 33:12-17). Apare de cinci ori (Exodul 33:12,13, de două ori; 33:16,17; 34:9). Anterior, termenul „trecere” fusese folosit în Exodul pentru a transmite că israeliții vor căpăta „trecere” în fața egiptenilor pentru că Domnul îi „va face” „să capete trecere înaintea egiptenilor”, care le vor da aur, argint și haine în momentul plecării lor din Egipt (Exodul 3:21; 11:3; 12:36). Utilizarea în pasajul de față este teologică, mai ales având în vedere Exodul 34:6, în care se explică faptul că Dumnezeu este „milostiv”, adică dăruiește har, sau „trecere”, cuiva care nu merită. Moise cere cu umilință harul lui Dumnezeu, un răspuns favorabil.

Dumnezeu îi explicase deja lui Moise cine este El atunci când Moise a întrebat despre semnificația numelui Său. Moise a ascultat explicația lui Dumnezeu cu privire la sensul numelui, și anume că: (1) El este prezent; (2) El este etern; (3) El este Dumnezeul istoriei și (4) El acționează în favoarea poporului Său (Exodul 3:14-16). Moise Îl cunoștea deja pe Dumnezeu din numeroasele sale interacțiuni cu El: timpul petrecut cu El în Madian, minunile săvârșite înaintea faraonului, minunile celor zece plăgi și despărțirea Mării Roșii, grija lui Dumnezeu pentru poporul Său în pustiu, glasul lui Dumnezeu vorbind de pe Sinai etc. Acum Moise vrea să-L înțeleagă mai bine. El este pregătit să primească o revelație mai profundă despre El. Dumnezeu ne poate face să înțelegem anumite elemente despre caracterul Său și despre adevăr doar în măsura în care noi suntem capabili să înțelegem. Moise a progresat în umblarea lui cu Dumnezeu, așa că Dumnezeu i-a putut revela mult mai multe despre El Însuși.

Dimineața devreme, Moise a urcat pe munte. El a trebuit să ia două table de piatră, pe care a trebuit să le cioplească personal, deoarece făcuse țăndări tablele originale (Exodul 34:1). Aceasta a fost o ușoară mustrare la adresa lui Moise pentru ceea ce făcuse fără permisiunea lui Dumnezeu, dar Dumnezeu a scris din nou cu bunăvoință Cele Zece Promisiuni pe noile table. Domnul a venit la Moise în nor, ceea ce este o formă de teofanie. Norii sunt simboluri ale prezenței lui Dumnezeu (Numeri 11:25; Deuteronomul 33:26; Daniel 7:13).

Domnul Și-a dezvăluit trăsăturile. El este Domnul, un Dumnezeu plin de îndurare și milostiv, încet la mânie, bogat în dragoste și credincioșie, care Își manifestă dragostea până în mii de generații, este iertător și drept. Dar ultima parte a acestei dezvăluiri de Sine a lui Dumnezeu îi nedumerește pe mulți: „dar nu socotește pe cel vinovat drept nevinovat și pedepsește fărădelegea părinților în copii și în copiii copiilor lor până la al treilea și al patrulea neam” (Exodul 34:7b). De ce ar pedepsi Dumnezeu oamenii până la a treia și a patra generație? Acest verset evocă o parte din a doua promisiune a Celor Zece Porunci, potrivit căreia Domnul pedepsește „nelegiuirea părinţilor în copii până la al treilea şi la al patrulea neam al celor ce Mă urăsc şi Mă îndur până la al miilea neam de cei ce Mă iubesc şi păzesc poruncile Mele” (Exodul 20:5,6). Pentru a înțelege acest concept, trebuie să luăm în considerare următoarele elemente: (1) Dumnezeu folosește participii (adică acțiuni continue) atunci când descrie generația următoare, ceea ce înseamnă că cei din respectivele generații continuă pe aceleași căi rele ca părinții lor (generația anterioară) și au un comportament și atitudini similare: ei Îl „urăsc” pe Domnul și sunt astfel „vinova[ți]”. Pe de altă parte, observăm că Dumnezeu îi binecuvântează pe cei care Îl „iubesc” și „păzesc” poruncile Sale. (2) Să ne gândim la contrastul cu mila lui Dumnezeu: pedepsirea până la a treia și a patra generație a celor răi, dar iubirea dăruită miilor de generații. (3) Trei sau patru generații locuiau adesea împreună, astfel încât, în cadrul aceleiași gospodării, atitudinile greșite erau transmise de la o generație la alta. Profetul Ezechiel explică perfect și corectează înțelegerea greșită a pedepselor lui Dumnezeu în familie de la o generație la alta. (Vezi Ezechiel 18.)

Când Moise a coborât de pe muntele Sinai, fața lui strălucea de slava lui Dumnezeu. Însă el nu știa că fața lui radia. Oamenii care strălucesc nu știu că strălucesc. Cu cât suntem mai aproape de Domnul, cu atât mai acut ne observăm imperfecțiunea în lumina sfințeniei lui Dumnezeu și cu atât mai mult ne dorim ca El să ne transforme după chipul Său, astfel încât să putem reflecta frumusețea caracterului Său.

Nu doar prezența lui Dumnezeu a fost cea care a adus schimbarea în viața lui Moise. A fost important ca Moise să vină în prezența Lui, dar, din nou, nu a fost suficient. Era crucial ca Moise să fie deschis la dragostea, harul și compasiunea lui Dumnezeu. Faptul că Moise a înțeles bunătatea lui Dumnezeu (Romani 2:4; 12:1,2) și că a fost deschis la puterea ei de transformare i-a făcut fața să radieze.

Când se gândește la chipul radios al lui Moise, apostolul Pavel subliniază că slava Domnului Isus o depășește pe cea a lui Moise. Hristos cu învățăturile Sale poate fi întipărit în caracterul nostru atunci când ne ațintim privirea asupra Lui. Privind la El și prin puterea Duhului lui Dumnezeu, vom reflecta treptat chipul Lui (2 Corinteni 3:18).

### Aplicație

**1** O parte din Evanghelia veșnică este imperativul divin de a-I da slavă lui Dumnezeu (Apocalipsa 14:7). Dumnezeu este suficient de glorificat, așa că noi nu putem adăuga nimic la gloria Sa. Ce înseamnă să Îi dăm slavă atunci când înțelegem că slava Sa este caracterul Său?

**2** Domnul Isus le-a spus ucenicilor Săi că ei sunt „lumina lumii” și i-a încurajat să lase „să lumineze [...] lumina” lor (Matei 5:14,16). El identifică această lumină cu faptele noastre bune pentru alții. Cum îi ajută faptele noastre bune pe oameni să-L slăvească pe Tatăl ceresc?

**3** Știm că în jurul nostru există lumină rece și lumină caldă. Lumina caldă ne este dată de becurile incandescente, de foc și de razele soarelui. Ce fel de lumină suntem noi pentru oamenii din jurul nostru? Cum putem introduce lumina caldă a iubirii lui Dumnezeu în toate relațiile noastre?

**4** Moise a discutat cu Dumnezeu foarte deschis. Cum putem noi astăzi să avem conversații sincere cu Dumnezeu? Cum putem auzi clar ce ne spune? Cum putem fi siguri, în mulțimea de voci, că vocea Lui este cea care ne vorbește?

**5** Prietenii sunt oameni care au încredere unul în celălalt și își pot împărtăși totul. Secretele lor nu vor fi niciodată dezvăluite. Prietenii se ajută reciproc în caz de nevoie. În momente de criză, ei se sprijină reciproc. Prietenii adevărați nu se trădează niciodată. Isus le-a spus urmașilor Săi: „Voi sunteți prietenii Mei” (Ioan 15:14,15). Cum putem să ne cultivăm prietenia cu Dumnezeu?