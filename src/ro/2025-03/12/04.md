---
title:  „Te rog, arată-mi slava Ta!”
date:   16/09/2025
---

După apostazia cu vițelul de aur, Moise a mijlocit pentru poporul lui Dumnezeu și a vrut să fie sigur că Domnul avea să continue să conducă poporul spre Țara Promisă. În adâncul lui, Moise dorea în același timp să-L cunoască mai bine pe Domnul.

`3 Cum a răspuns Dumnezeu, în Exodul 33:18-23, la cererea lui Moise de a-I vedea slava?`

„Arată-mi slava Ta!” i-a cerut Moise Domnului. În mila Sa, Domnul i-a descoperit slava Sa. Cu toate acestea, atunci când a răspuns la cererea lui Moise, Dumnezeu i-a promis că îi va arăta „bunătatea” (NTR) Sa. Se poate concluziona cu siguranță că slava lui Dumnezeu este bunătatea Sa, cu alte cuvinte caracterul Său (vezi și Ellen G. White, Faptele apostolilor, p. 576; Parabolele Domnului Hristos, p. 414, 415; Profeți și regi, p. 313).

„Este spre slava lui Dumnezeu să le acorde copiilor Săi virtutea Sa. El dorește să-i vadă pe oameni atingând standardul cel mai înalt” (Ellen G. White, Faptele apostolilor, p. 530). Slava Sa este să-i cuprindă în brațe pe păcătoșii pocăiți (vezi Profeți și regi, p. 668) și să le ofere tot ce este necesar pentru a-i schimba. În același timp, „slava” noastră este să manifestăm caracterul Său în propria noastră viață și să îl facem cunoscut altora. Această reflectare a caracterului lui Dumnezeu, a bunătății, blândeții și iubirii Sale, trebuie să se vadă în acțiunile noastre. În acest fel avem șansa de a fi nu doar o binecuvântare pentru lume, ci și o lumină strălucitoare pentru universul care ne privește. După cum afirmă Pavel, „parcă Dumnezeu a făcut din noi, apostolii, oamenii cei mai de pe urmă, nişte osândiţi la moarte, fiindcă am ajuns o privelişte pentru lume, îngeri şi oameni” (1 Corinteni 4:9). Această dimensiune cosmică dă vieții și slujirii noastre un sens și un scop pe care abia ni le putem imagina.

În Romani 2:4, Pavel spune că „bunătatea lui Dumnezeu te îndeamnă la pocăință”. Adică bunătatea și caracterul lui Dumnezeu, arătate de Duhul Sfânt, sunt cele care îi conving pe oameni de păcătoșenia și de nevoia lor de salvare. Într-adevăr, atunci când privim la cruce și știm Cine a fost acolo (Domnul Însuși) și de ce a fost acolo – pentru că ne-a iubit și aceasta era singura cale de a ne salva – avem parte de cea mai mare revelație posibilă a bunătății și caracterului Său.

`Cât timp petreci concentrându-te asupra jertfei Domnului Isus și asupra mesajului ei despre caracterul lui Dumnezeu?`