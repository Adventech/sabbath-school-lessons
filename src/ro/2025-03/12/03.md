---
title:  „Ca să Te cunosc”
date:   15/09/2025
---

 `2 Ce I-a cerut Moise Domnului să îl învețe, în Exodul 33:12-17? De ce a cerut ca prezența lui Dumnezeu să-i călăuzească?`

Progresul lui Moise a fost constant. El se apropia din ce în ce mai mult de Dumnezeu și căuta să se modeleze după chipul Lui. Într-o zi, pe când discuta cu Dumnezeu în cortul întâlnirii, Moise a realizat brusc că nu Îl cunoștea și I-a adresat o rugăminte: „Arată-Mi căile Tale; atunci Te voi cunoaște” (Exodul 33:13). Moise era conștient de nevoia lui profundă de a-L înțelege pe Dumnezeu la un nou nivel. El a descoperit că, cu cât Îl cunoștea mai mult pe Domnul, cu atât își dădea seama cât de puțin Îl cunoștea. El și-a recunoscut nevoia și a dorit din toată inima să-L cunoască mai bine. Dumnezeu a îndeplinit cu plăcere dorința lui Moise.

Privind la experiențele lui de până acum, putem observa cum Moise a fost atras într-o relație mai profundă, mai strânsă cu Domnul și cum a crescut spiritual. Mai întâi, Moise a urcat pe munte și „s-a suit la Dumnezeu” (Exodul 19:3). Apoi a fost chemat „pe vârful muntelui” (Exodul 19:20) și după aceea s-a apropiat de „norul în care era Dumnezeu” (Exodul 20:21). Cu o altă ocazie, „Moise a intrat în mijlocul norului” unde era Dumnezeu și a rămas cu Domnul 40 de zile și 40 de nopți (Exodul 24:18). În timpul acestor 40 de zile, Dumnezeu i-a dat lui Moise două daruri prețioase: (1) Decalogul, scris de Dumnezeu Însuși pe cele două table, cioplite tot de El (Exodul 24:12), și (2) instrucțiunile despre cum să construiască și să amenajeze tabernaculul (vezi Exodul 25 – 31). Apoi Moise a petrecut alte 40 de zile și nopți cu Domnul, mijlocind pentru păcătoși (Exodul 32:30-32; Deuteronomul 9:18).

Dar Moise a dorit să cunoască și mai bine caracterul lui Dumnezeu, iar Dumnezeu i-a oferit curând cunoștințe speciale pentru a înțelege cine este El. Această cunoaștere dorită de Moise nu era o simplă înțelegere intelectuală a lui Dumnezeu, ci o cunoaștere a persoanei Sale, o cunoaștere bazată pe experiență. Nu e de mirare că secole mai târziu Domnul Isus avea să spună: „Și viața veșnică este aceasta: să Te cunoască pe Tine, singurul Dumnezeu adevărat, și pe Isus Hristos, pe care L-ai trimis Tu” (Ioan 17:3). Ce modalitate mai bună prin care Dumnezeu să Se facă cunoscut oamenilor decât devenind El Însuși om?

`Îl cunoști pe Dumnezeu sau doar știi lucruri despre El? Care este diferența?`