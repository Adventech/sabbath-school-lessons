---
title:  Strălucirea feței lui Moise
date:   18/09/2025
---

`5 Potrivit celor relatate în Exodul 34:29-35, de ce strălucea fața lui Moise?`

După ce Dumnezeu i-a revelat caracterul Său iubitor, Moise a coborât în tabăra lui Israel cu fața radioasă. Știa Moise la început că fața lui radia? Nu! Cu cât cineva este mai aproape de Domnul, cu atât este mai conștient de imperfecțiunile sale în comparație cu sfințenia lui Dumnezeu.

Care a fost cauza schimbării lui Moise, care a dus la strălucirea feței sale? Motivul nu a fost simplul fapt că s-a aflat în prezența lui Dumnezeu, deoarece fusese de mai multe ori cu Domnul și fața sa nu îi radiase după acele întâlniri. Pe de altă parte, dacă n-ar fi fost niciodată în prezența Domnului, fața lui n-ar fi strălucit niciodată. Numai atunci când a înțeles bunătatea și blândețea lui Dumnezeu și s-a deschis complet înaintea lui Dumnezeu datorită frumuseții caracterului Său, Moise a fost transformat, iar fața i-a strălucit. Inima și mintea noastră pot traversa o schimbare atunci când ne predăm lui Dumnezeu și Îi permitem să fie Domnul și Împăratul vieții noastre.

`6 Conform cu 2 Corinteni 3:18, cum poate Domnul Isus să ne schimbe treptat după chipul Lui?`

Pavel compară fața strălucitoare a lui Moise cu Isus Hristos și faptul că gloria lui Isus (în care erau întrupate legea și harul lui Dumnezeu) depășește gloria legii cu Moise. Domnul Hristos, împreună cu legea Sa, poate fi gravat în caracterul nostru numai atunci când ne ațintim ochii asupra lui Isus (Evrei 3:1; 12:2) și numai prin puterea Duhului lui Dumnezeu (2 Corinteni 3:12-18).

Moise este un model pentru noi, demonstrând ce poate face Dumnezeu pentru noi atunci când Îi permitem să ne schimbe caracterul și să ne modeleze după chipul Său divin. La aceasta se referă Pavel când vorbește despre umblarea „într-o viață nouă” (Romani 6:4, EDCR).

`Ce aspecte ale caracterului tău trebuie să reflecte mai bine caracterul lui Dumnezeu? Probabil fiecare aspect, nu-i așa? Cum poate faptul că te concentrezi asupra jertfei Domnului Hristos să te încurajeze și să îți ofere siguranța mântuirii?`