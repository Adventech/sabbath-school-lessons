---
title:  Revelația de Sine a lui Dumnezeu
date:   17/09/2025
---

`4 Cercetează Exodul 34:1-28. Cum i-a descoperit Dumnezeu lui Moise slava Lui?`

Moise trebuia să ia cu el două table de piatră la fel ca primele, pe care le spărsese (Exodul 32:19). Avea să se întâlnească cu Domnul pe muntele Sinai pentru a șaptea oară. Urcările sale anterioare sunt menționate în următoarele texte: (1) Exodul 19:3,7; (2) Exodul 19:8,14; (3) Exodul 19:20,25; (4) Exodul 20:21; Exodul 24:3; (5) Exodul 24:9,12-18; 32:15; (6) Exodul 32:30,31.

Moise și-a început urcarea dimineața devreme. Era acum pregătit pentru această descoperire glorioasă a caracterului lui Dumnezeu. Frumusețea caracterului divin este cel mai bine explicată în această uimitoare dezvăluire de Sine. Este cea mai importantă descriere a persoanei lui Dumnezeu; este firul de aur din țesătura întregii Biblii (Numeri 14:18; Neemia 9:17; Psalmii 103:8; Ioel 2:13; Iona 4:2). Proclamația Domnului de aici este „textul de aur” al Vechiului Testament. În situații de cotitură, autorii biblici aplică, repetă sau dezvoltă această autoproclamare a viului Dumnezeu, deoarece caracterul divin trebuie înțeles corect. Când a primit explicația excepțională, fără precedent și de neegalat a numelui lui Dumnezeu, Moise s-a aplecat și s-a închinat Domnului. Atunci când vedem și noi frânturi din dragostea, harul, mila, compasiunea, bunătatea, credincioșia, iertarea, sfințenia și dreptatea lui Dumnezeu, suntem și noi atrași de El. Atunci când vedem și admirăm calitățile Sale excepționale, începem să-L iubim, o iubire care duce la dorința de a-L sluji și de a-L asculta. Pentru că El ne iubește, noi Îl iubim la rândul nostru (1 Ioan 4:19).

În această revelație de Sine, Dumnezeu îl asigură pe Moise că va face fapte minunate pentru poporul Său și îl va conduce în Țara Promisă. El reînnoiește legământul cu poporul, promițând că și alte națiuni vor vedea măreția și lucrarea Sa minunată. „Iată, Eu fac un legământ. Voi face în faţa întregului popor minuni care n-au avut loc în nicio ţară şi la niciun neam; tot poporul care este în jurul tău va vedea lucrarea Domnului şi prin tine voi face lucruri înfricoşate” (Exodul 34:10). Cu toate acestea, israeliții trebuiau să se supună lui Dumnezeu și să urmeze 10 principii clare pentru a-și asigura prosperitatea. Apoi Moise a fost rugat de Dumnezeu să scrie conținutul acelui legământ, care deja fusese încălcat (Exodul 34:27,28).