---
title:  Cortul întâlnirii
date:   14/09/2025
---

`1 Meditează la Exodul 33:7-11. De ce i-a cerut Dumnezeu lui Moise să construiască cortul întâlnirii?`

Nu știm cât de des se consulta Moise cu Dumnezeu în cortul întâlnirii. Totuși, un lucru știm sigur: întâlnirile lui Moise cu Dumnezeu au dus la o prietenie strânsă între ei. „Domnul vorbea cu Moise față în față, cum vorbește un om cu prietenul lui” (Exodul 33:11). Un prieten este o persoană cu care putem discuta deschis aproape orice și în care putem avea încredere că nu va dezvălui niciodată aceste lucruri altora. Un prieten este unul dintre cele mai frumoase lucruri pe care le putem avea și una dintre cele mai bune persoane care pot exista.

Așa cum este relatată în Exodul 19 – 34, istoria lui Moise este foarte edificatoare în ce privește modul în care Dumnezeu ne transformă viața. Cum a construit Dumnezeu o relație cu acest lider extraordinar? Studiul asupra vieții lui Moise arată cum acesta a progresat în cunoașterea nu doar a puterii lui Dumnezeu, ci și a iubirii și caracterului Său. Aceasta este o componentă esențială pentru a avea o relație cu Dumnezeu.

Înainte de a ajunge la muntele Sinai, Moise a fost folosit în forță de Dumnezeu chiar în timpul procesului de pregătire pentru rolul special de conducere. În ținutul Madian, în timp ce avea grijă de oi, Dumnezeu l-a inspirat să scrie două cărți: Iov și Geneza. Apoi, în evenimentul dramatic cu rugul aprins, a fost chemat de Dumnezeu să scoată poporul Israel din Egipt. El a văzut înfrângerea zeilor egipteni și a puternicei armate egiptene în Marea Roșie. A observat timp de mai multe săptămâni cum Dumnezeu l-a condus pe Israel din Egipt până la Sinai. Apoi, după experiența care i-a făcut fața să strălucească, el a condus poporul Israel pentru încă 39 de ani, până la hotarul Țării Promise. Biblia afirmă că Moise a fost un slujitor credincios al lui Dumnezeu (Deuteronomul 34:5; Iosua 1:1), o lumină neîntinată în întuneric, un profet model după care alții aveau să fie măsurați (Deuteronomul 18:15,18). El a fost un agent al schimbării, chiar dacă poporul nu i-a urmat întotdeauna îndrumările și cuvintele. Când le-a urmat însă, a prosperat.

`Putem învăța de la Moise, pentru că istoria vieții sale excepționale ne spune ce poate face Dumnezeu atunci când Îl lăsăm să ne schimbe. Care au fost momentele cruciale din umblarea ta cu Dumnezeu, în care ai recunoscut modul în care El a lucrat cu putere în viața ta?`