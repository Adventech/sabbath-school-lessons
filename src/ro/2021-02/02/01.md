---
title:  Abecedarul legământului
date:  03/04/2021
---

> <p>Textul de memorat</p>
> „Acum, dacă veţi asculta glasul Meu şi dacă veţi păzi legământul Meu, veţi fi ai Mei dintre toate popoarele, căci tot pământul este al Meu” (Exodul 19:5)

Studiul din săptămâna trecută s-a încheiat cu căderea omenirii din cauza păcatului primilor noştri părinţi. Cel din săptămâna aceasta este un rezumat al întregului trimestru, deoarece vom dedica fiecare zi din ea analizării primelor legăminte. Acestea au fost, în felul lor, manifestări ale adevărului pe care îl avem despre adevăratul legământ, cel ratificat la Calvar prin sângele lui Isus, cel în care noi, creştinii, intrăm împreună cu Domnul nostru.

Începem cu legământul pe care Dumnezeu l-a făcut cu Noe, ca să-i salveze, pe el şi pe familia lui, de la distrugere. Continuăm cu legământul încheiat cu Avraam, atât de plin de făgăduinţe şi pentru noi. Apoi urmează legământul de la Sinai şi importanţa a ceea ce a fost proclamat acolo. În cele din urmă vom analiza noul legământ, cel spre care toate celelalte au arătat. Bineînţeles, toate aceste legăminte vor fi studiate mai în profunzime în următoarele săptămâni. Săptămâna aceasta este doar o mică prezentare.

`Studiul pe scurt: Ce înseamnă cuvântul „legământ”? Care sunt elementele care alcătuiesc un legământ? Care a fost legământul pe care Dumnezeu l-a făcut cu Noe? Ce speranţă s-a găsit în legământul cu Avraam? Ce roluri au credinţa şi faptele în partea de legământ care îi revine omului? Este legământul doar o înţelegere, un contract, sau are şi un aspect relaţional? Care este esenţa „noului legământ”?`