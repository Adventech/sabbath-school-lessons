---
title: 'Legământul cu Moise'
date: 07/04/2021
---

**5. Citeşte Exodul 6:1-8 şi apoi răspunde la aceste întrebări**:

`a) Despre ce legământ vorbeşte Dumnezeu? (Vezi Geneza 12:1-3.)`

`b) Cum avea să fie ieşirea din Egipt o împlinire din partea lui Dumnezeu a făgăduinţelor legământului?`

`c) Ce paralelă poţi găsi între ce i-a promis Dumnezeu poporului aici şi ce i-a promis lui Noe înainte de potop?`

După ieşirea din Egipt, copiii lui Israel au primit legământul la Sinai, care a fost dat în contextul eliberării din robie (Exodul 20:2) şi care conţinea măsurile sacrificiale ale lui Dumnezeu pentru ispăşirea şi iertarea păcatului. Prin urmare, a fost un legământ al harului ca toate celelalte, şi anume al harului lui Dumnezeu care a ajuns la poporul Său.

Legământul acesta reiterează, în multe moduri, aspectele majore din legământul cu Avraam:

1. Relaţia specială a lui Dumnezeu cu poporul Lui (compară Geneza 17:7, 8 cu Exodul 19:5,6).
2. Ei aveau să fie un neam mare (compară Geneza 12:2 cu Exodul 19:6).
3. Ascultarea era necesară (compară Geneza 17:9-14; 22:16-18 cu Exodul 19:5).

„Observă ordinea de aici: mai întâi, Domnul îl salvează pe Israel, apoi îi dă Legea Lui ca s-o ţină. Aceeaşi ordine este valabilă şi în privinţa Evangheliei. Mai întâi, Hristos ne salvează din păcat (vezi Ioan 1:29; 1 Corinteni 15:3; Galateni 1:4), apoi trăieşte Legea Lui în noi (Galateni 2:20; Romani 4:25, 8:1-3; 1 Petru 2:24)”. – The SDA Bible Commentary, vol. 1, p. 602.

`Citeşte Exodul 6:7. Domnul spune că ei vor fi poporul Lui, iar El, Dumnezeul lor. Observă dinamica aici: Ei vor fi „ceva” pentru Dumnezeu, iar Dumnezeu va fi „ceva” pentru ei. Dumnezeu nu vrea doar ca El să relaţioneze cu ei într-un mod special, ci şi ca ei să relaţioneze cu El într-un mod special. Nu caută Domnul acelaşi tip de relaţie şi cu noi, astăzi? Reflectă pasajul din Exodul 6:7 relaţia ta cu Domnul sau tu nu reprezinţi decât un nume în registrul bisericii?`