---
title:  Legământul şi sacrificiul
date:  14/06/2021
---

„Căci ştiţi că nu lucruri pieritoare, cu argint sau cu aur, aţi fost răscumpăraţi din felul deşert de vieţuire pe care-l moşteniserăţi de la părinţii voştri, ci cu sângele scump al lui Hristos, Mielul fără cusur şi fără prihană” (1 Petru 1:18,19).

`1. Ce vrea Petru să spună în versetele de mai sus prin faptul că noi suntem răscumpăraţi?`

Când Petru vorbeşte despre moartea ispăşitoare a Domnului Hristos pe cruce, ideea de „plată”, sau de preţ, la care face referire ne aduce în minte practica străveche de eliberare a unui sclav din robie prin plătirea unui preţ pentru el (deseori de către o rudă). Prin contrast, Hristos ne-a răscumpărat din robia păcatului şi de la consecinţa lui finală, care este moartea, dar El a făcut lucrul acesta cu „sângele [Său] scump”, prin moartea Sa înlocuitoare şi voluntară de la Calvar. Aceasta este baza tuturor legămintelor: fără ea, legământul devine nul şi neavenit pentru că Dumnezeu nu ar fi putut să-Şi împlinească în mod drept partea de înţelegere, care este darul vieţii veşnice oferit tuturor celor care cred.

`2. Care este mesajul pe care îl au în comun aceste versete? Romani 6:23; 1 Ioan 5:11,13`

Noi avem făgăduinţa vieţii veşnice prin Isus pentru că doar El putea drege spărtura care ne-a făcut să pierdem viaţa veşnică. De ce? Pentru că doar neprihănirea şi valoarea infinite ale Creatorului puteau anula datoria pe care noi o aveam faţă de Legea călcată – iată cât de mare a fost spărtura pe care păcatul a cauzat-o! Altfel, ce s-ar fi putut spune despre caracterul înalt al Legii morale veşnice a lui Dumnezeu, dacă o fiinţă creată, limitată şi trecătoare, ar fi putut plăti pedeapsa pentru călcarea ei? Doar Cineva care era egal cu Însuşi Dumnezeu, care avea în El viaţă neîmprumutată şi veşnică putea să plătească preţul necesar pentru eliberarea noastră de datoria faţă de Lege.

`Imaginează-ți că, într-un muzeu de artă, copilul unui vizitator aruncă o sticluţă cu cerneală pe o pictură a lui Rembrandt şi o distruge complet. Tabloul valorează milioane; chiar dacă ar vinde tot ce deţin, părinţii nu s-ar putea nici măcar apropia puţin de stingerea datoriei. În ce fel imaginea aceasta ne ajută să înţelegem cât de gravă este ruptura pe care păcatul a cauzat-o şi de ce doar Domnul ar putea plăti datoria?`