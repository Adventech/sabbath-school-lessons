---
title:  Rămăşiţa
date:  05/05/2021
---

`4. În ciuda ciclului repetat al lui Israel de apostazie, judecăţi divine şi pocăinţă, ce speranţă se găseşte în versetele de mai jos? Isaia 4:3; Mica 4:6,7; Ţefania 3:12,13`

Cu toate că planul lui Dumnezeu pentru Israelul antic a fost stricat de neascultare, nu a fost niciodată zădărnicit în totalitate. Printre buruieni mai cresc totuşi şi câteva flori. Mulţi dintre profeţii Vechiului Testament vorbesc despre această rămăşiţă credincioasă pe care Dumnezeu o va strânge la Sine ca pe un buchet frumos.

Scopul lui Dumnezeu de a crea şi a păstra o rămăşiţă a fost acelaşi cu cel pe care l-a avut cu toţi copiii lui Israel, şi anume să-i folosească drept instrumente ale Sale care să proclame „slava Mea printre neamuri” (Isaia 66:19). Prin intermediul lor, alţii aveau să se alăture credincioşilor ca „să se închine Împăratului, Domnul oştirilor” (Zaharia 14:16). Astfel, oricât de mult s-a înrăutăţit situaţia, Dumnezeu a avut întotdeauna nişte oameni credincioşi care, în ciuda apostaziei din rândurile poporului Său ales, şi-au întărit chemarea şi alegerea (2 Petru 1:10). Pe scurt, indiferent de eşecurile poporului în general, au existat oameni care au încercat să-şi respecte partea lor de legământ cât au putut de bine (vezi, de exemplu, 1 Împăraţi 19:14-18). Şi, deşi poate au suferit împreună cu poporul lor ca întreg (de pildă, exilul), făgăduinţa finală, şi anume viaţa veşnică, va fi a lor.

`5. Ce spune Isus în versetele de mai jos? Aplică aceste cuvinte şi făgăduinţele pe care le conţin la situaţia legată de apostazia Israelului antic. Cum explică aceste cuvinte existenţa unei rămăşiţe credincioase? Ioan 10:27,28`

Cu câţiva ani în urmă, o tânără creştină a renunţat de tot la credinţa ei, în mare parte pentru că s-a descurajat din cauza păcatului, a apostaziei şi a ipocriziei pe care le-a văzut în biserica locală. „Oamenii aceia nu erau cu adevărat creştini”, a spus ea, folosind acest argument ca o scuză pentru a renunţa la tot. Bazându-ţi răspunsul pe principiile din studiul de azi, de ce scuza ei este neconvingătoare?