---
title:  Sămânţa lui Avraam
date:  01/05/2021
---

> <p>Textul de memorat</p>
> „Voi însă sunteţi o seminţie aleasă, o preoţie împărătească, un neam sfânt, un popor pe care Dumnezeu Şi l-a câştigat ca să fie al Lui, ca să vestiţi puterile minunate ale Celui ce v-a chemat din întuneric la lumina Sa minunată.” (1 Petru 2:9)

„Într-un orăşel, ceasul din vitrina unui bijutier s-a oprit într-o zi la ora 8:45. Mulţi cetăţeni se bazau pe el ca să ştie cât era ceasul. În acea dimineaţă, oameni de afaceri şi persoane de tot felul s-au uitat în vitrină şi au văzut că era abia 8:45. Copiii, în drumul lor spre şcoală, au fost surprinşi să descopere că aveau încă destul timp să zăbovească. Mulţi oameni au întârziat în acea dimineaţă pentru că un mic ceas din vitrina bijutierului se oprise.” – C.L. Paddock, God’s Minutes, p. 244, adaptat.

Ce reprezentare exactă a eşecului Israelului antic! Domnul i-a aşezat pe evrei „în mijlocul neamurilor” (Ezechiel 5:5) – într-un ţinut strategic, o adevărată punte de legătură între cele trei continente (Africa, Europa şi Asia). Ei trebuiau să fie „ceasul” spiritual al lumii.

Totuşi, într-un anumit sens, aşa cum s-a întâmplat cu ceasul din vitrina bijutierului, poporul Israel s-a oprit. Cu toate acestea, nu a fost un eşec total, deoarece atunci, ca şi astăzi, Dumnezeu Îşi are rămăşiţa Lui credincioasă. Studiul din săptămâna aceasta se concentrează pe identitatea şi pe rolul adevăratului Israel al lui Dumnezeu din orice veac, inclusiv din veacul nostru.

`Studiul pe scurt: Ce făgăduinţe legate de legământ i-a făcut Domnul lui Israel? Ce condiţii au venit odată cu ele? Cât de bine a respectat poporul acele făgăduinţe? Ce s-a întâmplat când nu a ascultat?`