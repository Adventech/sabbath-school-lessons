---
title:  Reglementările care ne leagă
date:  17/05/2021
---

**„El Şi-a vestit legământul Său, pe care v-a poruncit să-l păziţi, Cele Zece Porunci, şi le-a scris pe două table de piatră” (Deuteronomul 4:13).**

Oricât de mult am subliniat faptul că legământul este întotdeauna fundamentat pe har, pe favoarea nemeritată acordată de Dumnezeu celor care intră într-o relaţie mântuitoare cu El, harul nu este o autorizaţie pentru neascultare. Dimpotrivă, legământul şi Legea merg împreună; de fapt, ele sunt inseparabile.

`2. Conform pasajului din Deuteronomul 4:13, cât de strâns se leagă legământul de Lege? Cum arată el că Legea este fundamentală în cadrul legământului?`

Când te gândeşti la ce reprezintă un legământ, îţi dai seama că noţiunea de lege ca parte integrantă este logică. Dacă, printre altele, înţelegem legământul ca o relaţie, atunci în cadrul lui trebuie să fie stabilite nişte reguli şi nişte limite. Cât ar dura o căsătorie, o prietenie sau un parteneriat de afaceri, dacă nu ar exista reguli sau limite, fie ele specificate în mod clar sau subînţelese? De exemplu, soţul decide să-şi facă o prietenă, prietenul se gândeşte să se autoservească din portofelul celuilalt fără să ceară permisiunea sau un partener de afaceri îl invită pe un străin să se alăture afacerii lor fără să ceară părerea celorlalţi parteneri. Astfel de acţiuni ar fi o încălcare a regulilor, a legilor şi a principiilor. Cât ar dura aceste relaţii în astfel de circumstanţe lipsite de legi? Din acest motiv, trebuie să existe limite trasate şi reguli stabilite. Doar în virtutea lor poate fi păstrată relaţia.

De fapt, diferite expresii precum legea (Psalmii 78:10; 50:16), poruncile (Psalmii 25:10; 103:18) sau Cuvântul Tău (Deuteronomul 33:9) se găsesc în paralel sau într-o strânsă legătură cu termenul „legământ” (dacă nu chiar având acelaşi sens). În mod evident, „cuvintele legământului acestuia” (Ieremia 11:3,6,8) sunt cuvintele Legii lui Dumnezeu, ale orânduirilor, mărturiilor şi poruncilor Lui.

Legământul lui Dumnezeu cu poporul Israel a inclus diferite cerinţe care erau de o importanţă covârşitoare pentru menţinerea relaţiei speciale pe care El căuta să o stabilească şi să o menţină cu poporul Lui. Este vreo diferenţă astăzi?

`Gândeşte-te la cineva cu care ai o relaţie apropiată. Imaginează-ţi ce s-ar întâmpla cu relaţia dacă nu te-ai simţi constrâns de nişte reguli, norme sau legi şi ai crede că ai libertate deplină să faci tot ce vrei. Chiar dacă spui că iubeşti pe cineva şi că doar iubirea hotărăşte modul în care te raportezi la celălalt, de ce este totuşi nevoie de reguli? Discută în cadrul grupei.`