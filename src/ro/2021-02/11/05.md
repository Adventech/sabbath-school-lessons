---
title:  Marele-Preot al noului legământ
date:  09/06/2021
---

Sanctuarul pământesc în care Dumnezeu a ales să locuiască împreună cu poporul Lui avea în centru jertfele de animale. Dar slujbele acestea nu se încheiau odată cu moartea acestor vietăţi. Preotul ducea sângele în sanctuar şi îndeplinea ritualul în favoarea păcătosului după ce animalul de jertfă fusese înjunghiat.

Totuşi, toată această lucrare era doar o umbră, un simbol a ceea ce Hristos avea să facă pentru lume. Astfel, după cum simbolurile din serviciile sanctuarului nu luau sfârşit odată cu moartea animalului, nici lucrarea lui Hristos pentru noi nu s-a încheiat odată cu moartea Lui pe cruce.

`7. Astăzi studiază Evrei 8:1-6 şi roagă-te. Cere-I Domnului să te ajute să înţelegi ce se spune aici şi de ce este important să ştim acest lucru. Apoi scrie în cuvintele tale care crezi că este mesajul Domnului pentru noi în aceste versete. Cum ne ajută ele să înţelegem noul legământ?`

Aşa cum au existat un sanctuar pământesc, o preoţie pământească şi o serie de servicii ritualice în cadrul vechiului legământ, la fel există şi un sanctuar ceresc, o preoţie cerească şi o slujire cerească în cadrul noului legământ. Doar că toate cele care în vechiul legământ erau doar simboluri, chipuri şi umbre (Evrei 8:5) au devenit o realitate în legământul cel nou.

În locul unui animal lipsit de discernământ ca înlocuitor al nostru, Îl avem pe Isus cel fără păcat; în locul sângelui unui animal, avem sângele lui Isus; în locul unui sanctuar făcut de mâini omeneşti, avem „adevăratul cort, care a fost ridicat nu de om, ci de Domnul” (Evrei 8:2); iar în locul unui preot omenesc păcătos şi greşit, Îl avem pe Isus ca Marele nostru Preot care slujeşte pentru noi. Având aceste lucruri în minte, gândeşte-te la cuvintele lui Pavel: „Cum vom scăpa noi dacă stăm nepăsători faţă de o mântuire aşa de mare…?” (Evrei 2:3).

`Gândeşte-te că Isus a trăit o viaţă fără păcat pentru tine, a murit pentru tine şi acum este în cer slujind în sanctuar tot pentru tine. Toate acestea au fost făcute ca să fii salvat de urmările îngrozitoare ale păcatului. În următoarele zile, planifică-ţi să vorbeşti despre această veste minunată cu cineva care poate are nevoie să o audă.`