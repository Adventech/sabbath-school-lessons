---
title:  Substituirea
date:  08/06/2021
---

**„El S-a dat pe Sine Însuşi pentru păcatele noastre ca să ne smulgă din acest veac rău, după voia Dumnezeului nostru şi Tatăl” (Galateni 1:4).**

Nu există nicio îndoială: una dintre temele principale (dacă nu chiar tema principală) ale Noului Testament este faptul că Isus Hristos a murit ca jertfă pentru păcatele lumii. Adevărul acesta este temelia întregului plan de mântuire. Orice teologie care neagă sângele răscumpărător al lui Hristos neagă miezul creştinismului.

`5. Meditează asupra versetului de astăzi şi apoi răspunde la următoarele întrebări: A murit Isus de bunăvoie? Pentru cine a murit? Ce avea să împlinească moartea Lui?`

Substituirea este cheia întregului plan de mântuire. Din cauza păcatelor noastre, noi merităm să murim. Din dragoste pentru noi, Isus „S-a dat pe Sine Însuşi pentru păcatele noastre” (Galateni 1:4). El a murit de moartea pe care o meritam noi. Moartea lui Isus ca Înlocuitor al păcătoşilor este marele adevăr din care derivă toate celelalte adevăruri. Speranţa noastră de reabilitare, de libertate, de iertare şi de viaţă veşnică în paradis este clădită pe lucrarea pe care a făcut-o Isus – aceea de a Se da ca jertfă pentru păcatele noastre. Fără aceasta, credinţa noastră nu ar avea sens. Mântuirea vine doar prin sângele lui Isus.

`6. Ce ne spun următoarele texte despre sânge şi ce rol are sângele în planul de mântuire? Matei 26:28; Efeseni 2:13; Evrei 9:14; 1 Petru 1:19`

„Dumnezeu nu vrea să fii neîncrezător şi să îţi torturezi sufletul cu teama că El nu te va accepta, din cauză că eşti păcătos şi nevrednic. […] Poţi să spui: «Ştiu că sunt un păcătos, şi tocmai acesta este motivul pentru care am nevoie de un Mântuitor. […] Eu nu am niciun merit şi nicio bunătate prin care să pot pretinde mântuirea, dar prezint înaintea lui Dumnezeu sângele atotispăşitor al Mielului neprihănit al lui Dumnezeu, care a ridicat păcatul lumii. Aceasta este apărarea mea.»” – Ellen G. White, Credinţa şi faptele, p. 105.

`Ce speranţă ai datorită sângelui noului legământ?`