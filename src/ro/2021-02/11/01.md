---
title:  Sanctuarul noului legământ
date:  05/06/2021
---

> <p>Textul de memorat</p>
> „Şi tocmai de aceea este El Mijlocitorul unui legământ nou, pentru ca, prin moartea Lui pentru răscumpărarea din abaterile făptuite sub legământul dintâi, cei ce au fost chemaţi să capete veşnica moştenire care le-a fost făgăduită.” (Evrei 9:15)

O seară fără lună şi un cer negru ca smoala l-au ascuns pe Frank în timp ce mergea pe străzile pustii ale oraşului. După un timp, el a auzit nişte paşi în spatele lui, ca şi când cineva îl urmărea în întuneric. Apoi, persoana care îl urmărea l-a ajuns din urmă şi i-a zis:

– Frank, tipograful?
– Da, eu sunt. Dar cum de ai ştiut?
– Ei bine, începu străinul, nu te cunosc. Dar îl ştiu pe fratele tău foarte bine. Şi, chiar în întuneric, felul tău de a merge, silueta ta mi-au reamintit atât de mult de fratele tău, încât am presupus că eşti fratele lui. Pentru că el mi-a spus că are un frate.

Această relatare descoperă un adevăr puternic despre serviciul de la sanctuarul israelit. Biblia spune că acesta a fost o umbră, un simbol, o imagine a adevăratului sanctuar. Cu toate acestea, umbrele şi imaginile conţineau suficient de multe elemente ca să prefigureze şi să descopere clar adevărurile pe care trebuiau să le reprezinte: moartea şi slujirea lui Isus ca Mare-Preot în sanctuarul ceresc.

`Studiul pe scurt: De ce a vrut Dumnezeu ca israeliţii să construiască un sanctuar? Ce ne învaţă sanctuarul despre Isus ca Înlocuitor al nostru? Ce lucrare face Isus în cer ca reprezentant al nostru?`