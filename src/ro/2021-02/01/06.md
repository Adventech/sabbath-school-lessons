---
title: 'Ruperea relaţiei'
date: 01/04/2021
---

`5. Avem tendinţa să-i credem pe cei pe care îi cunoaştem şi să ne îndoim în mod instinctiv de cei pe care nu îi cunoaştem. Eva s-ar fi îndoit în mod natural de Satana. Mai mult, orice atac direct la adresa lui Dumnezeu ar fi făcut-o să aibă o atitudine defensivă. Prin urmare, ce paşi a făcut Satana ca să ocolească sistemul natural de apărare al Evei? Geneza 3:1-6`

„Oricât de deplorabil a fost păcatul Evei şi încărcat de o potenţială suferinţă pentru familia omenească, alegerea ei nu a inclus neapărat rasa umană în pedeapsa pentru păcatul ei. Alegerea lui Adam, în deplină înţelegere a unei porunci exprese a lui Dumnezeu, mai degrabă decât cea Evei, a fost cea care a făcut ca păcatul şi moartea să fie partea inevitabilă a omenirii. Eva a fost înşelată. Adam, nu.” – The SDA Bible Commentary, vol. 1, p. 231

Ca urmare a acestei încălcări flagrante şi a nesocotirii poruncii lui Dumnezeu, relaţia dintre Dumnezeu şi oameni este acum ruptă. Ea s-a schimbat dintr-o părtăşie directă cu Dumnezeu într-o fugă plină de teamă din prezenţa Sa (Geneza 3:8-10). Înstrăinarea şi separarea au luat locul părtăşiei şi al comuniunii. Păcatul a apărut şi toate consecinţele lui urâte au urmat. Dacă nu se făcea ceva, omenirea se îndrepta spre distrugerea veşnică.

`6. În mijlocul acestei tragedii, ce cuvinte de speranţă şi de făgăduinţă a rostit Dumnezeu? Geneza 3:15`

Uimitorul cuvânt de speranţă profetică al lui Dumnezeu vorbeşte despre o vrăjmăşie între şarpe şi femeie, între Sămânţa ei şi sămânţa lui. Acest lucru culminează cu apariţia victorioasă a unui Urmaş reprezentativ din sămânţa femeii, care îi dă o lovitură mortală lui Satana.

În starea lor cumplită de neajutorare, Adam şi Eva trebuiau să găsească speranţă în această făgăduinţă mesianică, o speranţă care avea să le transforme existenţa, fiind dată şi susţinută de Dumnezeu. Făgăduinţa despre Mesia şi despre biruinţa finală, oricât de vag a fost afirmată la vremea aceea, a ridicat întunecimea în care actul lor de păcătuire îi aşezase.

`Citeşte Geneza 3:9, unde Dumnezeu le spune lui Adam şi Evei: „Unde eşti?” Bineînţeles, Dumnezeu ştia unde erau ei. În loc să fie pline de condamnare, cuvintele Lui aveau scopul de a-i atrage înapoi la El pe oamenii chinuiţi de remuşcări. În ce fel Îl vedem şi acum pe Dumnezeu cum caută să ne cheme la mila şi la harul Său?`