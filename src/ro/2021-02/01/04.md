---
title:  'Dumnezeu şi omenirea (Geneza 1:28,29)'
date:  30/03/2021
---

Observă care au fost primele cuvinte pe care Dumnezeu li le-a adresat oamenilor, cel puţin aşa cum apar ele în Scriptură. El le-a îndreptat atenţia spre abilitatea lor de a procrea, de a face să li se înmulţească specia. Apoi, le-a îndreptat atenţia spre pământ, spre creaţie, şi le-a spus să-l umple, să-l supună şi să-l stăpânească. De asemenea, Dumnezeu le-a vorbit despre plantele pe care le puteau mânca. Pe scurt, conform Bibliei, primele cuvinte ale lui Dumnezeu adresate bărbatului şi femeii s-au referit în mod specific la interacţiunea şi la relaţia lor cu lumea fizică.

`3. Ce ne spun versetele de mai jos despre modul în care vede Dumnezeu lumea materială? Implică ele că există ceva rău în lucrurile materiale şi în faptul de a ne bucura de ele? Ce lecţii putem învăţa din aceste scene timpurii ale istoriei omeneşti despre modul în care ar trebui să ne raportăm la creaţie? Geneza 1:28,29`

De asemenea, cu aceste cuvinte, Dumnezeu face primii paşi spre o relaţie cu omenirea. El le-a vorbit primilor oameni, le-a dat porunci, le-a spus ce să facă. Exista şi o responsabilitate implicită în aceste cuvinte. Dumnezeu le-a cerut să fie stăpâni peste această minunată creaţie pe care El Însuşi a făcut-o.

`4. În textul de mai jos se spune că Dumnezeu i-a binecuvântat pe Adam şi pe Eva. Ce înseamnă aceasta? Ce fel de relaţie implică acest lucru între ei şi Creatorul lor? Geneza 1:28`

Dumnezeu li Se adresează lui Adam şi Evei ca unor fiinţe inteligente care pot răspunde la bunătatea Lui şi pot intra în comuniune şi părtăşie cu El. Pe lângă aceasta, ca nişte creaturi-copii, Adam şi Eva erau dependenţi de binecuvântarea şi de grija Tatălui lor Creator. El le oferea tot ceea ce ei aveau nevoie. Ei nu au făcut nimic ca să merite ceea ce El le dădea. Primeau pur şi simplu ceva ce nu câştigaseră singuri.

Când citim despre crearea bărbatului şi a femeii, putem vedea înainte de păcat elemente ale tipului de relaţie pe care Dumnezeu vrea să o avem cu El acum, după păcătuire. Recapitulează studiul zilei de azi şi vezi ce analogii poţi găsi care să te ajute să înţelegi modul în care ne putem raporta la El chiar şi în starea noastră căzută.