---
title:  Noul legământ şi misiunea
date:  24/06/2021
---

**„Duceţi-vă şi faceţi ucenici din toate neamurile, botezându-i în Numele Tatălui şi al Fiului şi al Sfântului Duh. Şi învăţaţi-i să păzească tot ce v-am poruncit. Şi iată că Eu sunt cu voi în toate zilele, până la sfârşitul veacului” (Matei 28:19,20).**

Pretutindeni în lume oamenii luptă cu ceea ce scriitorul sud-african Laurens Van Der Post a numit „povara lipsei de sens”. Oamenii se trezesc cu darul vieţii şi nu ştiu ce să facă cu el, nu ştiu care este scopul acestui dar şi cum să-l folosească. Este ca atunci când îi dai cuiva o bibliotecă plină cu cele mai rare cărţi nu ca să le citească, ci ca să facă focul cu ele. Ce pierdere uriaşă a ceva atât de preţios!

Totuşi, creştinii noului legământ nu ar trebui să aibă de luptat cu această problemă. Dimpotrivă, cei care cunosc (şi au experimentat personal) vestea minunată despre un Mântuitor crucificat şi înviat, care a murit pentru păcatele tuturor oamenilor pentru ca ei să poată avea viaţa veşnică, ştiu ce este bucuria. Ţinând cont de chemarea fără echivoc din Matei 28:19,20, credinciosul are, cu siguranţă, o misiune şi un scop în viaţă, şi anume acelea de a spune lumii despre adevărul minunat pe care l-a trăit personal în Isus Hristos. Ce privilegiu! O mare parte din ceea ce facem în lumea aceasta se va sfârşi odată cu ea, dar răspândirea Evangheliei în lume este o lucrare care va lăsa o amprentă pentru veşnicie. Spune-le şi altora despre misiunea şi despre ţinta pe care le ai înainte!

`6. Analizează diferitele părţi ale versetelor de astăzi. Care sunt lucrurile specifice pe care Isus ne spune să le facem şi ce implică fiecare? Ce făgăduinţă avem care ar trebui să ne dea credinţă şi curaj ca să facem ce ne porunceşte Isus?`

`În calitate de creştini ai noului legământ, Domnul Isus ne-a dat o însărcinare clară. Indiferent de cine suntem, de poziţia noastră în societate sau de limitele pe care le avem, toţi avem un rol în lucrarea Lui. Tu faci ceva? Poţi să faci mai mult? Ce poţi face împreună cu grupa ta ca să aveţi un rol mai important în această lucrare?`