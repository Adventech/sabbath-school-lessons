---
title:  Legământul cel nou
date:  29/05/2021
---

> <p>Textul de memorat</p>
> „«Iată, vin zile», zice Domnul, «când voi face cu casa lui Israel şi cu casa lui Iuda un legământ nou.»” (Ieremia 31:31)

Cu ani în urmă, într-o caricatură dintr-o revistă era reprezentat un om de afaceri stând în faţa unui grup de alţi oameni de afaceri. El ţinea în mână o cutie de detergent pe care le-o prezenta celorlalţi. Arăta mândru spre cuvântul „nou” care era afişat cu litere mari şi roşii pe cutie, implicaţia fiind, bineînţeles, că produsul era nou. Comentariul omului de afaceri era: „Elementul nou este cuvântul «nou» de pe cutie.” Cu alte cuvinte, tot ceea ce se schimbase, tot ceea ce era nou era, pur şi simplu, cuvântul «nou» de pe cutie. Restul era exact acelaşi.

Într-un anumit sens, s-ar putea spune că noul legământ se aseamănă cu cele spuse mai sus. Baza legământului, speranţa pe care ne-o aduce sau condiţiile lui fundamentale sunt aceleaşi ca în vechiul legământ. El a fost mereu un legământ al harului şi al îndurării lui Dumnezeu, un legământ întemeiat pe dragostea care trece dincolo de slăbiciunile şi de înfrângerile umane.

`Studiul pe scurt: Ce asemănări există între vechiul legământ şi noul legământ? Ce rol are legea în cadrul legământului? Cu cine au fost făcute legămintele? Ce vrea să spună cartea Evrei prin expresia „un legământ mai bun” (Evrei 8:6)? Ce relaţie există între legământ şi sanctuarul ceresc?`