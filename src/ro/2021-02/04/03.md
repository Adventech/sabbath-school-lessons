---
title:  ‘El Shaddai
date:  19/04/2021
---

„Când a fost Avram în vârstă de nouăzeci şi nouă de ani, Domnul i S-a arătat şi i-a zis: «Eu sunt Dumnezeul cel Atotputernic. Umblă înaintea Mea şi fii fără prihană” (Geneza 17:1).

Domnul i Se arătase de multe ori lui Avraam înainte (Geneza 12:1,7; 13:14; 15:1,7,18). Acum, în textul citat mai sus, Iehova i S-a arătat din nou lui Avram, prezentându-Se ca „Dumnezeul cel Atotputernic” – un nume care este folosit doar în cărţile Geneza şi Iov. Numele „Dumnezeul cel Atotputernic” este alcătuit mai întâi din ‘El, numele de bază al lui Dumnezeu folosit în rândul semiţilor. Cu toate că semnificaţia precisă a lui Shaddai nu este pe deplin sigură, traducerea „Cel Atotputernic” pare să fie cea mai fidelă (compară cu Isaia 13:6 şi cu Ioel 1:15).

`1. De ce ar vrea Domnul, de data aceasta, să scoată în evidenţă puterea şi tăria Lui înaintea lui Avram? Ce spunea Dumnezeu şi avea să necesite din partea lui Avram încredere în puterea şi în tăria Lui? Citeşte cu atenţie în mod deosebit versetul 6 din pasajul de mai jos, care te ajută să aşezi totul într-un context mai larg. Geneza 17:1-6`

O traducere literală a pasajului din Geneza 17:1-6 ar fi: „Iehova i S-a arătat lui Avram şi i-a spus: «Eu sunt ‘El-Shaddai; umblă înaintea Mea şi fii fără prihană. Voi face un legământ între Mine şi tine şi te voi înmulţi nespus de mult […], vei fi tatăl multor neamuri […], te voi înmulţi nespus de mult.»” Acelaşi nume apare şi în Geneza 28:3, unde Isaac spune că ‘El-Shaddai îl va binecuvânta pe Iacov, îl va face să crească şi să se înmulţească.

O făgăduinţă asemănătoare a lui ‘El-Shaddai se găseşte în pasajele din Geneza 35:1, 43:14 şi 49:25, care sugerează generozitatea lui Dumnezeu: ‘El, Dumnezeul puterii şi al autorităţii, şi Shaddai, Dumnezeul bogăţiilor inepuizabile, al bogăţiilor pe care El este binevoitor să le reverse peste cei care le caută prin credinţă şi ascultare.

`S-a spus că un trandafir, oricum ar fi numit, ar avea acelaşi parfum, ideea fiind că numele nu contează. Si totuşi, câtă mângâiere şi câtă speranţă ai avea dacă numele Domnului ar fi „Dumnezeul cel fragil” sau „Dumnezeul cel slab”? Reciteşte textul de astăzi. Înlocuieşte „Dumnezeul cel Atotputernic” cu cele două nume de mai sus. Ce ar însemna pentru credinţa ta dacă Domnul ni S-ar prezenta în felul acela? În acelaşi timp, cum ne oferă numele ‘El-Shaddai mângâiere?`