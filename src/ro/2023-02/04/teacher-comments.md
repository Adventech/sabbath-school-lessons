---
title:  Material Pentru Instructori
date:  21/04/2023
---

### I. Privire generală

Soliile celor trei îngeri cuprind, colectiv, un mesaj divin al cărui scop este să pregătească lumea pentru a doua venire a lui Isus. Acest mesaj este menit să aibă un impact practic asupra vieților noastre. El descoperă planul lui Isus pentru cum să trăim în zilele din urmă. Cele trei solii îngerești înseamnă mult mai mult decât niște doctrine teoretice fără o prea mare aplicabilitate practică. Deși poartă în ele o avertizare solemnă pentru cei neconvertiți, care nu poate fi ignorată, scopul lor principal este să ne atragă mai aproape de Isus.

Studiul din această săptămână se concentrează asupra a două expresii din solia primului înger. Prima este expresia „temeți-vă de Dumnezeu”; iar a doua, „dați-I slavă”. După cum vom descoperi în studiul nostru din această săptămână, temerea de Dumnezeu se referă la respect, evlavie și uimire față de înțelepciunea Lui infinită, față de puterea Lui incredibilă și față de harul Lui minunat. Temerea de Domnul este și o stare de spirit, una de loialitate față de Dumnezeu. Într-o eră a importanței de sine exagerate, a consumerismului și a egocentrismului, primul înger ne cheamă să trăim o viață care Îl are în centru pe Dumnezeu, și nu pe noi înșine. Îi dăm slavă lui Dumnezeu prin modul în care trăim. Perspectiva aceasta influențează fiecare aspect al vieții noastre, de la ce mâncăm și ce bem, la lucrurile cu care ne hrănim mintea și la locurile în care mergem. Ea influențează, de asemenea, lucrurile pe care le citim și cele pe care le urmărim pe internet sau la televizor.

Studiul nostru va analiza aceste două expresii, pentru a descoperi impactul pe care îl au asupra vieților noastre în secolul al XXI-lea. Vom explora împreună cum înțelegerea Evangheliei lui Isus Hristos ne face capabili deopotrivă să ne temem de Dumnezeu și să Îi dăm slavă.

### II. Comentariu

A te teme de Dumnezeu înseamnă a trăi o viață care Îl are pe Dumnezeu în centru. În loc să însemne o viață restrictivă, care ne strică bucuria și ne limitează fericirea, a-L pune pe Dumnezeu în centrul vieții reprezintă însăși baza adevăratei identități, a adevăratului scop și a adevăratei bucurii. Isus leagă în mod clar cunoașterea și împlinirea voii ale de fericirea noastră.

În Ioan 13:17, El declară: „Dacă știți aceste lucruri, ferice de voi dacă le faceți.” O viață limitată la sine este o viață cu adevărat săracă. A fi prizonier în închisoarea propriului comportament egoist este un mod de trai cât se poate de mizerabil. Cunoașterea lui Hristos, ascultarea de Hristos, trăirea pentru ceva mai important decât noi înșine ne aduce cele mai mari bucurii în viață. Cel care ne-a creat ne-a făcut pentru a trăi cu adevărat pentru bucuriile Împărăției Lui. Textul din Psalmii 16:11 spune astfel: „Îmi vei arăta cărarea vieții; înaintea Feței Tale sunt bucurii nespuse și desfătări veșnice, în dreapta Ta.”

Comentariul biblic AZȘ face următoarea observație profundă referitor la expresia „temeți-vă de Dumnezeu”, din Apocalipsa 14:7: „Solia cu privire la temerea de Dumnezeu este potrivită mai ales în perioada reprezentantă de predicarea acestui înger, deoarece acum oamenii se închină la zeii materialismului și ai plăcerii și la multe alte invenții ale lor” (volumul 7, p. 827).

„O serie de studii […] publicate în revista Motivation and Emotion au arătat că, pe măsură ce oamenii devin mai materialiști, starea lor de bine și simțământul unui scop sunt reduse, iar dacă devin mai puțin materialiști, acestea cresc. Deși materialismul este bun pentru economie, promovând creșterea acesteia, el poate avea un impact negativ la nivel personal, conducând la anxietate și la depresie. De asemenea, consumerismul poate distruge relații, comunități și mediul înconjurător” (Kirstie Purset „How Consumerism and Materialism of Modern Society Make Us Unhappy, Lonely, and Unconfident” [https:// www.learning-mind.com/consumerism-and-materialism-9 unhappy/]).

Apelul din Apocalipsa 14:7, de a ne teme de Dumnezeu, este o invitație de a ne găsi adevărata fericire în a face voia lui Dumnezeu. Apocalipsa 14:7 este un apel de a descoperi în Hristos cea mai mare încântare și cea mai profundă bucurie. Când ne predăm viața lui Isus, ascultarea izvorăște în mod natural din inima noastră. Datoria devine o desfătare și sacrificiile pentru cauza lui Hristos, o plăcere.

Ellen G. White afirmă: „Orice ascultare adevărată vine din inimă. Hristos a lucrat în felul acesta. Și dacă noi consimțim, El Se va identifica în așa măsură cu gândurile și cu țintele noastre, încât va lega inima și mintea noastră cu voința Sa, astfel că, atunci când ascultăm de El, vom împlini propriile îndemnuri. Voința, înnobilată și sfințită, își va găsi cea mai mare plăcere în slujirea Lui. Când Îl cunoaștem pe Dumnezeu așa cum avem privilegiul să-L cunoaștem, viața noastră va fi una de continuă ascultare. Prin aprecierea caracterului lui Hristos, prin comuniunea cu Dumnezeu, păcatul va ajunge pentru noi ceva odios” (Hristos, Lumina lumii, p. 668).

A-I da slavă lui Dumnezeu înseamnă a-L onora prin stilul tău de viață. A-I da slavă lui Dumnezeu implică recunoașterea faptului că suntem ambasadori ai lui Hristos. Suntem lumina lumii – sarea pământului. Cuvântul folosit pentru „slavă” în Apocalipsa 14:7 și întâlnit frecvent în Noul Testament, doxa, poate avea două sensuri diferite. Primul sens indică cinstea, faima sau recunoașterea. În acest sens, a-I da slavă lui Dumnezeu ar însemna a-I da cinstea sau recunoașterea care I se cuvine pe bună dreptate, pentru că El ne-a creat, El ne răscumpără, El ne păzește viața în fiecare zi și Se va întoarce după noi. În același timp, există un alt aspect al cuvântului doxa, care este adeseori trecut cu vederea. În unele cazuri, în Noul Testament, doxa poate însemna strălucire sau apariție glorioasă. Potrivit apostolului Pavel, slava lui Dumnezeu strălucea pe fața lui Isus Hristos (2 Corinteni 4:6). „Când această slavă a lui Dumnezeu descoperită în Hristos strălucește din Evanghelie în inima și mintea credinciosului, îl transformă în «lumină în Domnul» (Efeseni 5:8). De aceea, «noi toți privim cu fața descoperită, ca într-o oglindă, slava Domnului și suntem schimbați în același chip al Lui, din slavă în slavă» (2 Corinteni 3:18)” (Comentariul biblic AZȘ, vol. 6, p. 503). Întruchiparea acestei duble semnificații – cinstirea lui Dumnezeu și apărarea reputației Lui în timp ce permitem strălucirii gloriei Sale să se vadă în viețile noastre – trebuie să fie țelul fiecărui creștin.

Această dublă semnificație ne conduce la câteva întrebări de bază: Îi putem da slavă lui Dumnezeu dacă nu reușim să avem grijă de trupul nostru? Este posibil să Îl cinstim pe Dumnezeu atunci când încălcăm de bunăvoie principiile Sale de sănătate? Ce relație există între obiceiurile noastre legate de stilul de viață și sănătatea noastră spirituală?

În 1 Corinteni 6:19,20, apostolul Pavel ne oferă un răspuns la aceste întrebări: „Nu știți că trupul vostru este Templul Duhului Sfânt care locuiește în voi și pe care L-ați primit de la Dumnezeu? Și că voi nu sunteți ai voștri? Căci ați fost cumpărați cu un preț. Proslăviți dar pe Dumnezeu în trupul și în duhul vostru, care sunt ale lui Dumnezeu.” Apostolul ne ajută să înțelegem mai bine ce înseamnă să Îl slăvești pe Dumnezeu: „Deci, fie că mâncați, fie că beți, fie că faceți altceva, să faceți totul pentru slava lui Dumnezeu” (1 Corinteni 10:31). Când ne predăm viața lui Hristos, trupul nostru devine templu al Duhului Sfânt. Cu siguranță, și un necredincios poate fi impresionat de Duhul lui Dumnezeu, convins de Duhul lui Dumnezeu și mișcat de Duhul lui Dumnezeu, dar Duhul Sfânt locuiește doar în viața creștinului devotat. Trupul acestuia devine locuința Duhului Sfânt. Această locuire este, într-adevăr, un gând minunat: a treia Persoană a Dumnezeirii locuiește în viața credincioșilor. Trupul nostru devine locuința Duhului lui Dumnezeu. Prin urmare, pângărirea trupului nostru și încălcarea de bunăvoie a legilor sănătății înseamnă necinstirea Făcătorului nostru. Suntem ai lui Hristos pentru că El ne-a creat și ne-a răscumpărat.

Mai există un motiv pentru care este esențial să Îl slăvim pe Dumnezeu prin practicile noastre în materie de sănătate. Spiritualitatea și sănătatea sunt strâns legate între ele. Duhul Sfânt comunică cu noi prin facultățile spirituale ale creierului nostru. Dacă acesta este hrănit de un sânge de slabă calitate, din cauza unor obiceiuri nesănătoase, vom fi mai puțin capabili să discernem vocea Duhului Sfânt. Înțelegerea planului de mântuire și a adevărului biblic ne va fi întunecată și compromisă. Dacă ne distrugem trupul din cauza neglijării voite a sănătății, mărturia noastră pentru lume cu siguranță nu va fi una care Îl slăvește pe Dumnezeu. Acest principiu nu se aplică numai obiceiurilor noastre în materie de sănătate, ci și lucrurilor pe care le privim la televizor și pe care le citim în reviste și în cărți, conținutului care ne consumă timpul petrecut pe internet și unei mulțimi de alte practici legate de stilul de viață.

A ne teme de Dumnezeu este o invitație la a avea o viață care Îl are în centru pe El, slăvindu-L prin tot ceea ce facem. Această invitație este chemarea ceasului judecății, o chemare care va pregăti un popor pentru venirea lui Isus. Prin harul și prin puterea Lui, Îi putem da slavă, Îi putem cinsti Numele și putem străluci ca lumini în această lume întunecată. O astfel de viață este chemarea și destinul nostru.

### III. Aplicație

**Citește și meditează:** În urmă cu câțiva ani, pastorul Mark Finley ajuta o femeie în vârstă să renunțe la fumat. Studiau Biblia împreună, făceau consiliere și se rugau împreună, dar nimic nu părea să funcționeze. Pur și simplu nu avea motivația să renunțe la fumat. De fapt, îi plăcea să fumeze și voia să renunțe doar cu jumătate de inimă. Într-o zi, când pastorul Finley a vizitat-o pe bătrână, a găsit-o cu un zâmbet larg pe față, exclamând:

– Frate pastor Finley, am renunțat! Am renunțat! Nu am fumat de câteva zile.

Nerăbdător să descopere ce anume provocase această schimbare, pastorul a întrebat-o:

– Ce te-a motivat?

Ea a răspuns simplu:

– Nepoțica mea în vârstă de șapte ani.

A continuat să explice:

– Într-o seară, stăteam pe scaunul meu preferat fumând în voie și nepoțica mi s-a așezat în poală și mi-a spus: „Bunico, atunci când o să mă fac mare vreau să fumez așa ca tine.” Atât mi-a trebuit, frate pastor. Am renunțat de dragul ei.

Dacă o bunică poate renunța la fumat de dragul nepoatei ei, nu putem și noi, prin harul lui Dumnezeu și prin puterea Duhului Său, să renunțăm la orice obicei care nu este în armonie cu voia Sa, de dragul lui Hristos? Diavolul spune că este imposibil să ne învingem obiceiurile rele și tendințele păcătoase. Isus spune: „Celui ce va birui îi voi da să mănânce din pomul vieții […] Fii credincios până la moarte și-ți voi da cununa vieții” (Apocalipsa 2:7-10). Isus ne făgăduiește puterea de a ieși biruitori în lupta cu răul.

**Întreabă-i pe membrii grupei tale:**

**1** Cum ne cheamă întreita solie îngerească atât la ascultare, cât și la o trăire evlavioasă în acest ceas de criză din istoria pământului?

**2** În ce mod ne oferă Isus, Mântuitorul și Domnul nostru, atât motivația, cât și puterea de a învinge?