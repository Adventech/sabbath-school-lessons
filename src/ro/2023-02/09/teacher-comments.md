---
title:  Material Pentru Instructori
date:  26/05/2023
---

### I. Privire generală

Studiul din această săptămână prezintă în contrast două sisteme religioase, simbolizate de femeia îmbrăcată în alb, din Apocalipsa 12, și de femeia îmbrăcată în stacojiu, din Apocalipsa 17. Contrastele descoperă diferența dintre aceste două sisteme. Primul sistem se bazează pe Cuvântul lui Dumnezeu, avându-L în centru pe Isus Hristos. Al doilea sistem se bazează pe rațiunea omenească, având în centru lideri religioși omenești. Contrastul este între adevăr și minciună, între mântuire prin har și mântuire prin fapte, între ascultare de poruncile lui Dumnezeu și supunere față de decretele omenești.

Vom identifica apoi caracteristicile Babilonului spiritual. Apocalipsa 17 descrie Babilonul ca pe o desfrânată care L-a părăsit pe soțul ei legitim, Isus Hristos. Ea stă pe o fiară de culoare stacojie, reprezentând puterea politică a acesteia. În loc să își ia autoritatea și puterea de la Isus și din Cuvântul Lui, Babilonul și le ia de la împărățiile acestei lumi. Ea le dă oamenilor un potir de vin plin de doctrine ciudate. La fel cum vinul adevărat afectează conștiința, rațiunea și judecata, doctrinele false ne afectează gândirea, ca să nu mai putem discerne clar adevărurile biblice.

În explorarea caracteristicilor spirituale ale Babilonului, ne vom concentra în mod special pe două trăsături. Prima trăsătură este aceea că, pentru a stabili care este adevărul divin, Babilonul se bazează pe înțelepciunea omenească și pe liderii omenești. Isus a spus: „Eu sunt Calea, Adevărul și Viața. Nimeni nu vine la Tatăl decât prin Mine” (Ioan 14:6). Isus este originea întregului adevăr. Orice adevăr care vine din partea liderilor religioși trebuie să își aibă originea în Cuvântul lui Dumnezeu. A două trăsătură pe care o vom studia în această săptămână este aceea că Babilonul spiritual este centrul oricărei idolatrii. În Vechiul Testament, idolii erau des întâlniți în închinarea babiloniană. Dar Isus ne cheamă să ne închinăm Lui direct, nu printr-un idol ca înlocuitor al Său. În această săptămână Îl vom descoperi pe Isus din nou, ca Liderul Suprem al bisericii Sale.

### II. Comentariu

Apocalipsa 12:17, unul dintre principalele pasaje din studiul nostru din această săptămână, vorbește despre „rămășița seminței ei”. Conceptul rămășiței se găsește în întreaga Scriptură. Provine în mod special din Vechiul Testament. Există trei cuvinte ebraice care sunt folosite pentru „rămășiță”. Fiecare dintre acestea are propria nuanță de sens. Pot fi traduse în mod literal prin: „ceea ce scapă”, „cei care scapă”, „ceea ce rămâne”, „cei rămași” sau „a rămâne”.

Să analizăm pe scurt câteva exemple ale folosirii acestui cuvânt în Vechiul Testament: Familia lui Iosif, protejată în Egipt prin grija lui, este numită „sămânța vie”, tradusă literal ca „rămășița”. Ilie a strigat la Dumnezeu că era ultimul credincios rămas. Din nou este folosit aici cuvântul pentru „rămășiță”. Domnul a promis să lase o rămășiță credincioasă în Babilon, care să își aducă aminte de Dumnezeu și să Îi cinstească numele după întoarcerea din robie. Comentariul biblic AZȘ descrie conceptul de rămășiță în următoarele cuvinte: „«Rămășița» din vremurile VT este, prin urmare, alcătuită din generații succesive de israeliți – poporul ales al lui Dumnezeu. În mod repetat, majoritatea a căzut în apostazie, dar de fiecare dată a existat o «rămășiță» credincioasă – oameni care au devenit moștenitori exclusivi ai făgăduințelor sfinte, ai privilegiilor și ai responsabilităților legământului încheiat inițial cu Avraam și confirmat la Sinai. Această «rămășiță» a fost grupul ales oficial pentru care Dumnezeu a hotărât să Îl trimită pe Mesia și prin care Și-a propus să îi evanghelizeze pe păgâni; nu era alcătuit din persoane risipite, oricât de credincioase ar fi fost acestea, ci era o entitate instituțională, o organizație vizibilă a lui Dumnezeu pe pământ, având o însărcinare divină” („Notă adițională la capitolul 12”, Comentariul biblic AZȘ, vol. 7, p. 814).

Rămășița zilelor din urmă, din Apocalipsa, scapă de apostazia spirituală a acestei lumi, Îi rămâne credincioasă lui Dumnezeu, nu compromite adevărul biblic și se agață de Isus în criza finală a pământului. Conform cu Apocalipsa 12:17, „balaurul (Satana), mâniat (furios) pe femeie (biserica), s-a dus să facă război cu rămășița seminței ei, cu cei care păzesc poruncile lui Dumnezeu și țin mărturia lui Isus Hristos”. Aici, Ioan ne descoperă că bătălia finală dintre Hristos și Satana vizează loialitatea față de Hristos și ascultarea de Legea Lui. Apocalipsa 13 subliniază cum acest conflict se intensifică, expunând strategia lui Satana. Fiara care se ridică din mare și fiara care se ridică din pământ își unesc forțele cu balaurul pentru a distruge poporul lui Dumnezeu. Apocalipsa 14 ne descoperă mesajul final al lui Dumnezeu în această controversă cosmică dintre bine și rău. Din nou, acest mesaj se încheie cu rămășița plină de credință a poporului lui Dumnezeu, care Îi păzește poruncile (Apocalipsa 14:12).

**Taina Babilonului este descoperită**

În contrast cu femeia în alb din Apocalipsa 12, un simbol al adevăratei biserici a lui Dumnezeu pe pământ, Ioan descrie în Apocalipsa 17 o femeie îmbrăcată în purpură și în stacojiu, care stă pe o fiară de culoare stacojie. Această femeie, simbolul unei uniuni între biserică și stat, are un nume, o taină inscripționată pe frunte: „Babilonul cel mare, mama curvelor și spurcăciunilor pământului.” Ellen G. White afirmă: „Primul înger din Apocalipsa 14 este urmat de al doilea, cu mesajul: «A căzut, a căzut Babilonul, cetatea cea mare, care a adăpat toate neamurile din vinul mâniei curviei ei» (Apocalipsa 14:8). Termenul «Babilon» derivă din cuvântul «Babel» și înseamnă «confuzie». În Scriptură este întrebuințat pentru a desemna diferitele forme de religie falsă, sau apostată. În Apocalipsa 17, Babilonul este reprezentat printr-o femeie – metaforă folosită în Biblie ca simbol al unei biserici, o femeie castă reprezentând o biserică nepătată, iar o femeie desfrânată reprezentând o biserică apostată” (Tragedia veacurilor, p. 381).

În întreaga Scriptură, Babilonul îi reprezintă pe asupritorii poporului lui Dumnezeu. Babilonul este o cetate a rătăcirii, centrul apostaziei. Reprezintă răzvrătirea împotriva lui Dumnezeu și neascultarea de poruncile divine. Judecățile lui Dumnezeu asupra Babilonului din Vechiul Testament reprezintă judecățile Lui finale asupra lumii. Pentru poporul zilelor din urmă, istoria căderii Babilonului este plină de învățături. Să ne amintim că Babilonul a atacat Ierusalimul și a luat în robie mulți tineri, inclusiv pe Daniel. Cirus, împăratul Răsăritului, a atacat în cele din urmă Babilonul și i-a eliberat pe robii evrei, permițându-le să se întoarcă în Ierusalim și să I se închine adevăratului Dumnezeu.

Din nou, în vremea sfârșitului, poporul lui Dumnezeu va fi chinuit și persecutat de un asupritor religios numit Babilonul cel mare (Apocalipsa 17:5). Cartea Apocalipsa prezice că, într-o vreme de haos social, de crize politice, de dezastre naturale și de colaps economic, Isus va reveni ca să învingă puterile opresoare ale lumii și să Își elibereze poporul. El va stăpâni veșnic. Poporul Lui va călători cu El prin spațiul infinit pentru a se închina în Noul Ierusalim.

**Un contrast între cele două femei din Apocalipsa**

• Femeia neprihănită, din Apocalipsa 12, este îmbrăcată în soare. Este împodobită cu slava neprihănirii lui Hristos. Femeia nelegiuită, din Apocalipsa 17, este îmbrăcată în purpură și în stacojiu. Este împodobită cu rătăcirea și cu tradiția omenească.

• Femeia neprihănită are pe cap o cunună de stele. Este călăuzită în misiunea ei de învățăturile apostolilor. Femeia nelegiuită este împodobită cu aur, cu pietre prețioase și cu perle. Se bazează pe bogăția ei extravagantă și pe podoabele ei pentru a-i impresiona pe oameni și a-i determina să o urmeze.

• Femeia neprihănită are luna sub picioare. Ea își găsește puterea în Cuvântul profetic. Femeia nelegiuită stă pe o fiară de culoare stacojie. Ea își ia puterea de la stat sau de la puterile politice ale pământului.

**Un lider uman sau un conducător divin?**

Când împăratul Nebucadnețar stătea în templul său, pe tronul său împărătesc, vorbea ca un zeu. Poruncile lui erau considerate glas de dumnezeu. În același fel, în ultimele zile ale istoriei pământului se va ridica un sistem biserică-stat (numit Babilonul spiritual) al cărui lider spiritual va pretinde că vorbește în numele lui Dumnezeu. Autoritatea lui va fi declarată ca fiind chiar cuvântul lui Dumnezeu. Apostolul Pavel demască această putere prin următoarele cuvinte: „Potrivnicul care se înalță mai presus de tot ce se numește «Dumnezeu» sau de ce este vrednic de închinare. Așa că se va așeza în Templul lui Dumnezeu, dându-se drept Dumnezeu” (2 Tesaloniceni 2:4). Liderul Babilonului spiritual va pretinde că acest cuvânt poartă în sine autoritatea Dumnezeului cerului. Puterea papală se potrivește acestei descrieri.

**Babilonul era centrul idolatriei**

Babilonul era centrul închinării la idoli. Hristos ne invită să venim direct la El. Chipurile cioplite limitează capacitatea Duhului Sfânt de a imprima în mintea noastră gândurile veșniciei. Acestor chipuri le sunt adeseori atribuite sfințenia și omagiul care Îi aparțin numai lui Dumnezeu. Nu avem nevoie să venim la Isus prin intermedierea chipului unui sfânt. Isus este Mijlocitorul nostru, Marele nostru Preot.

Mai mult, „Babilonul” cuprinde și toate puterile religiilor apostate care s-au îndepărtat de învățăturile clare ale Cuvântului lui Dumnezeu.

### III. Aplicație

Studiul din această săptămână este mai mult decât un discurs teoretic despre identitatea adevăratei bisericii și despre strategia lui Satana de a distruge poporul lui Dumnezeu. Există cel puțin trei lecții practice la care membrii grupei să se gândească:

**1** Isus și Cuvântul Său sunt singurele noastre metode de protecție în criza care ne stă în față. Trebuie să fim ancorați în Isus și în Scripturi. Isus și Cuvântul Lui sunt apărarea noastră sigură, locul nostru de refugiu impenetrabil și siguranța noastră în criza care urmează. Această înțelegere conduce la câteva întrebări vitale: Este viața mea întru totul ancorată în Hristos? Cum pot ști sigur? Mă bizui pe El în deciziile vieții de zi cu zi? Dacă nu, de ce? Este inima mea legată de lucrurile din ceruri, și nu de cele de pe pământ (Coloseni 3:1,2)? Ce pot face ca să îmi schimb prioritățile, dacă acestea nu sunt cele care trebuie?

**2** Cu siguranță, apărarea noastră în criza care ne stă în față constă în a ne umple mintea cu Cuvântul lui Dumnezeu. Ni se spune că, în criza finală, „contrafacerea se va asemăna atât de mult cu adevărul, încât fără ajutorul Sfintelor Scripturi va fi imposibil să se facă deosebire între ele. Orice afirmație și orice minune trebuie să fie verificate cu Biblia” (Ellen G. White, Tragedia veacurilor, p. 593). O întrebare importantă este aceasta: „Îmi umplu eu zilnic mintea cu Cuvântul lui Dumnezeu și caut cu credincioșie călăuzirea Duhului Sfânt?” Gândește-te la câteva moduri de a petrece mai mult timp în studierea Cuvântului, în fiecare zi.

**3** În pregătirea crizei viitoare, trebuie să recunoaștem că Babilonul a căzut și că, în final, biserica lui Hristos va birui. Ancorată în Hristos, cu mintea umplută de Cuvântul Său, biserica rămășiței va birui cu certitudine. Ce speranță minunată îți oferă acest gând, în lumina încercărilor care îți stau în față? 