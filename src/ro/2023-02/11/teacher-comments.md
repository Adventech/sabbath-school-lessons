---
title:  Material Pentru Instructori
date:  09/06/2023
---

### I. Privire generală

Apocalipsa este o carte a contrastelor. Studiul din această săptămână discută despre sigiliul lui Dumnezeu și despre semnul fiarei. De-a lungul secolelor, Sabatul a fost un semn special al devotamentului față de Dumnezeu. Sabatul a descoperit că Dumnezeu este demn de închinare în calitatea Sa de Creator al universului. Semnul fiarei are de asemenea ca punct central închinarea. Satana a introdus un sabat fals, prima zi a săptămânii, ca simbol al autorității sale. Conflictul final dintre Hristos și Satana se concentrează pe: „Cine este vrednic să conducă universul?” Pentru că Isus este Dătătorul vieții, El este demn de închinare. Satana înțelege că acest adevăr este unul dintre principalele aspecte ale marii lupte dintre bine și rău. Din acest motiv, el atacă Sabatul, simbolul autorității creatoare a lui Dumnezeu.

Datorită caracterului central al Sabatului în conflictul final, Legea lui Dumnezeu este principala vizată. În studiul din această săptămână vom explora chestiunile aflate în dispută în ultimul război al pământului. Apocalipsa 14:12 declară: „Aici este răbdarea sfinților, care păzesc poruncile lui Dumnezeu și credința lui Isus.” Rămășița lui Hristos de la sfârșitul timpului este umplută cu neprihănirea lui Isus, primită prin credință, care îi face pe cei aleși ai Săi capabili să păzească poruncile lui Dumnezeu.

Studiul nostru din această săptămână ne ajută, de asemenea, să identificăm clar puterea fiarei care se ridică din mare, din Apocalipsa 13. Vom descoperi că această putere, care uzurpă autoritatea lui Dumnezeu, își primește puterea de la balaur, sau Satana. Această fiară iese din ruinele Imperiului Roman și pretinde în dreptul său prerogativele lui Dumnezeu.

### II. Comentariu

**Rezumat:** Cei care iau aminte la mesajele celor trei îngeri se îndepărtează de Babilon și de învățăturile lui false. În consecință, sunt lăudați pentru două lucruri – pentru ascultarea lor și pentru că au credința lui Isus (Apocalipsa 14:12). Ei așteaptă cu răbdare revenirea lui Isus, ceea ce nu este decât un alt mod de a spune că sunt statornici și neclintiți în credința lor în Dumnezeu și în ascultarea de Legea Lui. Ei nu se vor clătina. În Gill’s Exposition of the Bible apare o declarație edificatoare: „Aici sunt cei care păzesc poruncile lui Dumnezeu, și nu invențiile oamenilor și tradițiile antihristului, ci legile Evangheliei, așa cum au fost ele date inițial, fără nicio alterare sau falsificare; și care le păzesc pentru că ele au fost date de Dumnezeu – din dragoste pentru El și având în vedere slava Lui. Aceștia se diferențiază de închinătorii la fiară și au fost feriți de apostazie; ei sunt martorii […] și rămășița seminței femeii, cu care balaurul a făcut război prin fiară” (Comments on Revelation 14:12 [biblestudytools.com/commentaries/gills-exposition-ofthe- bible/revelation-14-12.html]).

Salvată prin har, rămășița se distinge de închinătorii fiarei care iese din mare prin dragostea ei pentru Isus și prin ascultarea de poruncile Lui. Ei au credința lui Isus – atât credința în Isus, cât și calitatea credinței lui Isus, care îi face capabili să fie biruitori. Credința lor rezultă în ascultare și îi face capabili să stea în picioare când majoritatea oamenilor din această lume îngenunchează în fața puterii fiarei care iese din mare. A avea credința lui Isus înseamnă a-L avea pe Isus trăind în noi. Pe cruce, Isus a avut încredere în dragostea Tatălui Său atunci când nu a putut să simtă concret grija și preocuparea Tatălui pentru suferința Lui ca purtător al păcatelor lumii. Credința lui Isus, care trăiește în inimile noastre, ne face capabili să ne încredem în El în toate experiențele vieții.

**Identificarea fiarei care iese din mare**

Indiciile pentru identificarea fiarei care se ridică din mare, din Apocalipsa 13, sunt foarte clare. În studiul din această săptămână vom discuta trei dintre aceste semne distinctive ale fiarei din mare. Primul indiciu pe care îl găsim se referă la originea puterii ei. „Balaurul i-a dat [fiarei din mare] puterea lui, scaunul lui de domnie și o stăpânire mare” (Apocalipsa 13:2). Cine este acest balaur care îi dă fiarei care se ridică din mare puterea, tronul și stăpânirea?

Citim despre balaur în Apocalipsa 12. Apocalipsa 12:3-5 spune că acest „balaur” – Diavolul – a încercat să distrugă „copil[ul] de parte bărbătească”, de îndată ce S-a născut, iar acesta a fost apoi „răpit la Dumnezeu și la scaunul Lui de domnie”, o referire clară la Hristos. Balaurul este identificat clar în aceste versete: Cuvântul lui Dumnezeu ne spune direct că balaurul este Diavolul sau Satana (Apocalipsa 12:8,9). În spatele puterii fiarei care se ridică din mare se află nimeni altul decât vrăjmașul lui Dumnezeu și al omului. Dar Diavolul lucrează prin agenți omenești. La fel cum Dumnezeu lucrează prin biserica Sa, Diavolul lucrează printr-o uriașă instituție religioasă coruptă, care a respins adevărul lui Dumnezeu și a întors spatele Legii Sale. Deși balaurul este în primul rând Satana, așa cum tocmai am aflat, acesta a fost atât de apropiat de Roma păgână, încât, în sens secundar, balaurul este și un simbol al Imperiului Roman (compară cu Daniel 7:7). Satana a folosit Roma păgână în încercarea lui de a-L distruge pe Isus la scurtă vreme după nașterea Acestuia (Matei 1:1-20). Mai târziu, Satana a folosit Roma păgână pentru a-L crucifica pe Hristos:

Un guvernator ROMAN, Pilat, L-a condamnat pe Hristos la moarte: Matei 27:2,17-26.

Un călău ROMAN L-a pironit pe crucea îngrozitoare: Matei 27:27,35.

Un soldat ROMAN I-a străpuns inima cu o suliță: Ioan 19:34.

Un sigiliu ROMAN a fost pus pe mormântul Lui: Matei 27:66.

O garnizoană ROMANĂ I-a păzit mormântul: Matei 27:62-65.

Mai târziu, prin Roma păgână, balaurul a dat fiarei din mare locul sau tronul său. Această împuternicire a avut loc atunci când împăratul roman Constantin a decis să mute capitala de la Roma la Constantinopol, în Turcia zilelor noastre, lăsând un vid de putere în fosta cetate de tron a cezarilor, cetatea imperială a Romei.

„Retrăgându-se spre est, [Constantin] a lăsat calea deschisă episcopilor Romei.” „Papalitatea nu este decât «fantoma» răposatului Imperiu Roman, stând încoronată pe «mormântul lui»” (Arthur P. Stanley, Lectures on the History of the Eastern Church [New York: Charles Scribner’s Sons, 1862], p. 305). Astfel, puterea fiarei care se ridică din mare, în Apocalipsa 13, este sistemul religios papal. Trebuie să ne amintim aici că vorbim despre un sistem, nu despre membrii individuali ai acelui sistem. Fiara care se ridică din mare nu este o persoană, ci o organizație religioasă falsă.

Al doilea indiciu pe care ni-l oferă Apocalipsa 13 despre identitatea fiarei din mare se aseamănă mult cu primul. Puterea care se ridică din Roma este una care poruncește închinarea. Este o putere religioasă. Apocalipsa 13:3,4 declară că „tot pământul se mira după fiară. […] Și au început să se închine fiarei”. Organizația descrisă aici este și o putere religioasă care se transformă într-un sistem universal de închinare.

Această observație ne conduce la al treilea indiciu pe care Apocalipsa 13 ni-l oferă pentru identificarea fiarei din mare: hula (vers. 5 și 6).

Ce este hula, conform Bibliei? Au existat două ocazii în care Domnul Isus a fost acuzat pe nedrept de hulă, oferindu-ne astfel două exemple biblice a ceea ce înseamnă hula: (1) dacă un om afirmă sau pretinde că este Dumnezeu ori își arogă privilegiile și prerogativele lui Dumnezeu și (2) dacă un om pretinde că are puterea de a ierta păcatele. În cazul lui Isus, acuzațiile erau nedrepte pentru că El chiar era, și este în continuare, Dumnezeu și are toate prerogativele și toată puterea lui Dumnezeu – inclusiv dreptul de a ne ierta păcatele (vezi Ioan 10:33, Luca 5:21).

Biserica Romană are două trăsături distinctive pe care Biblia le numește hulă. Una este pretenția că are puterea să ierte păcatele. A doua este rolul pe care și-l asumă papalitatea – acela de Dumnezeu pe pământ.

Isus este adevăratul nostru Preot și numai El ne poate ierta păcatele. Este adevărat că nu suntem suficient de neprihăniți ca să venim înaintea lui Dumnezeu. Avem nevoie de un mijlocitor. Vestea incredibil de bună este că avem un mijlocitor, pe Isus Hristos. Scriptura ne învață că El este „singur[ul] mijlocitor între Dumnezeu și oameni” (1 Timotei 2:5).

Cât despre modul în care Biserica Romană împlinește a doua definiție biblică a hulei, să ne uităm la o declarație clară din statutul papei, dintr-o sursă catolică reprezentativă: „Papa este atât de vrednic și de înălțat, încât nu este doar un om, ci este ca Dumnezeu și vicarul lui Dumnezeu. […] Prin urmare, papa este încoronat cu o triplă coroană: ca Împărat al cerului, al pământului și al locurilor de jos, […] Rege al regilor […] căruia i-au fost încredințate de către atotputernicul Dumnezeu îndrumări […] ale Împărăției cerești (Lucius Ferraris, „Papa”, articolul 2 din Prompta Bibliotheca [„Handy Library”], [Veneția, Italia: Gaspar Storti, 1772], vol. 6, pp. 26–29).

Cartea Apocalipsa Îl înalță pe Isus, identifică poporul lui Dumnezeu din zilele din urmă și descoperă caracteristicile distinctive ale fiarei, pentru a putea fi pregătiți pentru conflictul care ne stă în față.

### III. Aplicație

**Meditează:** Uneori, unor oameni li se poate părea un pic dură și nedreaptă condamnarea de către Dumnezeu a unei organizații religioase care a făcut mult bine în lume, prin școlile și spitalele ei sau prin slujirea ei umanitară. Întrebarea esențială care se pune nu este dacă această organizație a făcut vreun bine, ci: Este această organizație credincioasă lui Isus și învățăturilor Scripturii? Ce se află în spatele influenței ei mondiale? Conduce ea lumea la unirea bisericii cu statul, așa cum prezice profeția? Cartea Apocalipsa descoperă că, sub auspiciile Romei, libertățile noastre religioase vor fi limitate, va fi promulgat un boicot economic și, în cele din urmă, poporul lui Dumnezeu va experimenta asuprirea, întemnițarea și moartea.

Propune-le membrilor grupei tale să citească și să discute următoarele trei idei esențiale din studiul nostru din această săptămână:

**1** Fii atent la ce se întâmplă în lumea noastră. Profețiile din Apocalipsa prezic că va apărea o uniune politico-religioasă. Chiar înainte de a merge la cruce, Isus le-a spus ucenicilor Săi: „Vegheați dar, pentru că nu știți în ce zi va veni Domnul vostru” (Matei 24:42). La ce Se referă Isus când ne spune să veghem? În termeni practici, cum facem lucrul acesta?

**2** Fii pregătit. Timpul să ne pregătim pentru criza finală a pământului este acum. În general, o criză nu dezvoltă caracterul, o criză descoperă caracterul. Acum este timpul să ne întărim „în Domnul și în puterea tăriei Lui” (Efeseni 6:10). Gândește-te la o criză prin care ai trecut de curând. Ce ți-a descoperit despre tine? Ce domenii trebuie să îmbunătățești în experiența ta cu Dumnezeu, ca rezultat al acelei descoperiri de caracter? Cum ne pregătim pentru revenirea lui Hristos?

**3** Fii activ. Isus a spus: „Și-Mi veți fi martori...” Dacă a existat vreodată un timp pentru a fi activi în a împărtăși cu cei din jur dragostea lui Dumnezeu, Cuvântul Său și mesajul Său pentru sfârșitul istoriei lumii, acel timp este astăzi. Care sunt câteva moduri prin care poți face acest lucru în săptămâna care urmează?