---
title:  Material Pentru Instructori
date:  16/06/2023
---

### I. Privire generală

Biblia este un tot unitar. Tema marii lupte dintre bine și rău trece ca un fir roșu prin paginile ei, țesând laolaltă narațiunile și adevărurile pe care le conține. Lucrarea lui Hristos, jertfa Lui ispășitoare, lucrarea Lui de Mare-Preot și revenirea Lui sunt teme evocate în paginile ei. Marea luptă atinge punctul culminant în cartea Apocalipsa. Studiul din această săptămână, cu titlul „Sigiliul lui Dumnezeu și semnul fiarei (partea a 2-a)” continuă identificarea puterii fiarei care iese din mare, prezintă ultimele evenimente din istoria pământului și împărtășește principii practice care ne vor ajuta să ne pregătim pentru revenirea lui Isus.

Unul dintre principiile importante în înțelegerea profețiilor temporale din Biblie este principiul zi/an. Să recapitulăm: în profețiile legate de timp din Daniel și din Apocalipsa, o zi profetică este echivalentul unui an literal. Vom revedea dovezile biblice și istorice în favoarea acestui principiu în studiul nostru din această săptămână. Un alt principiu important în interpretarea profetică este legătura dintre profețiile din Daniel și cele din Apocalipsa. Vom arăta că fiara care se ridică din mare, din Apocalipsa 13, este, de fapt, un amestec compozit al creaturilor simbolice din Daniel 7 – leul, ursul, pardosul și fiara care arată ca un balaur, cele zece coarne și cornul cel mic, care iese din Imperiul Roman păgân și stăpânește asupra puterilor reprezentate de cele zece coarne.

Puterea cornului mic din Daniel 7, „omul fărădelegii” din 2 Tesaloniceni 2 și fiara care se ridică din mare din Apocalipsa 13 reprezintă aceeași putere asupritoare care a persecutat poporul lui Dumnezeu în timpul Evului Mediu: papalitatea. În studiul nostru din această săptămână vom descoperi că fiara din mare, din Apocalipsa 13, persecută și biserica lui Dumnezeu din zilele din urmă, pe aceia care „păzesc poruncile lui Dumnezeu și credința lui Isus”.

### II. Comentariu

Apocalipsa 12 arată că Satana avea să persecute biserica lui Dumnezeu în timpul Evului Mediu. Conform profeției biblice, urmașii credincioși ai lui Hristos aveau să fugă în pustie vreme de 1.260 de zile (Apocalipsa 12:6). După cum citim în Apocalipsa 12:14: „Și cele două aripi ale vulturului celui mare au fost date femeii ca să zboare cu ele în pustie, în locul ei, unde este hrănită o vreme, vremi și jumătatea unei vremi, departe de fața șarpelui” (Apocalipsa 12:14). Daniel 7:25 afirmă că puterea biserică- stat romano-catolică „se va încumeta să schimbe vremurile și legea, și sfinții [credincioșii] vor fi dați în mâinile lui timp de o vreme, două vremuri și o jumătate de vreme”. Conform cu Apocalipsa 13:5, puterii bisericii-stat romano-catolice avea să i se permită să „lucreze patruzeci și două de luni”. Aceste trei expresii temporale, 1.260 de zile, o vreme, vremi și jumătatea unei vremi și, respectiv, patruzeci și două de luni descriu același interval de timp și apar de șapte ori în cărțile Daniel și Apocalipsa.

Într-un articol publicat de Institutul de Cercetare Biblică al Bisericii Adventiste, Gerhard Pfandl face următoarea observație: „Până în secolul al XIX-lea, majoritatea cercetătorilor cărților apocaliptice Daniel și Apocalipsa au folosit metoda istoricistă pentru explicarea profețiilor din aceste cărți. Unul dintre stâlpii de susținere ai metodei istoriciste este principiul an-zi, care spune că o zi în profețiile temporale apocaliptice reprezintă un an. În timpul secolului al XIX-lea, metoda istoricistă a fost încet înlocuită de sistemele de interpretare preteriste și futuriste, ambele negând principiul de o zi pentru un an. Preteriștii plasează majoritatea profețiilor în trecut, înainte de apariția Imperiului Roman; futuriștii le plasează pe majoritatea acestora în viitor, mai specific în ultimii șapte ani dintre așa-zisa răpire secretă și a doua venire a lui Isus” (Pfandl, „In Defense of the Year-day Principle”, Journal of the Adventist Theological Society 23, nr. 1 [2012], p. 3).

Este numai logic să concluzionăm că, dată fiind natura simbolică a imaginilor din capitolele 7, 8, 9 și 12 din Daniel, alături de imaginile din Apocalipsa 12 și 13, perioadele din aceste capitole sunt și ele simbolice. Când aplicăm principiul de o zi pentru un an în fiecare dintre aceste cazuri, evenimentele prezise se întâmplă exact la timp.

Articolul de cercetare biblică al lui Pfandl aduce, de asemenea, acest argument relevant: „Potrivit contextului, expresiile «o vreme, vremi și jumătatea unei vremi» (Daniel 7:25; 12:7; Apocalipsa 12:14), «patruzeci și două de luni» (Apocalipsa 11:2; 13:5) și «o mie două sute șaizeci de zile» (Apocalipsa 11:3; 12:6) se aplică aceleiași perioade de timp, dar expresia naturală «trei ani și șase luni» nu este folosită nici măcar o dată. «Duhul Sfânt pare, într-un fel, să epuizeze toate modurile în care acest interval poate fi exprimat, excluzând întotdeauna, desigur, acea formă care ar fi folosită în scrierea obișnuită și care este folosită în mod regulat în Scripturi în alte ocazii pentru a desemna o perioadă literală. Această variație de expresii are sens doar dacă acceptăm sistemul zi-an, fiind cu totul inexplicabilă din cealaltă perspectivă» [Thomas R. Birks, First Elements of Sacred Prophecy (London: William E. Painter, 1843), p. 352]”—Pfandl, „In Defense of the Year-day Principle”, Journal of the Adventist Theological Society 23, no. 1 (2012), p. 8).

Cele o mie două sute șaizeci de zile, sau „o vreme, vremi și jumătatea unei vremi”, din Daniel și din Apocalipsa înseamnă 1.260 de ani. Comentând asupra acestei perioade profetice, Comentariul biblic AZȘ spune: „Perioada profetică a cornului mic a început în anul 538 d.Hr., când ostrogoții au renunțat la asedierea Romei, iar episcopul Romei, eliberat de controlul arian, a fost liber să exercite prerogativele decretului lui Iustinian din 533, și, prin urmare, să sporească autoritatea «Sfântului Scaun» (vezi comentariul la vers. 8). Exact după 1.260 de ani (1798), victoriile spectaculoase ale armatelor lui Napoleon în Italia l-au lăsat pe papa la mila guvernului revoluționar francez, care l-a atenționat că religia catolică va fi întotdeauna dușmanul de nereconciliat al republicii și a adăugat că «mai este un lucru, chiar mai important pentru atingerea scopului dorit, iar acesta este distrugerea, dacă este posibil, a centrului unității Bisericii Romane, și urmează ca Domnia Voastră, care întruniți în persoana voastră calitățile cele mai distinse de general și de om politic iluminat, să împliniți scopul acesta, dacă îl considerați posibil» (Ibidem, p. 158). Ca răspuns la aceste instrucțiuni și la ordinul lui Napoleon, [generalul] Berthier, cu o armată franceză, a intrat în Roma, a proclamat sfârșitul guvernării politice a papei și l-a luat pe papa prizonier, ducându-l în Franța, unde a murit în exil” (vol. 4, p. 834).

Profețiile din Apocalipsa prezic că rana de moarte făcută papalității de către armatele lui Napoleon avea să fie vindecată, iar papalitatea avea să se înalțe la supremație internațională (Apocalipsa 13:3). Această înălțare urmează să inițieze conflictul final dintre semnul fiarei și sigiliul lui Dumnezeu. Pentru a înțelege mai bine natura acestui conflict, trebuie mai întâi să descifrăm semnificația sigiliului lui Dumnezeu. Ce este mai exact acest sigiliu?

Potrivit Romani 4:11, un semn și o pecete (sigiliu) sunt interschimbabile. Sigiliile erau bine cunoscute în lumea antică. Erau folosite pentru a certifica documente. Erau, de asemenea, un semn al proprietății. Pecețile erau adeseori făcute din ceară sau ștampilate pe lutul proaspăt modelat. Dintre toate poruncile, cea a Sabatului este singura care se califică drept sigiliul lui Dumnezeu. Ea conține numele, titlul și proprietatea dătătorului legii. După cum remarcă Gerhard Damsteegt: „Porunca Sabatului poate fi astfel considerată o pecete pentru că «este singura dintre toate cele zece în care se găsesc atât Numele, cât și titlul Legiuitorului. Este singura care arată prin a cui autoritate a fost dată Legea. În acest fel, ea conține sigiliul lui Dumnezeu, pus pe Legea Sa, ca o dovadă a autenticității și a puterii obligativității ei» (Patriarhi și profeți, p. 307). Sabatul le dă Celor Zece Porunci o semnificație unică. «Sabatul a fost pus în Decalog ca pecetea Dumnezeului celui viu, arătând spre Dătătorul legii și descoperind dreptul Lui de stăpânire.» Astfel, Sabatul este semnul unei relații între Dumnezeu și poporul Său, slujind ca un «test al loialității lor față de El»” (Sign of the Times, 13 mai 1886).

Misiunea adventiștilor de ziua a șaptea poate fi descrisă ca fiind aceea de a prezenta «Legea lui Dumnezeu ca un test al caracterului și ca un sigiliu al viului Dumnezeu» (Mărturii pentru biserică, vol. 2, p. 468).” (Damsteegt, „The Seal of God”, Adventists Affirm, vol. 8, nr. 3, sfârșitul anului 1994, pp. 37, 38).

Sigiliul lui Dumnezeu, așa cum este manifestat prin păzirea Sabatului, este un semn al acceptării autorității lui Dumnezeu în viața noastră. După cum declară Ellen G. White cu atâta tărie: „Îndată ce copiii lui Dumnezeu sunt sigilați pe frunte, și acesta nu este un sigiliu sau un semn care să poată fi văzut, ci o consolidare în adevăr, atât intelectuală, cât și spirituală, în așa fel încât să nu poată fi clintiți și de îndată ce copiii lui Dumnezeu sunt sigilați și pregătiți pentru zguduire, aceasta va avea loc. De fapt, zguduirea a și început” (Comentariile Ellen G. White, Comentariul biblic AZȘ, vol. 4, p. 1161). Sigilați de Duhul Sfânt, suntem pregătiți pentru criza care ne stă în față. Am face bine să luăm aminte la mustrarea apostolului Pavel: „Să nu întristați pe Duhul Sfânt al lui Dumnezeu, prin care ați fost pecetluiți pentru ziua răscumpărării” (Efeseni 4:30).

### III. Aplicație

**Meditează:** În ciuda faptului că sigiliul lui Dumnezeu și semnul fiarei sunt diametral opuse, au totuși un lucru în comun: niciunul nu este primit pe loc. Primirea sigiliului lui Dumnezeu se întâmplă în timp, pe măsură ce mintea noastră este zilnic modelată după chipul lui Isus. Ellen G. White scrie: „Este o lege atât a intelectului, cât și a spiritualității umane aceea că, privind, suntem schimbați. Mintea se adaptează treptat la subiectele cu care este hrănită” (Tragedia veacurilor, p. 555, sublinieri adăugate).

Privind la Isus și umplându-ne mintea cu învățăturile Cuvântului Său, devenim mai mult asemenea Lui. Dezvoltarea caracterului are nevoie de timp. Relațiile profunde și durabile se dezvoltă în timp și necesită timp. Când medităm la viața lui Hristos, Duhul Sfânt lucrează în viața noastră ca să „pecetluiască” în noi principiile Împărăției lui Dumnezeu, în pregătirea pentru testul final, care vizează porunca Sabatului.

După cum sigiliul lui Dumnezeu nu este primit instantaneu, nici semnul fiarei nu va fi primit astfel. Compromisurile zilnice, păcatele îndrăgite și cultivate, idolii ascunși în inimă, atitudinile necreștine încurajate – toate duc la primirea semnului fiarei. Dacă nu trecem de încercările de astăzi, cu siguranță vom cădea la încercările mai grele de mâine, când semnul fiarei va fi implementat. Cum spunea bătrânul predicator adventist Luther Warren: „Singura cale ca să fii pregătit pentru revenirea lui Isus este să te pregătești de pe acum și să rămâi pregătit.”

Îndeamnă-i pe membrii grupei să mediteze la declarația lui Luther Warren. Încurajează-i să se roage în această săptămână ca Dumnezeu să le descopere orice lucru care îi împiedică să fie gata pentru A Doua Venire. 