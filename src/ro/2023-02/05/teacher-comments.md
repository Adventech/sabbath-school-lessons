---
title:  Material Pentru Instructori
date:  28/04/2023
---

### I. Privire generală

Mulți creștini se lasă cuprinși de teamă atunci când se gândesc la judecată. Și-L închipuie pe Dumnezeu în curtea Lui cerească de judecată, stând ca Judecător Suprem al universului, cântărindu-le faptele bune în comparație cu faptele rele. Au cumva ideea că, dacă faptele lor bune cântăresc mai mult decât cele rele, vor fi mântuiți. Dacă, din întâmplare, faptele lor rele cântăresc mai mult decât cele bune, vor fi pierduți.

În studiul din această săptămână vom descoperi că această perspectivă asupra judecății nu numai că este o minciună, ci este și una dintre înșelăciunile Diavolului, pentru a distorsiona caracterul lui Dumnezeu. Satana dorește să Îl prezinte pe Dumnezeu ca pe un judecător răzbunător, un fel de tiran mânios care vrea să își pedepsească făpturile pentru fiecare păcat pe care l-au făcut vreodată.

Studiul Școlii de Sabat din această săptămână descoperă un Dumnezeu de o iubire nesfârșită, care face tot ceea ce poate pentru a ne mântui. El dorește să ajungem în ceruri mai mult decât ne dorim noi. Judecata atestă realitatea divină că Cerul a făcut tot posibilul pentru salvarea întregii omeniri. Dacă vom fi pierduți, va fi pentru că ne-am opus în mod repetat chemărilor iubirii divine. La judecată, faptele noastre bune sunt importante, pentru că descoperă răspunsul nostru la dragostea necondiționată și nesfârșită a lui Dumnezeu așa cum este descoperită de Hristos pe cruce. Faptele noastre bune dau mărturie despre autenticitatea credinței noastre în Isus. Recunoașterea din partea noastră a ceea ce Isus a făcut, face și va continua să facă pentru noi ne conduce la dorința de a-I sluji pentru totdeauna.

### II. Comentariu

Cartea Apocalipsa anunță că „a venit ceasul judecății Lui” (Apocalipsa 14:7). Apocalipsa nu indică nici natura judecății, nici timpul exact când aceasta începe. Dar Daniel o face. Capitolele 7-9 din cartea lui Daniel sunt interconectate cu Apocalipsa 14:7 și descoperă clar atât natura, cât și timpul judecății. Cărțile profetice Daniel și Apocalipsa sunt legate între ele. Înțelegerea cărții lui Daniel ne ajută să înțelegem Apocalipsa. Când Daniel descrie natura judecății, în Daniel 7, o face în contextul biruinței lui Hristos asupra puterilor despotice ale acestei lumi. Anterior, în Daniel 7, patru fiare se perindă în peisaj, asuprind poporul lui Dumnezeu. Conform cu Daniel 7:17,23, aceste fiare reprezintă împărați sau împărății. Cuvintele-cheie din Daniel 7 sunt „împărăție” și „stăpânire”.

În această lume se dă o luptă pentru control. În cele din urmă, se ridică puterea cornului celui mic, o putere politico-religioasă care schimbă Legea lui Dumnezeu și caută să domnească asupra pământului. Atenția noastră este apoi îndreptată dinspre pământ spre cer. Cel Îmbătrânit de zile, Tatăl nostru ceresc, convoacă un ceas al judecății cerești. Fiul omului, Isus, Se alătură Tatălui. În această judecată, se descoperă că Hristos este conducătorul de drept al universului. Daniel declară: „M-am uitat în timpul vedeniilor mele de noapte și iată că pe norii cerurilor a venit Unul ca un Fiu al omului; a înaintat spre Cel Îmbătrânit de zile și a fost adus înaintea Lui. I s-a dat stăpânire, slavă și putere împărătească, pentru ca să-I slujească toate popoarele, neamurile și oamenii de toate limbile. Stăpânirea Lui este o stăpânire veșnică și nu va trece nicidecum și Împărăția Lui nu va fi nimicită niciodată” (Daniel 7:13,14).

În judecată, înaintea întregului univers, Hristos este descoperit ca Stăpânitorul de drept. Împărăția lui Satana este expusă întru totul ca fiind rea, înșelătoare, egoistă și distructivă. Cerul arată că Dumnezeirea a făcut, la cruce, tot posibilul pentru a salva omenirea. Puterea cornului mic (Roma papală) și toate puterile pământești sunt condamnate în timpul judecății. Judecata este pronunțată în favoarea poporului lui Dumnezeu. Drept consecință, lucrarea judecății le este încredințată celor mântuiți, în timpul domniei lor alături de Hristos, în perioada celor o mie de ani în cer, după a doua Sa venire. Pentru creștinii dedicați, loiali lui Hristos, încrezători în harul Său și îmbrăcați în neprihănirea Sa, judecata este o veste bună, nu una rea.

Daniel 7 a fost scris în timpul primului an al domniei lui Belșațar, regele Babilonului. Potrivit lui Siegfried Horn, arheolog și fost profesor la Universitatea Andrews: „Babilonienii aveau o perspectivă foarte pesimistă asupra vieții de apoi. Lumea lor de dincolo, tărâmul celor decedați, era un loc foarte întunecat, plin de praf, unde pâinea era amară, apa, sălcie, iar morții purtau haine făcute din pene, pentru a-i proteja de frig. Se credea că, în timpul nopții, nevoia lor de lumină, mâncare și băutură era împlinită de zeul Soare” (Ministry, decembrie 1981 [vol. 54, nr. 12], p. 25).

Horn continuă, afirmând: „Există o diferență puternică între egipteni și babilonieni cu privire la judecata din viața de apoi. Deși nu știm prea multe despre ce credeau babilonienii în ce privește soarta lor în viața de apoi, egiptenii au lăsat numeroase mărturii ale credințelor lor. Aceste texte mortuare variază de la Textele Piramidelor, din perioada Vechiului Regat, la Textele Sarcofagelor, din Regatul Mijlociu, și până la Cartea Morților, din Noul Regat. În decursul a aproape 3.000 de ani, credințele lor s-au schimbat în unele aspecte, după cum ilustrează diversitatea acestor texte. […] Ele descriu în detaliu, atât în cuvinte, cât și prin imagini, la ce s-ar putea aștepta o persoană să experimenteze după moarte și cum ar putea să își asigure un rezultat favorabil al judecății înaintea judecătorilor divini” (p. 27).

Cartea egipteană a Morților descrie cât se poate de expresiv conceptul egiptean al judecății în timpul erei Noului Regat. Această idee este elaborată aproape în totalitate în secțiunea despre Sala Judecății, unde este hotărâtă soarta morților. „Osiris stă în Sala Judecății, având în față balanța dreptății, și așteaptă să îi cântărească pe cei morți. Cei care nu trec testul vor fi distruși. […] Acest text lung și complex conține Mărturisirea Negativă, în care morții declară (prima dată în fața lui Osiris și apoi în fața altor patruzeci și doi de judecători) că sunt vrednici, enumerând crimele și nelegiuirile pe care nu le-au săvârșit. Apoi inima decedatului era cântărită în raport cu pana zeiței Ma’at” (Ancient Egypt Online, „The Judgment of the Dead”, [https://ancientegyptonline. co.uk/judgmentofthedead/]).

Dacă faptele rele ale persoanei judecate cântăreau mai mult decât faptele ei bune, talerele balanței aveau să încline în favoarea întunericului etern, iar inima avea să-i fie aruncată unei făpturi care se asemăna cu un monstru ce aștepta să o înghită. Textele egiptene descoperă și că aproape nimeni nu ar putea câștiga o dispută cu zeii. Zeii Egiptului păreau să fie duri, lipsiți de iubire și gata să distrugă.

Este important să observăm contrastul dintre conceptul păgân al judecății și conceptul biblic, așa cum este el schițat în cărțile Daniel și Apocalipsa. Apocalipsa 14:7 declară: „a venit ceasul judecății Lui”. Acest ceas nu este numai timpul judecării acestei lumi de către Dumnezeu, ci este și ceasul descoperirii iubirii și harului lui Dumnezeu înaintea universului. Când Hristos a murit pe cruce, întregul univers a văzut dragostea lui Dumnezeu. Nu poate exista o descoperire mai mare a dragostei lui Dumnezeu decât crucea. Crucea arată clar: Dumnezeu este dragoste. Cu toate acestea, există în continuare, în conflictul cosmic dintre bine și rău, întrebări care cer un răspuns. Cum se aplică dragostea lui Dumnezeu în dreptul fiecărei persoane? A primit fiecare persoană de pe planetă suficiente dovezi pentru a lua o decizie veșnică? A făcut Dumnezeu tot ce era posibil pentru a salva fiecare ființă omenească? Ar fi putut face Dumnezeu ceva mai mult? Pentru a garanta siguranța universului pentru totdeauna și pentru a instaura, fără urmă de îndoială, dragostea divină în inimile lumilor necăzute și ale celor răscumpărați din toate veacurile, aceste întrebări cer un răspuns.

La încheierea judecății, întregul univers va cânta cu bucurie: „Mari și minunate sunt lucrările Tale, Doamne, Dumnezeule Atotputernice! Drepte și adevărate sunt căile Tale, Împărate al neamurilor! Cine nu se va teme, Doamne, și cine nu va slăvi Numele Tău? Căci numai Tu ești Sfânt și toate neamurile vor veni și se vor închina înaintea Ta, pentru că judecățile Tale au fost arătate!” (Apocalipsa 15:3,4). Atât cei mântuiți, cât și cei pierduți vor recunoaște că Dumnezeu este drept, neprihănit și iubitor în acțiunile Sale față de noi. Universul va fi protejat pentru totdeauna, pentru că dragostea lui Dumnezeu s-a descoperit atât la cruce, cât și în judecata Lui finală.

### III. Aplicație

**Pentru meditație personală:** Studiul din această săptămână conține lecții spirituale bogate pentru viața noastră de zi cu zi. Primul principiu important pe care să îl extragem din studiul nostru din această săptămână este că trăim într-un ceas unic al istoriei pământului: a venit ceasul judecății lui Dumnezeu. Destinele întregii omeniri sunt pe cale să fie hotărâte. La fel cum Ziua Ispășirii din calendarul religios evreiesc era o zi de judecată, în care tot poporul lui Dumnezeu se aduna la sanctuarul din vechime mărturisindu-și păcatele și analizându-și inimile, tot la fel astăzi, anunțarea ceasului judecății este o chemare la mărturisire, la pocăință și la părăsire a păcatului. Anunțarea ceasului judecății este apelul lui Dumnezeu ca oamenii să-I fie dedicați întru totul lui Hristos în punctul culminant al istoriei pământului.

Al doilea adevăr esențial al studiului din această săptămână este că în Hristos nu trebuie să ne temem de judecată. Putem fi siguri că Dumnezeul nostru iubitor ne va trece de ea. Isus nu este doar Judecătorul nostru, ci și Apărătorul nostru (Ioan 5:22; 1 Ioan 2:1). În tribunalele pământești, dacă judecătorul unei persoane este, în același timp, și apărătorul ei, ar exista un conflict de interese uriaș; dar în tribunalul ceresc, talerele balanței sunt înclinate în favoarea noastră. Dacă există vreo cale prin care Isus să ne salveze, o va face.

Al treilea adevăr biblic din studiul nostru din această săptămână este că, în analiza finală, Hristos va fi onorat, Satana va fi expus și cei neprihăniți vor fi răscumpărați. Înțelegerea judecății din Apocalipsa ne oferă încrederea că, într-o zi, întregul univers se va închina înaintea Creatorului, Răscumpărătorului și Regelui biruitor.

**Întrebări pentru discuție:**

**1** Ce mângâiere găsești în cunoașterea faptului că Judecătorul tău îți este și Apărător?

**2** Ce înseamnă să-I fii dedicat întru totul lui Hristos în ceasul judecății și în punctul culminant al istoriei pământului?