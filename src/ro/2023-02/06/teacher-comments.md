---
title:  Material Pentru Instructori
date:  05/05/2023
---

### I. Privire generală

Matematica este o știință exactă. În profețiile din Daniel și din Apocalipsa legate de judecată, Duhul Sfânt le-a descoperit profeților dovezi matematice clare că putem avea încredere în Cuvântul lui Dumnezeu. În studiul din această săptămână vom analiza câteva dintre aceste dovezi.

Daniel 9 este unul dintre cele mai remarcabile capitole din întreaga Biblie. Aici ne sunt descoperite clar momentul botezului lui Isus, moartea Lui pe cruce și proclamarea Evangheliei către neamuri. Aceste profeții nu ne sunt date doar în termeni vagi sau în linii generale. Când au fost confruntați cu acuratețea acestor profeții, mulți sceptici, după ce le-au înțeles semnificația, au devenit urmași sinceri ai lui Hristos.

Daniel 9 este un răspuns la viziunea lui Daniel din 8:27: „Eram uimit de vedenia aceasta, și nimeni nu știa.” Viziunea din Daniel 8 este viziunea înfrângerii Medo-Persiei de către Grecia, descrisă drept ciocnirea dintre berbec și țap. Un mic corn (Roma papală) se ridică apoi și domină peisajul politic și religios. Această putere, a cornului celui mic, distorsionează în cele din urmă adevărul despre Isus și, conform cu Daniel 8:12, aruncă „adevărul la pământ”. Apoi, Daniel îl aude pe înger întrebând: „Până când […]” (Daniel 8:13) – adică până când avea să triumfe rătăcirea? Cât de mult avea să stăpânească Diavolul? Când avea să fie restaurat adevărul la locul său de drept în poporul lui Dumnezeu? Când avea să stăpânească neprihănirea și să se încheie nelegiuirea? Răspunsul se găsește în Daniel 8:14: „Până vor trece două mii trei sute de seri și dimineți; apoi Sfântul Locaș va fi curățit!”

### II. Comentariu

Cuvântul ebraic pentru „curățit” din Daniel 8:14 este nisdaq. Traducătorii au atribuit acestui cuvânt mai multe semnificații, printre care: „restaurat”, „îndreptat”, „purificat”, „curățat”, „îndreptățit” și „răzbunat”. Cuvântul ebraic nisdaq include, cel mai probabil, toate semnificațiile enumerate aici.

O traducere liberă a pasajului din Daniel 8:13,14 ar suna cam așa: „Când va fi repus sanctuarul în locul său de drept, când va fi curățat și purificat de păcat, când va fi răzbunat numele lui Dumnezeu, când va fi înălțat adevărul Lui și când vor fi toate lucrurile îndreptate?” Îngerul răspunde: „Până vor trece două mii trei sute de seri și dimineți; apoi Sfântul Locaș va fi curățit!” (Daniel 8:14). Răspunsul complet la această întrebare nu se găsește în Daniel 8. La sfârșitul capitolului, profetul leșină (Daniel 8:27), în timp ce îngerul îi explică viziunea. În consecință, anii trec. Apoi, în Daniel 9, profetul se roagă pentru înțelegere și îngerul se întoarce să-i explice partea neexplicată din viziune (Daniel 9:20). În Daniel 9:24, îngerul declară: „Șaptezeci de săptămâni au fost hotărâte asupra poporului tău”.

Cele șaptezeci de săptămâni din Daniel 9 sunt „hotărâte” din profeția mai lungă, de 2.300 de zile, din Daniel 8:14. Cuvântul ebraic pentru „hotărâte” apare numai aici în Vechiul Testament evreiesc. Poate fi tradus literal ca „tăiate”. Rabinii foloseau acest cuvânt pentru a descrie ceva desprins dintr-o perioadă mai lungă. Viitorul poporului evreiesc, al templului și al Ierusalimului sunt și ele prezentate în această profeție. Cele șaptezeci de săptămâni de aici trebuiau să fie o perioadă de har, pentru a împăca pe deplin Israelul cu Dumnezeu. În timpul acestei perioade, Mesia avea să vină ca să aducă neprihănirea veșnică (Daniel 9:24).

Se poate ridica întrebarea: Ce dovezi avem în text că cele șaptezeci de săptămâni nu sunt săptămâni literale sau 490 de zile literale? Expresia ebraică pentru „săptămâni” folosită aici este, de asemenea, folosită ca un grup de zile sau poate fi tradusă ca șaptezeci de câte șapte. Pentru că evenimentele profetizate se desfășoară pe o perioadă mult mai lungă decât 490 de zile literale și, de fapt, se întind pe durata unor secole – această perioadă trebuie înțeleasă în contextul principiului zi/an (Ezechiel 4:6; Numeri 14:34), adică o zi profetică este echivalentul unui an literal.

Gerhard Pfandl, de la Institutul de Cercetare Biblică Adventist de Ziua a Șaptea, face acest comentariu valoros asupra versetului din Numeri 14:34: „Dumnezeu a folosit în mod intenționat principiul de o zi pentru un an ca un instrument de învățare: «După cum în patruzeci de zile ați iscodit țara, tot așa, patruzeci de ani veți purta pedeapsa fărădelegilor voastre, adică un an de fiecare zi, și veți ști atunci ce înseamnă să-Mi trag Eu mâna de la voi» (Numeri 14:34). Și, într-o parabolă pusă în scenă «pe viu», profetului Ezechiel i s-a spus să stea 390 de zile întins pe partea lui stângă și patruzeci de zile, pe partea dreaptă: «Îți pun câte o zi pentru fiecare an» (Ezechiel 4:6). Totuși, Numeri 14 și Ezechiel 4 nu sunt texte apocaliptice. Prin urmare Dumnezeu spune clar – o zi înseamnă un an. În textele apocaliptice, lucrul acesta nu este niciodată menționat, ci este un principiu subînțeles” (Journal of the Adventist Theological Society, 23/1 [2012], p. 9). Acest principiu se aplică profețiilor temporale din Daniel și din Apocalipsa. Când aplici principiul că o zi profetică este echivalentul unui an literal, profeția este descifrată. Evenimentele prezise în cronologia profetică se aranjează de la sine.

Cele șaptezeci de săptămâni din Daniel 9:24,25 se calculează ca fiind 490 de zile profetice sau 490 de ani literali. Această perioadă de 70 de săptămâni începe cu decretul de restaurare și de reconstruire a Ierusalimului. Când Babilonul a fost învins de mezi și de perși, în cele din urmă noii conducători au dat trei decrete separate, permițându-le evreilor să se întoarcă din robia babiloniană în Ierusalim. Primele două decrete,
date de Cirus (Ezra 1:1-4) și, respectiv, de Darius (Ezra 6:1-12), nu au inclus pe deplin toate elementele următoare: reconstruirea Ierusalimului, restaurarea templului și legitimitatea Israelului ca sistem judiciar. Ultimul dintre cele trei decrete, dat de Artaxerxes în anul 457 d.Hr., nu numai că a permis întoarcerea poporului Israel în țara lui natală, ci le-a oferit evreilor și proviziile necesare pentru a face lucrul acesta și a recunoscut orașul Ierusalim ca centrul lor civil, judiciar și religios.

Avându-și începutul în anul 457 î.Hr., profeția ne poartă de-a lungul secolelor vreme de 69 de săptămâni profetice, sau 483 de ani, până în anul 27 d.Hr. Potrivit profeției, această perioadă profetică avea să se încheie cu venirea Prințului Mesia. „Mesia” înseamnă „Unsul”. În 27 d.Hr. (al cincisprezecelea an al lui Tiberius Cezar), Isus Hristos, Mesia, a fost botezat, sau uns, pentru lucrarea Sa (Luca 3:1-3,15,16,21,22), exact cum a fost profetizat.

**Mesia urma să fie stârpit în mijlocul săptămânii**

Daniel a prezis cu sute de ani înainte data exactă a începerii lucrării publice a lui Isus Hristos – momentul botezului Său. Explicația dată de Gabriel lui Daniel continuă. După cum descoperă clar studiul din această săptămână, Mesia avea să fie „stârpit”, sau crucificat, în mijlocul ultimei săptămâni din profeția de șaptezeci de săptămâni. Isus a fost crucificat în anul 31 d.Hr., așa cum a prezis profeția din Daniel.

Conform explicației date de Gabriel lui Daniel, legământul lui Dumnezeu făcut în mod specific cu evreii ca popor avea să înceteze la sfârșitul celor șaptezeci de săptămâni profetice, în anul 34 d.Hr. Legământul era acum oferit tuturor – întâi evreilor, apoi neamurilor (vezi Romani 1:16; 2:6,10) care L-au acceptat pe Isus ca Mântuitor.

Între timp, serviciile din sanctuar erau parabole care ilustrau jertfa lui Isus și planul de mântuire. La moartea Lui, jertfele din sanctuar și-au pierdut relevanța. Și-au împlinit scopul. Acum, păcătoșii nu mai trebuie să jertfească un miel în templu; ei pot veni direct la Isus și pot accepta sângele Lui pentru a le acoperi păcatele. Isus este Mielul lui Dumnezeu, înjunghiat pentru noi, exact la timp, cum a prezis profeția biblică.

**Partea rămasă din cei 2.300 de ani**

După cum ne amintim, cele 70 de săptămâni sunt numai primii 490 de ani din cei 2.300 de ani din profeția lui Daniel. Această parte se referă la poporul evreu. Partea rămasă din cei 2.300 de ani se întinde până la vremea sfârșitului. Evenimentele legate de prima parte a profeției se adeveresc cu o acuratețe incredibilă. O asemenea acuratețe ne asigură că evenimentele părții rămase din profeție vor fi și ele îndeplinite, exact cum a fost prezis.

Întreaga profeție începe cu decretul pentru „zidirea din nou a Ierusalimului”, în 457 î.Hr. (Daniel 9:25). Dacă începi în 457 î.Hr. și înaintezi 2.300 de ani în cronologia istorică (inclusiv trecerea de la anul 1 î.Hr. la anul 1 d.Hr., care nu include anul 0), ajungi la anul 1844. Această dată marchează curățirea sanctuarului în ceruri și lucrarea de judecată, ambele simbolizate de Ziua Ispășirii.

### III. Aplicație

Îndeamnă-i pe membrii grupei să mediteze la această întrebare: De ce este important că trăim în ziua judecății, timpul de curățire a sanctuarului, simbolizată în vechime de Ziua Ispășirii?

Invită-i pe membrii grupei să mediteze la următoarele trei adevăruri din studiul din această săptămână:

**Primul:** Putem avea încredere în Biblie. Ea este precisă din punct de vedere matematic. Este exactă în toate detaliile. Descoperă date precise din cronologia istorică profană, convingându-i chiar și pe sceptici de veridicitatea ei. Astfel, profeția ne întărește încrederea în credibilitatea Cuvântului lui Dumnezeu.

**Al doilea:** Solia ceasului judecății este un apel la inimile noastre de a căuta un angajament mai profund față de Hristos ca Domn al vieților noastre. În acest timp al sfârșitului, cei care fac parte din poporul lui Dumnezeu își vor cerceta inimile și Îi vor cere lui Dumnezeu să le ierte păcatele și să îi curețe de orice atitudine sau practică din viața lor care nu este în armonie cu voia Lui. Poporul Lui Îl va implora pe Dumnezeu să îi acopere cu haina neprihănirii lui Hristos (Isaia 61:10).

**Al treilea:** Urgența ceasului este o chemare adresată poporului lui Dumnezeu de a da mărturie, cu o nouă ardoare, față de rudele, prietenii, vecinii și colegii lor de muncă. Chemarea ceasului judecății este apelul final al cerului pentru o lume bolnavă de păcat – o solie care va pregăti inimile oamenilor pentru venirea lui Isus.

Încheie studiul cu aceste întrebări practice, cerându-le membrilor grupei tale să mediteze individual la răspunsuri, în săptămâna următoare:

**1** Mi-am predat complet viața lui Hristos, în acest timp critic al istoriei pământului? Dacă nu, ce mă ține departe de El?

**2** Știu sigur că mântuirea mea este asigurată în Hristos? De ce da sau de ce nu? De ce trebuie să mă încred numai în neprihănirea Lui? Ce înseamnă să fac lucrul acesta? Este speranța mea ancorată complet în El? Dacă nu, ce pot să fac pentru a fi pe deplin ancorat în El? 