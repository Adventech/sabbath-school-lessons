---
title:  Material Pentru Instructori
date:  23/06/2023
---

### I. Privire generală

Profețiile din Apocalipsa descoperă ce urmează să vină, astfel încât poporul lui Dumnezeu să fie pregătit pentru acele lucruri. În scrisoarea lui către biserica din Tesalonic, apostolul Pavel declară clar scopul profeției: „Dar voi, fraților, nu sunteți în întuneric, pentru ca ziua aceea să vă prindă ca un hoț. Voi toți sunteți fii ai luminii și fii ai zilei. Noi nu suntem ai nopții, nici ai întunericului. De aceea să nu dormim ca ceilalți, ci să veghem și să fim treji” (1 Tesaloniceni 5:4-6). Cuvântul lui Dumnezeu luminează calea care ne stă în față. În lecția din această săptămână vom studia profețiile din Apocalipsa despre ultimele evenimente din istoria acestui pământ.

Înțelegerea a ceea ce va veni ne va ajuta să ne pregătim pentru conflictul final dintre forțele binelui și cele ale răului. Apocalipsa 18 prezice că mai multe puteri religioase, politice și economice se vor uni într-o confederație, numită simbolic Babilon, în încercarea de a conduce lumea. Dar Dumnezeu nu este niciodată luat prin surprindere. Conform cu Apocalipsa 18:1,2, Dumnezeu va acționa prin Duhul Său cel Sfânt pentru a lumina lumea cu slava Sa. Puterile demonice de jos vor fi întâmpinate de puterile cerului de sus. Apoi, prin poporul lui Dumnezeu se va demonstra că slava lui Dumnezeu stă în caracterul Său.

În studiul nostru din această săptămână ne vom concentra asupra slavei lui Dumnezeu descoperită prin poporul Său, pentru a lumina lumea întunecată de păcat. Schimbată prin harul Său, transformată prin dragostea Sa și plină de Duhul Său cel Sfânt, biserica lui Dumnezeu din zilele din urmă adresează lumii ultimul apel al Cerului, și zeci de mii de oameni aud și răspund chemării. Astfel, „Evanghelia aceasta a Împărăției va fi propovăduită în toată lumea, ca să slujească de mărturie tuturor neamurilor. Atunci va veni sfârșitul” (Matei 24:14).

### II. Comentariu

**Slava lui Dumnezeu**

Apocalipsa 18:1 este unul dintre pasajele cele mai importante din întreaga carte: „După aceea, am văzut coborându-se din cer un alt înger, care avea o mare putere; și pământul s-a luminat de slava lui”(Apocalipsa 18:1). Expresia „pământul s-a luminat de slava lui” este extrem de importantă. În întreaga carte Apocalipsa sunt trei cuvinte care apar împreună: „slava, cinstea și puterea” lui Dumnezeu.

Apocalipsa 4:11 declară: „Vrednic ești, Doamne și Dumnezeul nostru, să primești slava, cinstea și puterea.” Să ne gândim și la Apocalipsa 5:12, unde Ioan spune că Isus este demn să primească, printre altele, slava, cinstea și puterea. Descoperim din nou acest gând în Apocalipsa 19:1: „Ale Domnului, Dumnezeului nostru, sunt mântuirea, slava, cinstea și puterea.” Și observăm cum Apocalipsa, referindu-se la locuirea sfinților în cetatea Noului Ierusalim, încheie: „În ea vor aduce slava și cinstea neamurilor” (Apocalipsa 21:26).

**Plinătatea Duhului**

Duhul Sfânt va fi revărsat în plinătatea puterii Lui chiar înainte de venirea lui Isus, iar pământul va fi luminat de slava lui Dumnezeu. Apocalipsa 18:1 este o împlinire a cuvintelor din Vechiul Testament ale profetului Habacuc: „Căci pământul va fi plin de cunoștința slavei Domnului, ca fundul mării de apele care-l acoperă” (Habacuc 2:14). După cum am menționat, slava lui Dumnezeu este caracterul Său, care este dragoste. Dar această afirmație ridică o întrebare: Cum se va descoperi această slavă în ultimele momente ale istoriei unei planete afectate de păcat și de întuneric moral?

Pentru a răspunde la această întrebare, să ne gândim la experiența lui Moise. Care a fost răspunsul lui Dumnezeu atunci când Moise I-a cerut să îi arate slava Lui? „Moise a zis: «Arată-mi slava Ta!» Domnul a răspuns: «Voi face să treacă pe dinaintea ta toată frumusețea Mea și voi chema Numele Domnului înaintea ta; Eu Mă îndur de cine vreau să Mă îndur și am milă de cine vreau să am milă!»” (Exodul 33:18,19). Slava lui Dumnezeu este caracterul Său.

Slava lui Dumnezeu umple pământul într-o vreme de întuneric spiritual, când credincioșii poporului Său, copleșiți de dragostea Sa, transformați prin harul Său și dedicați misiunii Sale, descoperă lumii caracterul Său iubitor prin viața și prin mărturia lor. Mărturia vieții lor lipsite de egoism și proclamarea soliei bunătății, harului și adevărului Său se află într-un contrast puternic cu egoismul, cu mândria și cu falsitatea sistemului acestei lumi.

**Apelul final al lui Dumnezeu**

Un înger coboară din cer cu un mesaj direct de la tronul lui Dumnezeu – o solie care Îi cheamă poporul să iasă din mijlocul unei confederații politico-religioase apostate pe care Biblia o numește Babilon. Apelul lui Dumnezeu spune: „A căzut, a căzut Babilonul cel mare! A ajuns un locaș al dracilor” (Apocalipsa 18:2). Această proclamare este o repetare și o întărire a celei rostite de îngerul din Apocalipsa 14, care anunță, de asemenea, căderea Babilonului (Apocalipsa 14:8). Apocalipsa 18:4 este ultima chemare a lui Dumnezeu adresată întregii omeniri. El face un apel urgent la cei care poartă Numele Lui: „Ieșiți din mijlocul ei, poporul Meu, ca să nu fiți părtași la păcatele ei și să nu fiți loviți cu urgiile ei!” „Păcatul este fărădelege” (1 Ioan 3:4). De ce Își cheamă Dumnezeu poporul să iasă din Babilon în acest moment? Apocalipsa 18:5 ne spune: „Pentru că păcatele ei s-au îngrămădit și au ajuns până în cer și Dumnezeu Și-a adus aminte de nelegiuirile ei.” Babilonul a umplut paharul nelegiuirilor. Dumnezeu ține o înregistrare exactă a păcatelor puterilor pământești și, când acestea ating o anumită măsură, El spune: „Destul!”

Exact același lucru s-a întâmplat în zilele lui Noe. Dumnezeu a trimis un mesaj de salvare lumii antediluviene, dar, când păcatele acesteia au atins o anumită limită și când fiecare persoană de pe pământ a avut șansa să se pocăiască, au venit ploile. Vedem același lucru în distrugerea Sodomei și a Gomorei. Lot a făcut un apel solemn către copiii lui să părăsească Sodoma împreună cu el. Când păcatele locuitorilor cetăților din câmpie au atins o anumită limită, a căzut focul peste ele.

Același lucru s-a întâmplat cu Babilonul din vechime. Dumnezeu i-a trimis Babilonului solie după solie, chemând liderii și poporul la pocăință, dar, când acele solii au fost respinse, mezii și perșii l-au invadat. Harul lui Dumnezeu are îndelungă răbdare pentru copiii Lui rătăcitori. El le dă toate șansele de a se pocăi. Își trimite Duhul către fiecare inimă. Trimite avertizări profetice și face apeluri urgente, dar le dă tuturor libertatea de alegere. Babilonul spiritual, la fel ca echivalentul lui din vechime, își împietrește inima în răzvrătire.

În cele din urmă, forțele demonice vor prelua controlul deplin asupra Babilonului modern, spiritual. Acesta devine „un locaș al dracilor, o închisoare a oricărui duh necurat” (Apocalipsa 18:2). Poporul lui Dumnezeu este plin de Duhul Sfânt și, în contrast, Babilonul este plin de duhurile demonilor. Când o persoană sau o organizație religioasă întoarce spatele, în mod conștient și deliberat, învățăturilor Scripturii, ea lasă cale deschisă amăgirilor spirituale. Singura modalitate de a evita să fim controlați de duhurile necurate este să ne supunem controlului Duhului Sfânt.

Amăgirile Babilonului spiritual devin universale, căci toate popoarele vor bea din vinul „curviei” ei spirituale. După cum am văzut în studiul anterior, vinul reprezintă doctrinele false. Cei care beau din vinul Babilonului ajung să aibă o gândire confuză. Încurcă minciuna cu adevărul și ajung să creadă că adevărul este minciună. Să observăm cu atenție exprimarea din Apocalipsa 18:3: „Pentru că toate neamurile au băut din vinul mâniei curviei ei și împărații pământului au curvit cu ea și negustorii pământului s-au îmbogățit prin risipa desfătării ei.”

Curvia este o unire nelegitimă. Există trei grupuri care se unesc în această uniune sau confederație nelegitimă de la sfârșitul timpului: Babilonul (toate religiile false ale lumii, inclusiv spiritismul, în alianță cu puterea papală), regii pământului (puterile politice/statale) și negustorii pământului (forțele economice). Vorbind despre uniunea dintre biserică și stat care va avea loc, Ellen G. White ne avertizează că, atunci „când protestantismul va întinde mâna peste abis pentru a prinde mâna puterii romane, când va întinde mâna peste abis pentru a da mâna cu spiritismul, când, sub influența acestei întreite uniuni, țara noastră va abandona orice principiu al propriei Constituții, ca guvernare protestantă și republicană, și va face legi pentru propagarea falsurilor și a înșelăciunilor papale, atunci putem ști că a venit timpul pentru lucrarea prin minuni a lui Satana și că sfârșitul este aproape” (Mărturii pentru biserică, vol. 5, p. 451). Dumnezeu va întâmpina „lucrarea prin minuni a lui Satana” cu cea mai mare manifestare a puterii cerești de la Cincizecime – revărsarea Duhului Sfânt în ploaia târzie. Pământul va fi aprins de slava lui Dumnezeu. Evanghelia va fi predicată până la capătul pământului de către oameni care vor fi martori vii ai puterii ei transformatoare. Zeci de mii de bărbați și de femei cu inimi sincere vor ieși din Babilon și se vor uni cu urmașii lui Hristos. Atunci, Isus va coborî din cer în slavă și Își va lua copiii acasă.

### III. Aplicație

**Meditează:** Cele mai importante două lucruri în viață sunt a-L cunoaște pe Isus și a-i ajuta și pe alții să Îl cunoască. Altfel spus, cele mai importante două lucruri în viață sunt să ne pregătim personal pentru venirea lui Isus și să-i ajutăm și pe alții să fie pregătiți pentru acest eveniment măreț. Cu cât ne apropiem mai mult de Hristos, cu atât mai mult descoperim lumii slava Lui. După cum scrie Ioan: „Și Cuvântul S-a făcut trup și a locuit printre noi, plin de har și de adevăr. Și noi am privit slava Lui, o slavă întocmai ca slava singurului născut din Tatăl. […] Și noi toți am primit din plinătatea Lui și har după har” (Ioan 1:14,16). A reflecta slava lui Dumnezeu înseamnă a fi umplut cu dragostea, cu harul și cu puterea lui Hristos.

Cuvintele acestui binecunoscut imn creștin exprimă dorința oricărei inimi convertite: „Nimic între sufletul meu și Mântuitor, Nimic din visul amăgitor al acestei lumi: Am lepădat toate plăcerile păcătoase – Isus este al meu! Nimic nu intervine între noi” (The Seventh-day Adventist Hymnal, imnul 322, [Hagerstown, MD: Review and Herald Publishing Association, 1985]).

Îndeamnă-i pe membrii grupei să mediteze în săptămâna următoare la întrebările de mai jos:

**1** Există ceva ce îmi doresc mai mult decât Îl doresc pe Isus? Dacă da, care este acest „idol”? Ce îmi ocupă timpul? Cum îmi petrec momentele de relaxare? Ce îmi preocupă cele mai tainice gânduri?

**2** În ce mod reflectă viața mea declarația mea de credință? Cum reflectă acțiunile mele angajamentul meu spiritual?

**3** Dacă Isus ar veni astăzi, aș fi gata? Dacă nu, de ce?

**4** Are Hristos controlul deplin asupra vieții mele? Dacă nu, ce îmi stă în cale și ce pot face cu ajutorul Duhului Sfânt în această privință? 