---
title:  Material Pentru Instructori
date:  02/06/2023
---

### I. Privire generală

Apocalipsa 14:8 anunță căderea Babilonului spiritual. Cum am văzut săptămâna trecută, Babilonul a fost asupritorul poporului lui Dumnezeu în Vechiul Testament. De aceea, Babilonul este un simbol potrivit pentru cetatea rătăcirii, centrul apostaziei și dușmanul adevărului. Săptămâna trecută am studiat și contrastul dintre femeia în alb, adevărata biserică a lui Isus, și femeia desfrânată, Babilonul. Am observat că sistemul religios fals denumit Babilon își preia autoritatea de la liderii religioși omenești, și nu din Cuvântul lui Dumnezeu. Babilonul își ia puterea de la stat, nu de la Hristos. În conformitate cu obiceiurile multor religii false, Babilonul folosește idolii ca reprezentări ale divinității.

Vom studia cele două rătăciri principale ale Babilonului: conceptul nemuririi sufletului și închinarea la soare. De-a lungul secolelor, religiile păgâne au crezut că sufletul este nemuritor. Această credință exista în Egipt, Asiria, Babilon, Medo-Persia, Grecia și Roma. Ideea nemuririi sufletului a intrat în biserica creștină încă din primele secole, împreună cu închinarea la idolii păgâni care erau prezentați sub o aparență creștină și venerați ca sfinți. A doua rătăcire, închinarea la soare, a intrat în biserica creștină tot relativ devreme, când liderii creștini au încercat să îi mulțumească pe păgâni și să-i facă să accepte mai ușor creștinismul. Pretinsa sfințenie a duminicii și nemurirea sufletului sunt două dintre cele mai mari amăgiri ale lui Satana din zilele din urmă.

### II. Comentariu

Când apostolul Ioan a scris cartea Apocalipsa, cetatea antică a Babilonului fusese de mult distrusă. Ioan a scris Apocalipsa spre sfârșitul primului secol. Babilonul fusese cucerit de mezi și de perși în 539 d.Hr., cu mai mult de 600 de ani în urmă. Profetul Isaia a prezis soarta Babilonului: „El nu va mai fi locuit, nu va mai fi niciodată popor în el. Arabul nu-și va mai întinde cortul acolo și păstorii nu-și vor mai țărcui turmele acolo” (Isaia 13:20). De-a lungul secolelor, această profeție s-a dovedit adevărată. Alexandru cel Mare al Greciei a adus 10.000 de oameni în Babilon ca să îndepărteze ruinele și să reconstruiască cetatea. A murit în Babilon înainte să poată duce la îndeplinire proiectul. În urma morții lui, misiunea a fost abandonată. Cetatea zace în ruine de peste 2.500 de ani.

Prin urmare, Babilonul simbolic din Apocalipsa nu este, cu siguranță, cetatea antică a Babilonului. Comentariul biblic AZȘ descoperă clar identitatea spirituală a acestuia: „Babilonul, atât cel real, cât și cel mistic, a fost dintotdeauna recunoscut ca dușmanul tradițional al adevăratului Dumnezeu și al poporului Său. Așa cum este folosit în Apocalipsa, numele simbolizează toate organizațiile religioase apostate și pe cei care le conduc, din Antichitate până la sfârșitul timpului. […] Această profeție a căderii Babilonului își găsește împlinirea în îndepărtarea, în general, a protestantismului de curăția și de simplitatea Evangheliei” (vol. 7, p. 830).

Această afirmație ne conduce la câteva întrebări importante: Care erau principalele trăsături ale Babilonului din Vechiul Testament? Au fost unele dintre practicile lui adoptate de către Biserica Catolică în primele secole după înălțarea lui Hristos?

Am observat deja în lecția de săptămâna trecută că idolii au fost aduși în biserică și introduși în închinarea creștină. În această săptămână, după cum am spus în introducere, ne vom concentra pe alte două rătăciri care au corupt Biserica Catolică în Evul Mediu: nemurirea sufletului și sfințenia duminicii. Ellen G. White face această declarație remarcabilă, legând între ele aceste două rătăciri gemene: „Satana îi va atrage pe oameni sub influența amăgirilor lui prin cele două mari erezii: nemurirea sufletului și sfințenia duminicii. În timp ce prima creează condițiile propice spiritismului, a doua creează o legătură de simpatie cu Roma. Protestanții din Statele Unite vor fi primii care vor întinde brațul peste prăpastie ca să prindă mâna spiritismului. De asemenea, ei vor trece peste abis pentru a da mâna cu puterea Romei și, sub influența acestei triple alianțe, această țară va merge pe urmele Romei, călcând în picioare libertatea de conștiință” (Tragedia veacurilor, p. 588).

**Spiritismul**

În întreaga carte Apocalipsa, spiritismul este una dintre ultimele amăgiri ale lui Satana pentru a uni lumea și a o conduce la ultimul conflict al istoriei între poporul lui Dumnezeu și forțele răului. Apocalipsa 16:14 declară: „Acestea sunt duhuri de draci, care fac semne nemaipomenite și care se duc la împărații pământului întreg, ca să-i strângă pentru războiul zilei celei mari a Dumnezeului celui Atotputernic.” Apocalipsa 19:20 adaugă că aceia care au primit semnul fiarei au fost înșelați de aceste minuni sau semne înșelătoare și nemaipomenite, iar Apocalipsa 13 confirmă că Diavolul „amăgea pe locuitorii pământului prin semnele pe care i se dăduse să le facă în fața fiarei” (Apocalipsa 13:14). Conform cu Apocalipsa 18:2, Babilonul „a ajuns un locaș al dracilor, o închisoare a oricărui duh necurat”. Sub masca spiritismului, Satana va lucra cu „puteri mincinoase” și cu „toate amăgirile” (2 Tesaloniceni 2:9,10). Una dintre amăgirile lui finale va fi personificarea celor morți de către îngerii lui răi și denaturarea adevărului biblic, inclusiv a Sabatului.

Ellen G. White ne oferă acest tablou cutremurător a ceea ce va veni asupra celor care au acceptat minciuna nemuririi sufletului: „Doctrina despre starea conștientă a omului în moarte și, în special, credința că spiritele morților se întorc să le slujească celor vii au pregătit calea pentru spiritismul modern. Dacă morții sunt primiți în prezența lui Dumnezeu și a îngerilor sfinți și sunt privilegiați cu mult mai multe cunoștințe decât aveau înainte de a muri, de ce să nu se întoarcă pe pământ pentru a-i ilumina și îndruma pe cei vii? […] Satana are puterea de a aduce înaintea oamenilor chipurile prietenilor lor decedați. Falsul este unul perfect. Înfățișarea familiară, cuvintele, tonul – toate sunt reproduse cu o precizie uimitoare. Mulți sunt încurajați la gândul că cei dragi sunt în ceruri și, fără să suspecteze vreun pericol, își pleacă urechea la «duhuri înșelătoare și [la] învățăturile dracilor»” (Tragedia veacurilor, pp. 551, 552).

Dacă ne mândrim cu cunoașterea adevărului biblic și credem că nu suntem în pericol în fața unor amăgiri atât de clare, am face bine să ne gândim din nou. Spiritismul modern se extinde dincolo de personificarea celor dragi ai noștri de către îngerii cei căzuți. (Adventiștii care cred în Biblie nu vor fi, în cea mai mare parte, înșelați de Beelzebul care apare la capătul patului lor, noaptea, cu chipul unei persoane dragi și de încredere care se ridică din mormânt cu o „lumină nouă” asupra Sabatului.) Spiritismul, în forma lui modernă, își găsește exprimarea într-un atac mai subtil, dar distrugător, asupra adevărului biblic.

Unul dintre principiile sale, care datează încă din vremea Grădinii Edenului, este minciuna fatală a șarpelui că oamenii vor fi ca Dumnezeu atunci când vor călca Legea Lui. Vedem acest principiu periculos reambalat de postmodernism și promovat prin apelul seducător: „Fă ce simți”, o respingere și un atac la adresa Legii lui Dumnezeu în sine. Acest sofism seducător subordonează caracterul imuabil al Legii lui Dumnezeu și suveranitatea ei capriciilor autorității omenești și toanelor culturii. Supusă autorității omenești, Legea lui Dumnezeu este lăsată fără nicio putere și fără caracterul ei obligatoriu pentru omenire. Rezultatul devastator este că autoritatea și Cuvântul lui Dumnezeu sunt subminate și nesocotite, în mare parte, în culturile noastre moderne.

Concluzia? Lui Satana nu îi pasă cum ne înșală cu puterile mincinoase ale spiritismului: fie printr-un atac ostentativ al unei „lumini noi” venite din partea unor rude „decedate”, fie printr-un asalt mai subtil asupra inspirației și autorității Cuvântului lui Dumnezeu – pentru el este totuna. Prin urmare, trebuie să ne îmbrăcăm cu toată armura lui Dumnezeu (Efeseni 6:10-18), rugându-ne pentru înțelepciune, ca să ne putem da seama chiar și de cele mai subtile amăgiri ale dușmanului nostru neobosit.

**Atac asupra adevărului biblic**

Iar acest aspect ne conduce direct la a doua mare rătăcire pe care Satana o va folosi pentru a înșela poporul lui Dumnezeu în zilele din urmă: învățătura falsă că Sabatul nu mai este valabil întrucât Legea lui Dumnezeu nu mai este obligatorie. Această ultimă rătăcire își găsește rădăcinile în Antichitate. Închinarea la soare se practica în culturile antice. Zeul babilonian suprem era Bel-Marduk. Era descris ca stând pe un tron din aur, într-un templu din aur, la o masă din aur. Era zeul-soare al dreptății, luminii, adevărului și autorității regale. Encyclopedia Britannica are un articol pătrunzător în care descrie influența zeului soare asupra civilizațiilor din vechime. Potrivit editorilor enciclopediei, oamenii din Antichitate credeau că „soarele este dătătorul luminii și al vieții pentru întregul univers; cu ochiul său atotvăzător, care nu se închide niciodată, el este cele care garantează cu strășnicie dreptatea; ținând cont de conexiunea aproape universală dintre lumină și iluminare sau culturalizare, soarele este o sursă de înțelepciune. […] Aceste calități – suveranitatea, puterea binefăcătoare, dreptatea și înțelepciunea – sunt esențiale pentru orice grup religios de elită și, în acest context, descoperim o ideologie solară foarte dezvoltată. Regii conduceau prin puterea soarelui și pretindeau că sunt descendenți ai acestuia. Zeitățile solare, zeii care întruchipează soarele, sunt suverani și atotvăzători. Soarele este adeseori un prim atribut al zeului suprem sau chiar este identificat cu acesta” („Sun Worship: Religion”, Encyclopedia Britannica).

Babilonienii, alături de celelalte popoare păgâne, îl venerau cu evlavie pe regele soare Bel-Marduk. Sistemul religios al Babilonului de la sfârșitul timpului nesocotește Legea lui Dumnezeu cum a făcut-o și omologul său antic. În primele secole, Biserica Romană a făcut un compromis pentru a veni în întâmpinarea culturilor păgâne din jurul ei. Pentru a se separa de evrei și a-i evangheliza pe păgâni, liderii bisericii și ai statului s-au unit să cinstească duminica, mai întâi ca o zi cetățenească de odihnă și apoi ca ziua oficială de închinare. De-a lungul secolelor Evului Mediu, sub auspiciile Babilonului, această biserică-stat, această alianță politico-religioasă, a înlocuit Cuvântul lui Dumnezeu cu tradițiile omenești. Închinarea la idoli a înlocuit închinarea directă la Isus. Adevărul biblic despre starea celor morți a fost înlocuit cu rătăcirea despre nemurirea sufletului. Sabatul a fost schimbat de la ziua a șaptea, sâmbăta, la ziua întâi, duminica. Părea că rătăcirea și falsitatea aveau să învingă. Dar ultima carte a Bibliei, Apocalipsa, a profetizat că Dumnezeu are să ridice o rămășiță a zilelor din urmă, care, mântuită prin har și prin puterea lui Hristos cel înviat, va trăi în ascultare evlavioasă și va proclama lumii mesajul Lui pentru zilele din urmă.

### III. Aplicație

**Meditează:** Studiul din această săptămână a căutat să ne conducă să ne gândim serios la propria experiență spirituală. Dacă Diavolul va folosi spiritismul pentru a înșela milioane de oameni pentru că aceștia tânjesc după semne și minuni mai mult decât după adevărul Cuvântului lui Dumnezeu, este posibil ca și noi să putem fi înșelați, dacă experiența noastră spirituală se bazează pe sentimente și pe emoții? Vrem semne și minuni mai mult decât adevărul Cuvântului lui Dumnezeu? Iată câteva întrebări la care să mediteze membrii grupei tale în această săptămână, în timpul studiului și după încheierea acestuia:

**1** Ce rol joacă emoțiile în experiența ta religioasă? Dacă emoțiile noastre ne îndeamnă pe o cale, iar Cuvântul lui Dumnezeu pe o alta, ce facem atunci? Sunt sentimentele vreodată o călăuză de încredere? Explică. Dacă te-ai confrunta cu apariția unei persoane dragi decedate, ce ai face? Mai important, care este singura ta apărare împotriva amăgirilor spiritismului din cultura în care trăiești?

**2** Schimbarea Sabatului reflectă îndepărtarea de Cuvântul lui Dumnezeu. Amăgirile lui Satana sunt adeseori subtile. El este un strateg viclean. Este posibil să ne aflăm pe terenul periculos al compromisului în viața noastră? Dacă da, care ar putea fi acel compromis? Mai mult, care ți se par cele mai mari provocări cu care se confruntă biserica din zilele noastre în ceea ce privește compromisul?

**3** Discutați următoarea declarație: „Satana va face minuni pentru a înșela; el va afirma supremația puterii lui. Biserica poate părea pe cale să cadă, dar nu va cădea. Va rămâne în picioare, în timp ce păcătoșii din Sion vor fi cernuți – neghina va fi separată de grâul prețios. Aceasta este o încercare grea, dar care trebuie să aibă loc. Doar cei care au biruit prin sângele Mielului și prin cuvântul mărturiei lor se vor găsi printre credincioșii adevărați și loiali” (Comentariile Ellen G. White, Comentariul biblic AZȘ, vol. 7, p. 911). Ce elemente îți atrag atenția în acest pasaj? 