---
title:  Material Pentru Instructori
date:  07/04/2023
---

### I. Privire generală

Apocalipsa este o carte a contrastelor. Fiecare dintre acestea ne cheamă să facem alegeri veșnice. Ne vom închina fie balaurului, fie Mielului. Vom primi fie semnul fiarei, fie pecetea lui Dumnezeu. Fie vom cădea pradă amăgirilor viclene ale femeii îmbrăcate în stacojiu – mișcarea de contrafacere a lui Satana –, fie vom umbla împreună cu femeia îmbrăcată în alb – adevărata biserică a lui Dumnezeu. Fie vom accepta învățăturile înșelătoare ale Babilonului spiritual, fie ne vom bucura în adevărul care izvorăște din Noul Ierusalim.

În această săptămână vom studia în mod special cele două secerișuri din Apocalipsa 14:14-20. Acestea sunt secerișul grâului auriu, adunat în grânarul lui Dumnezeu, și secerișul strugurilor sângerii, aruncați în teascul mâniei Lui.

În Biblie, Dumnezeu folosește simbolul secerișului pentru a descrie încheierea lucrării harului lui Dumnezeu asupra sufletelor oamenilor. Când lucrarea este completă și Evanghelia este predicată tuturor neamurilor, „atunci va veni sfârșitul” (Matei 24:14). Evanghelia lui Marcu spune astfel: „Când este coaptă roada, pune îndată secera în ea, pentru că a venit secerișul” (Marcu 4:39). Isus adaugă: „Secerișul este sfârșitul veacului” (Matei 13:39). Înainte de revenirea lui Isus, fiecare ființă omenească de pe planetă va avea o oportunitate rezonabilă de a răspunde dragostei Sale, de a primi harul Său și de a umbla în adevărul Său. În această săptămână vom studia secerișul final al pământului și vom descoperi cum putem fi parte din secerișul grâului auriu, și nu din cel al strugurilor sângerii.

### II. Comentariu

Apocalipsa 14:14-20 descrie rezultatul proclamării întreitei solii îngerești „oricărui neam, oricărei seminții, oricărei limbi și oricărui norod” în versetele 6-12.

A doua venire a lui Isus are loc numai după ce aceste mesaje au fost răspândite. Predicarea acestor solii pregătește lumea pentru venirea lui Isus. Astfel, ele au o importanță veșnică. Acceptarea acestor mesaje înseamnă viața veșnică. Respingerea lor duce, în cele din urmă, la moartea a doua, o anihilare ale cărei rezultate sunt permanente și ireversibile.

În Apocalipsa 14:14, Ioan declară: „Apoi m-am uitat, și iată un nor alb; și pe nor ședea cineva care semăna cu un fiu al omului.” În Scriptură, norul reprezintă prezența lui Dumnezeu. În Exodul, „Domnul mergea înaintea lor: ziua într-un stâlp de nor, ca să-i călăuzească pe drum” (Exodul 13:21). Stă scris că la Sinai, când Moise a primit Cele Zece Porunci, „norul a acoperit muntele” (Exodul 24:15). Slava lui Dumnezeu s-a așezat pe muntele Sinai și „norul l-a acoperit timp de șase zile” (Exodul 24:16). Când sanctuarul din vechime a fost închinat Domnului în pustie, prezența lui Dumnezeu s-a descoperit ca un nor care se afla la ușa sanctuarului. Când marele-preot intra în Sfânta Sfintelor din sanctuar, prezența lui Dumnezeu era, de asemenea, descoperită prin apariția Lui în norul de „deasupra capacului ispășirii” (Leviticul 16:2).

În măreața scenă a judecății descrisă în Daniel 7:9-14, Daniel privește cum „pe norii cerului a venit Unul ca un Fiu al omului” (Daniel 7:13) la Tatăl Lui, Cel Îmbătrânit de zile. La înălțarea Lui, Isus S-a ridicat într-un nor (Faptele 1:9). Când va reveni în slavă, El Se va coborî tot pe nori (Apocalipsa 1:7).

„Fiul omului” este titlul preferat al lui Isus pentru a face referire la Sine. Este folosit de mai mult de 80 de ori în cele patru evanghelii. Este fascinant să observăm că nimeni, cu excepția lui Isus, nu folosește titlul de Fiul omului pentru a se identifica. Isus folosește acest titlu pentru a arăta că Se identifică în totalitate cu umanitatea noastră. Este „una cu noi”. El este Mântuitorul nostru care ne este extrem de aproape. Ne înțelege slăbiciunile, a experimentat încercările noastre și ne cunoaște supărările. După cum exprimă atât de elocvent Epistola către evrei: „Astfel dar, deoarece copiii sunt părtași sângelui și cărnii, tot așa și El Însuși a fost deopotrivă părtaș la ele, pentru ca, prin moarte, să nimicească pe cel ce are puterea morții, adică pe Diavolul” (Evrei 2:14).

Fiul omului este Cel care Se întoarce pe norii slavei pentru a ne lua acasă. Tot Fiul omului, Isus, a umblat pe străzile prăfuite ale Galileei. Tot El i-a vindecat pe bolnavi, i-a curățat pe leproși, a deschis ochii orbilor, a desfundat urechile surzilor. I-a izbăvit pe îndrăciți de puterea lui Satana și a legiunilor lui de îngeri răi. Fiul omului a iertat desfrânații, hoții, fariseii ipocriți și ucenicii șovăielnici. Acest Hristos, care a venit odată, va veni din nou. Titlul preferat de Isus pentru a face referire la Sine Însuși, „Fiul omului”, este folosit de Ioan pentru a ne asigura că toți aceia care au fost răscumpărați prin cruce, au acceptat harul Lui și au fost schimbați prin puterea Lui vor privi cu bucurie spre cer în acea zi măreață, experimentând împlinirea făgăduinței Lui: „În ziua aceea, vor zice: «Iată, acesta este Dumnezeul nostru, în care aveam încredere că ne va mântui. Acesta este Domnul, în care ne încredeam. Acum, să ne veselim și să ne bucurăm de mântuirea Lui!»” (Isaia 25:9).

**Conceptul de seceriș**

Ce înseamnă că secerișul este copt? În mod specific, ce vrea să spună îngerul când zice Fiului omului: „Pune secera Ta și seceră, pentru că a venit ceasul să seceri și secerișul pământului este copt” (Apocalipsa 14:15)? Majoritatea fermierilor așteaptă până când culturile lor sunt coapte, înainte să le secere. Tot așa, Isus, Secerătorul divin, nu Se va întoarce până când secerișul nu va fi întru totul copt. Apocalipsa 22:11,12 descrie secerișul într-un alt mod: „«Cine este nedrept să fie nedrept și mai departe; cine este întinat să se întineze și mai departe; cine este fără prihană să trăiască și mai departe fără prihană. Și cine este sfânt să se sfințească și mai departe!» «Iată, Eu vin curând; și răsplata Mea este cu Mine, ca să dau fiecăruia după fapta lui.»” Predicarea mesajului lui Dumnezeu pentru zilele din urmă îi conduce pe oameni să ia decizii cu implicații veșnice. Duhul Sfânt le convinge inimile. Alegerea lor de a accepta sau de a respinge dragostea, harul și adevărul lui Dumnezeu le hotărăște soarta pentru totdeauna. Astfel, ei iau o decizie finală, irevocabilă.

Când vor fi îndeplinite toate condițiile, recolta va fi gata pentru seceriș. În vremea aceea, vor exista pe pământ doar două clase de oameni: cei care Îi sunt dedicați complet, fără rezerve, lui Hristos – nimic nu le poate clătina loialitatea față de El –, și cei care și-au compromis integritatea și s-au vândut Diavolului. În momentul acela, întregul univers va vedea caracterul lui Hristos descoperit în cei răscumpărați și caracterul lui Satana descoperit în cei pierduți.

Scopul mesajului pe care îl studiem în acest trimestru este de a produce o recoltă măreață pentru Împărăția lui Dumnezeu. Comentând asupra principiului secerișului din Marcu 4, Ellen G. White scrie: „«Când este coaptă roada, pune îndată secera în ea, pentru că a venit secerișul.» Domnul Hristos așteaptă cu o dorință arzătoare manifestarea caracterului Său și a vieții Sale în biserica Sa. Când caracterul lui Hristos va fi reprodus în mod desăvârșit în cei care fac parte din poporul Său, El va veni pentru a-i revendica drept copiii Săi. Este privilegiul fiecărui creștin nu numai să aștepte, ci și să grăbească venirea Domnului Isus Hristos (2 Petru 3:12). Dacă toți cei care pretind că poartă Numele Său ar aduce roade spre slava Lui, cât de rapid ar fi semănată sămânța Evangheliei în întreaga lume. Ultimul mare seceriș va avea loc repede, iar Hristos va veni pentru a aduna grâul prețios” (Parabolele Domnului Hristos, p. 69).

Iată vestea incredibil de bună: Isus va finaliza ce a început în viețile celor din poporul Său. El este Căpetenia și Desăvârșirea credinței noastre (Evrei 12:1,2). După cum declară apostolul Pavel bisericii din Filipi: „Sunt încredințat că Acela care a început în voi această bună lucrare o va isprăvi până în ziua lui Isus Hristos” (Filipeni 1:6). Harul este mai mare decât păcatul, pentru că „unde s-a înmulțit păcatul, acolo harul s-a înmulțit și mai mult” (Romani 5:20).

Poate fi dificil să înțelegem cum va produce Isus un seceriș final în viețile noastre murdărite de păcat, dar totul se realizează prin har și prin credință. Și, deși suntem salvați numai prin neprihănirea lui Hristos atribuită nouă prin har, prin credință, acceptăm puterea Lui sfințitoare în viețile noastre și creștem zilnic în umblarea noastră spirituală cu El.

### III. Aplicație

**Pentru meditație personală:** Studiul nostru din această săptămână descoperă clar că Isus va completa lucrarea pe care a început-o în această lume. „Evanghelia aceasta a Împărăției va fi propovăduită în toată lumea, ca să slujească de mărturie tuturor neamurilor. Atunci va veni sfârșitul” (Matei 24:14, subliniere adăugată). Cuvântul „mărturie” din acest verset este în mod special important. Un martor depune mărturie sub jurământ într-un tribunal. Dovezile furnizate de martor dovedesc veridicitatea spuselor sale. Astfel, proclamarea finală a Evangheliei va fi mai mult decât o expunere verbală a adevărului – va fi o demonstrație vie a acestui adevăr făcută în fața „oricărui neam, oricărei seminții, oricărei limbi și oricărui norod” (Apocalipsa 14:6) de către viețile urmașilor lui Hristos transformate prin intervenție divină. Această mărturie va duce la una dintre următoarele reacții: fie acceptarea, fie respingerea lui Hristos de către oamenii de pe pământ. Răspunsul fiecăruia va determina secerișul lor final.

Iată vestea bună: Istoria nu este un ciclu nesfârșit de evenimente. Nu este un cerc infinit al timpului, care nu duce nicăieri. Toată istoria conduce la un punct culminant – secerișul final al pământului și întoarcerea Domnului nostru, Isus Hristos. Nu poate exista neutralitate în ultimele ore ale crizei pământului. Oamenii vor fi ori salvați prin harul Său, transformați prin neprihănirea Sa, umpluți de Duhul Său și martori ai gloriei Numelui Său, ori prinși în egocentrismul vieților lor nededicate, controlați de puterea demonilor. Gravitatea vremurilor noastre și realitatea alegerilor veșnice care ne stau în față ne fac să ne punem întrebări care pot schimba viața, după cum se arată mai jos.

**Îndrumări pentru instructor:** Citește întrebările cu voce tare. Cere-le membrilor grupei să mediteze în gând la întrebări, în timp ce le citești. Fă o pauză între întrebări, pentru a le da membrilor grupei timp să mediteze la răspunsuri.

**1** Există vreun lucru în viața ta care te împiedică să Îi fii total dedicat lui Isus în aceste ultime ore din istoria pământului? Dacă da, care este acesta?

**2** Citește Evrei 12:15. Toate rădăcinile aduc roade, bune sau rele. Există vreo rădăcină de amărăciune, de gelozie, de mânie, de resentimente, de poftă sau de egoism în inima ta?

**Rugăciune de încheiere:** În timp ce te pregătești să închei studiul, invită-i pe membrii grupei să mediteze o clipă la propriile vieți, cerându- I lui Dumnezeu ca, prin harul Său, să le ofere biruința asupra oricărui lucru care i-ar putea împiedica să fie gata pentru revenirea Lui. Înainte să te rogi, roagă un membru al grupei să citească această făgăduință încurajatoare: „Dacă este cineva în Hristos, este o făptură nouă. Cele vechi s-au dus, iată că toate lucrurile s-au făcut noi” (2 Corinteni 5:17).