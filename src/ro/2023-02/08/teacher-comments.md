---
title:  Material Pentru Instructori
date:  19/05/2023
---

### I. Privire generală

După ce tânjesc ființele umane cel mai mult în vremuri de criză? Când lovește dezastrul, ce căutăm toți? Lucrul pe care ființele umane îl doresc mai mult decât orice altceva în vremuri de nesiguranță este protecția. Când o tornadă, un uragan, un taifun sau vreun alt dezastru natural lovește, ce dorim cu disperare? Dorim un loc în care să fim în siguranță alături de familia noastră. Această dorință de siguranță este simțită, de asemenea, în vremuri de război sau când violența se întețește pe străzi.

Într-o lume haotică, nesigură, Sabatul este o oază de pace. Ne îndreaptă spre Creator și ne asigură că în prezența Lui suntem protejați și în siguranță. Sabatul este un loc de refugiu, un sanctuar în timp care coboară din ceruri pe pământ în fiecare săptămână. Ne unește într-o legătură comună cu frații și cu surorile noastre în Hristos. Sabatul este un egalizator extraordinar. Închinându-ne împreună în Sabat, recunoaștem din nou, înțelegem iarăși, că suntem parte din țesătura minunată a omenirii, creată de Dumnezeu, și că El „a făcut [...] toți oamenii, ieșiți dintr-unul singur” (Faptele 17:26).

În studiul din această săptămână vom aprofunda semnificația Sabatului în viața noastră personală și vom descoperi cum o înțelegere corespunzătoare a Sabatului ne influențează atitudinea, alegerile și acțiunile. În această săptămână vom studia și modul în care Sabatul va fi punctul central al crizei de la sfârșitul timpului referitoare la Legea lui Dumnezeu. Atacul final al lui Satana va fi asupra Sabatului pentru că Sabatul se află în inima Legii lui Dumnezeu, ca un simbol etern al autorității Lui creatoare.

### II. Comentariu

Creația, Sabatul și judecata sunt legate remarcabil într-un model divin. Creația vorbește despre Hristos, care a creat toți oamenii. Prin urmare, avem o origine comună. Când discuta cu filozofii din Grecia, apostolul Pavel a folosit acest argument puternic: „Dumnezeu, care a făcut lumea și tot ce este în ea […] a făcut ca toți oamenii, ieșiți dintr-unul singur, să locuiască pe toată fața pământului” (Faptele 17:24,26). Argumentul lui Pavel în fața filozofilor atenieni era pur și simplu acesta: Dumnezeul Bibliei este Creatorul atotputernic al întregii omeniri; prin urmare, toți facem parte din aceeași familie umană. Înțelegerea acestui concept al Creației ne face să ne respectăm reciproc, să ne apreciem reciproc și să ne tratăm unii pe alții cu bunătate, cu amabilitate și cu compasiune. Sabatul este exprimarea practică a credinței noastre în Dumnezeul Creator și a faptului că apreciem viața umană. Viața este sfântă pentru că este un dar prețios dat nouă de către Creatorul nostru. Închinarea noastră în Sabat este o mărturie a acestui adevăr veșnic. Studiul nostru din această săptămână abordează Sabatul în lumina judecății.

**Judecata, Legea și libertatea de alegere**

Faptul că există o judecată implică ideea că ființele umane pot face alegeri morale. Dacă doar am fi evoluat, nu ar fi existat o bază reală pentru liberul-arbitru. Dacă totul ar fi determinat de predispoziția noastră ereditară sau de mediul nostru, nu am fi capabili să ne exercităm libertatea de alegere.

William Provine, profesor de istorie a biologiei la Universitatea Cornell, recunoaște că evoluția și liberul-arbitru sunt incompatibile. Într-un curs ținut pe 12 februarie 1998, el a făcut această declarație remarcabilă: „Evoluția naturalistă are consecințe clare, pe care Charles Darwin le-a înțeles perfect. […] [inclusiv ideea că] liberul-arbitru omenesc nu există […] Liberul-arbitru este un mit social dezastruos și rău” (William Provine, extras din „Evolution: Free will and Punishment and Meaning in Life” [https:www.discovery.org/a/9581/]).

Cu siguranță, liberul-arbitru nu este un „mit social […] meschin”; este un dar inalienabil dat de Dumnezeu fiecăruia dintre noi. Dacă îndepărtezi liberul-arbitru, nu este nicio cale să faci diferența între bine și rău. Dacă există o judecată, trebuie să existe o lege care este baza acelei judecăți.

Apostolul Iacov declară un adevăr etern atunci când spune: „Căci, cine păzește toată Legea și greșește într-o singură poruncă se face vinovat de toate” (Iacov 2:10). Despre ce Lege vorbește Iacov? Versetele 11 și 12 explică foarte clar: „Căci Cel ce a zis: «Să nu preacurvești» a zis și: «Să nu ucizi.» Acum, dacă nu preacurvești, dar ucizi, te faci călcător al Legii. Să vorbiți și să lucrați ca niște oameni care au să fie judecați de o Lege a slobozeniei.”

În acest pasaj din Iacov se face referire la Cele Zece Porunci, care sunt baza judecății lui Dumnezeu de la sfârșitul timpului, ca la Legea „slobozeniei”, sau a libertății. Comentariul lui Ellen G. White asupra acestui pasaj este de un mare ajutor în înțelegerea profunzimii acestor pasaje din Scriptură: „Singura condiție prin care este posibilă libertatea omului este aceea de a deveni una cu Hristos. «Adevărul vă va face [liberi]» și Hristos este Adevărul. Păcatul poate să triumfe numai prin slăbiciunea minții și prin distrugerea libertății sufletului. Supunerea față de Dumnezeu înseamnă refacerea omului — readucerea lui la slava și demnitatea de om. Legea divină față de care sunt aduși în supunere este «legea slobozeniei» (Iacov 2:12)” (Hristos, Lumina lumii, p. 466).

Când ne predăm viața lui Hristos, experimentăm adevărata libertate. Ascultarea de Dumnezeu devine o încântare. Pentru că închinarea în Sabat este în inima Legii lui Dumnezeu, ea este un simbol al devotamentului nostru față de Hristos. Prin puterea dată de El, ascultăm de poruncile Lui nu pentru a fi mântuiți, ci pentru că suntem mântuiți prin harul Lui și vrem să Îi fim pe plac în tot ceea ce facem.

Dumnezeu nu ne forțează niciodată și nu ne constrânge voința. În cer, El nu l-a forțat pe Satana să Îi slujească. El nu i-a constrâns pe Adam și pe Eva să asculte, în Eden, și nu ne va constrânge nici pe noi să ascultăm, astăzi. De asemenea: „În lucrarea de mântuire, nu există constrângere. Nu este folosită nicio forță exterioară. Sub influența Duhului lui Dumnezeu, omul este lăsat liber să aleagă cui vrea să-i servească. În schimbarea care are loc, atunci când omul se predă lui Hristos, se află simțământul celei mai înalte libertăți. Izgonirea păcatului este o acțiune a voinței noastre. E adevărat, nu avem putere să ne eliberăm de sub stăpânirea lui Satana, dar, când dorim să fim eliberați din păcat și, în marea noastră nevoie, strigăm după o putere din afară și mai presus de noi, puterile noastre sunt îmbibate cu energia divină a Duhului Sfânt și ele ascultă de poruncile lui Dumnezeu, împlinind astfel voința Sa” (Ibidem, p. 466).

În ultima sa amăgire, Diavolul va încerca să-i constrângă pe cei care fac parte din poporul lui Dumnezeu să îi slujească. Limitându-le capacitatea de a cumpăra și de a vinde, prin batjocură și prin calomnie, prin persecuție, întemnițare și chiar moarte, el va pune presiune asupra celor credincioși pentru a se conforma cu cerințele lui. În timp ce Apocalipsa 14:7 ne invită să ne închinăm Creatorului, Apocalipsa 14:9 ne avertizează cu privire la închinarea la fiară. Ultimul conflict dintre bine și rău se dă asupra închinării.

Un conflict asemănător asupra închinării a apărut atunci când Daniel și prietenii lui erau prizonieri în Babilon. O statuie a fost înălțată pe câmpia Dura. Împăratul Nebucadnețar le-a cerut tuturor supușilor lui să îngenuncheze și să se roage idolului din aur. S-a dat un decret care condamna la moarte pe oricine nu îngenunchea și nu se închina chipului de aur. Porunca a doua, interzicerea confecționării de idoli și a închinării înaintea lor, a devenit un test pentru prizonierii evreii. Ei I s-au încredințat complet lui Dumnezeu. Ca urmare a loialității și încrederii lor, au fost aruncați în cuptorul de foc, dar Dumnezeu i-a protejat. Isus Hristos, fiul omului, a intrat în flăcări alături de ei și le-a oferit protecție divină.

În ultimele zile ale istoriei pământului, lumea va fi testată cu privire porunca a patra: „Adu-ți aminte de ziua de odihnă, ca s-o sfințești” (Exodul 20:8). Porunca aceasta, care îndeamnă întreaga omenire să I se închine Creatorului ei, va fi înlocuită cu o zi de închinare falsă. Din nou Dumnezeu va avea un popor care Îi va fi credincios. Apocalipsa 14:12 declară: „Aici este răbdarea sfinților, care păzesc poruncile lui Dumnezeu și credința lui Isus.” Rămășița lui Dumnezeu, poporul Lui din zilele din urmă, va răbda până la sfârșit. Prin harul și prin puterea Sa, vor păzi „poruncile lui”.

Vor asculta deoarece „credința lui Isus” le umple inimile și fiecare aspect al vieții. Aceeași calitate a credinței pe care Isus a avut-o când a înfruntat crucea o vor experimenta și ei. Își vor pune încrederea deplină în Tatăl lor ceresc. Această relație de încredere cu Dumnezeu îi va trece cu bine prin conflictul final al pământului. În centrul studiului din această săptămână se află înțelegerea faptului că Acela care ne-a creat va avea grijă de noi în criza finală. Păzirea Sabatului descoperă încrederea noastră în Isus – Creatorul, Răscumpărătorul, Mijlocitorul și Regele nostru care va reveni. Acesta este apelul lui Dumnezeu pentru fiecare dintre noi, în lumina judecății Lui finale. Ascultarea de Legea Sa este rodul credinței noastre.

### III. Aplicație

Pentru meditație: John Oxenham a fost pseudonimul lui William Arthur Dunkerley. Oxenham a fost un poet englez și compozitor de imnuri. El a scris un poem intitulat „Căile”, care rezumă bine studiul nostru din această săptămână:

„Pentru fiecare om s-a deschis o cale, și căi, și o cale. Sufletele mari urcă pe calea înaltă; sufletele mici bâjbâie pe calea de jos; iar la mijloc, pe întinderile încețoșate, restul oamenilor se lasă purtați înainte și înapoi. Dar pentru fiecare om s-a deschis o cale înaltă și una joasă. Și fiecare om decide calea pe care sufletul lui o va urma.”

Cartea Apocalipsa face apel la noi să facem alegeri pentru veșnicie. Nu poate exista neutralitate în ultimul război al pământului. Încercările cu care ne vom confrunta, despre care Oxenham scrie atât de elocvent, vor face ca „fiecare om [să decidă] calea pe care sufletul lui o va urma”.

Invită-i pe membrii grupei să mediteze personal, în săptămâna următoare, la întrebările de mai jos:

**1** Este Sabatul pentru o mine o zi de desfătare? Sau este doar o cerință legalistă? De ce este astfel?

**2** Îmi găsesc cea mai mare plăcere în îndeplinirea voii Domnului? De ce da sau de ce nu?

**3** Mai sunt lucruri în viața mea la care am refuzat să renunț de dragul lui Hristos? Dacă da, care sunt acelea? Cum pot învăța să renunț la ele?

Crucea lui Hristos ne cheamă la o experiență spirituală profundă, care este mai mult decât o ascensiune mintală la adevăr. În lumina judecății finale a cerului, Creatorul nostru ne cheamă să ne încredem în El deplin, în aceste ore finale, culminante, ale istoriei pământului. 