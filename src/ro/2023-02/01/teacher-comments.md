---
title:  Material Pentru Instructori
date:  31/03/2023
---

### I. Privire generală

Studiul nostru din această săptămână se concentrează asupra marii lupte dintre bine și rău de-a lungul secolelor. Apocalipsa 12 prezintă patru scene deosebite ale acestui conflict. Acestea sunt: răzvrătirea lui Lucifer în cer, încercarea lui de a-L distruge pe copilul Isus, atacul lui asupra poporului lui Dumnezeu în Evul Mediu și atacul lui final asupra rămășiței, în zilele din urmă. În fiecare dintre aceste conflicte, Hristos este descoperit ca Domnul nostru biruitor, Răscumpărătorul nostru triumfător și puternicul nostru Învingător.

Ideea principală din studiul nostru din această săptămână este că, în ciuda atacurilor feroce ale lui Satana asupra poporului lui Dumnezeu și a încercărilor lui de a-l distruge, Isus învinge, iar Satana pierde. Gândul acesta este esențial în a ne pregăti pentru a înțelege mesajul cărții Apocalipsa cu privire la vremurile din urmă, mesaj care se găsește în Apocalipsa 14:6-12. Deși poporul lui Dumnezeu se va confrunta cu asuprire, cu persecuție și cu închisoare, precum și cu un boicot economic și cu un decret de moarte, cei credincioși au certitudinea absolută că, la cruce, Isus a biruit asupra stăpânirilor și puterilor răului. Satana este un vrăjmaș învins. Același Isus care nu a pierdut niciodată o luptă cu Satana, nu va pierde nici bătălia finală. Isus Își va izbăvi poporul prin victoria Sa în conflictul final al pământului.

Ne stau în față vremuri dificile. Poporul lui Dumnezeu se va confrunta cu cel mai mare test în ultimele zile ale istoriei pământului; dar putem să înfruntăm încercările viitoare cu încrederea supremă că, în Isus, prin Isus și datorită lui Isus, și noi putem fi biruitori.

### II. Comentariu

Capitolul 12 din Apocalipsa ar putea fi numit stâlpul de susținere al întregii cărți. El se află în centrul ultimei cărți din Biblie și face tranziția dintre ceea ce a fost înainte și tot ceea ce va veni, legând capitolele anterioare din Apocalipsa de capitolele următoare. Apocalipsa 1 începe cu imaginea glorioasă a lui Isus în calitate de Creator, Răscumpărător, Mare-Preot și Rege al nostru care urmează să vină. Apoi, cartea Apocalipsa continuă cu prezentarea a trei șiruri de câte șapte – cele șapte biserici, cele șapte peceți și cele șapte trâmbițe. Fiecare dintre aceste secvențe se încheie cu biruința lui Hristos și a bisericii Lui.

Aceste prime capitole ne descoperă cum Hristos distruge, în sfârșit, încercările continue ale lui Satana de a anihila poporul lui Dumnezeu și ne arată biruința finală a Mântuitorului în conflictul cosmic dintre bine și rău. Descoperirea lui Isus Hristos în aceste capitole pregătește calea pentru descoperirea lui Hristos în poporul Său (Apocalipsa 12:17). În fiecare secvență de șapte care duce la această descoperire, îi avem pe cei credincioși care sunt biruitori, care nu cedează forțelor asupritoare ale răului, cei care Îi sunt loiali lui Hristos și care se închină cu credincioșii din toate veacurile înaintea tronului Său (Apocalipsa 7:9-12).

În ultima dintre aceste secvențe de șapte, al șaptelea înger sună din trâmbiță, spunând cu voce tare: „Împărăția lumii a trecut în mâinile Domnului nostru și ale Hristosului Său. Și El va împărăți în vecii vecilor!” (Apocalipsa 11:15). Primele 11 capitole din Apocalipsa ne oferă asigurarea că Hristos, care a biruit asupra puterilor răului de-a lungul veacurilor, va învinge în conflictul final. Deși adevărul a fost călcat în picioare, deși poporul lui Dumnezeu a fost persecutat și zeci de mii de oameni au fost martirizați, Satana nu a putut niciodată să elimine adevărul lui Dumnezeu sau să Îi distrugă poporul în totalitate.

Poate candela adevărului doar a pâlpâit uneori, dar nu a fost stinsă niciodată. Întotdeauna a existat lumină în întuneric. În cele din urmă, întregul pământ va fi luminat de slava lui Dumnezeu (Apocalipsa 18:1). Scriitorul american James Russel Lowell spune bine în poemul „Criza prezentă” (The Present Crisis):

„Adevărul mereu la eșafod,

Răul mereu pe tron –

Dar eșafodul influențează viitorul

Și, în spatele întunericului neștiut,

Dumnezeu stă în umbră

Veghind asupra alor Săi.”

**Verset-cheie (Partea 1): Apocalipsa 12:11**

Deși tot capitolul 12 din Apocalipsa este plin de semnificații, două versete sunt demne de o atenție specială. Primul verset este cel din Apocalipsa 12:11: „Ei l-au biruit prin sângele Mielului și prin cuvântul mărturisirii lor și nu și-au iubit viața chiar până la moarte.” Verbul „a birui” implică victorie, triumf și cucerire. Este folosit de 17 ori în cartea Apocalipsa. Poporul lui Dumnezeu biruiește, nu este biruit. Întrebarea este: Cum biruim? Cum este posibil să învingem ispitele celui rău? Apocalipsa 12:11 răspunde acestei întrebări declarând: „Ei L-au biruit prin sângele Mielului.” Expresia „prin sângele” poate fi tradusă și ca „datorită sângelui” sau „pe baza sângelui”. În cuvintele unui vechi imn: „Speranța mea e doar Hristos/Și-al Său sfânt sânge prețios.”

Nu învingem prin puterea voinței noastre. Diavolul este un vrăjmaș viclean. El cunoaște punctele slabe ale caracterului nostru. Știe unde am căzut înainte. Ne cunoaște punctele cele mai vulnerabile. Speranța noastră este ancorată în Hristos și în neprihănirea Sa. În Comentariul biblic AZȘ, vol. 7, p. 974, apar două declarații pline de putere ale lui Ellen G. White, care comentează versetul din Apocalipsa 12:11: „Toți cei care doresc pot fi biruitori. Să ne străduim să atingem standardul care ne stă în față. Hristos ne cunoaște slăbiciunile și putem cere zilnic ajutorul Lui. Nu este nevoie să adunăm putere pentru o lună. Trebuie să biruim zi după zi.”

Numai atunci când ne încredem în Isus în totalitate și apelăm la El zilnic pentru ajutor suntem biruitori. Nu numai Satana ne cunoaște slăbiciunile, ci și Isus. Prin harul și prin puterea Lui, Isus ne izbăvește de vina și din strânsoarea păcatului. Prin sângele Lui, suntem eliberați de plata păcatului și de sub stăpânirea lui.

Al doilea comentariu al lui Ellen G. White clarifică această idee: „Devenim biruitori, ajutându-i pe alții să biruiască prin sângele Mielului și prin cuvântul mărturiei noastre. Păzirea poruncilor lui Dumnezeu ne va da un duh de ascultare, iar Dumnezeu primește slujirea care izvorăște dintr-un astfel de duh.”

Esența păcatului este egoismul. Când ajungem la cruce, harul lui Hristos ne transformă. Iubirea Lui ne motivează să le slujim altora. „Cuvântul mărturiei noastre” se referă la ceea ce mărturisim. Prin mărturia dată, nu doar că suntem o binecuvântare pentru alții, ci noi înșine suntem binecuvântați. Puterea lui Hristos de a învinge coboară din sanctuarul ceresc asupra celor care au încredere deplină în Isus, care sunt răscumpărați prin harul Său și care își dedică viața slujirii Sale.

**Verset-cheie (Partea 2): Apocalipsa 12:17**

Ultimul verset din Apocalipsa 12 este unul dintre versetele-cheie din întreaga Scriptură. Balaurul (Satana) este mâniat pe rămășița credincioasă a poporului lui Dumnezeu și face război cu această mișcare din zilele din urmă, a celor care „păzesc poruncile lui Dumnezeu și țin mărturia lui Isus Hristos” (Apocalipsa 12:17). În Apocalipsa 13, Diavolul își cheamă doi aliați să îl ajute în războiul final al pământului. Aliații sunt reprezentați de fiara care se ridică din mare (Apocalipsa 13:1-10) i de fiara care se ridică din pământ, cunoscută și ca profetul mincinos (Apocalipsa 13:11-18; compară cu 16:13; 19:20; 20:10).

Adventiștii de ziua a șaptea înțeleg că aceste două fiare reprezintă papalitatea (Biserica-stat Romano-Catolică) și, respectiv, Statele Unite ale Americii și că Satana (balaurul) se manifestă în mod deschis prin spiritism. Această întreită alianță a răului – balaurul (prin spiritism), fiara din mare (papalitatea) și fiara din pământ, cunoscută și ca prorocul mincinos (protestantismul apostat, sub egida Statelor Unite ale Americii) – va face război cu rămășița poporului lui Dumnezeu.

Termenul „rămășiță” descrie în Biblie poporul credincios lui Dumnezeu. Vechiul Testament folosește cuvântul „rămășiță” sau derivate ale acestuia în cel puțin trei moduri. În primul rând, avem conceptul de protejare. Membrii familiei lui Iacov au fost protejați de foametea distrugătoare prin intervenția lui Iosif. Geneza 45:7 îi numește pe acești membri ai familiei „sămânța” lui Iacov sau, literal, „rămășița”. Așa cum urmașii lui Iacov au fost protejați, tot la fel, rămășița lui Dumnezeu de la sfârșitul timpului va fi protejată în fața atacurilor balaurului și ale aliaților săi, fiara și prorocul mincinos. În același mod în care Dumnezeu l-a trimis pe Iosif în Egipt „ca să vă rămână sămânța vie în țară și ca să vă păstreze viața printr-o mare izbăvire”, Dumnezeu Își trimite rămășița înainte de a doua Lui venire pentru a avertiza lumea și a salva mulți oameni de la distrugerea iminentă prin ultimele șapte plăgi.

În al doilea rând, în 1 Imparati 19:14,18, cuvântul „rămășiță” este folosit pentru a denumi „ceea ce rămâne”. Ilie strigă la Dumnezeu: „Am rămas numai eu singur” (1 Imparati 19:14). Iar Dumnezeu răspunde: „Am lăsat în Israel șapte mii de bărbați, și anume pe toți cei ce nu și-au plecat genunchii înaintea lui Baal” (1 Imparati 19:18 – KJV). Aici cuvântul „rămășiță” face referire la cei care rămân credincioși și nu cedează presiunii corupției din jur sau a închinării false.

În al treilea rând, în unele cazuri din Vechiul Testament, cuvântul „rămășiță” este folosit pentru a face referire la cei care scapă din robia Babilonului (Ieremia 23:3; 31:7). Aceste versete, puse laolaltă, ne ajută să alcătuim o imagine mai complexă a mișcării rămășiței lui Dumnezeu de la sfârșitul timpului, din Apocalipsa 12. Pe scurt, acest popor al rămășiței poate fi identificat prin loialitatea lui față de toate poruncile lui Dumnezeu. Ei sunt, de asemenea, înzestrați cu „mărturia lui Isus” (Apocalipsa 12:17), care, conform cu Apocalipsa 19:10, „este duhul prorociei”. Pe lângă manifestarea darului profetic în mijlocul ei, rămășița este identificată și ca fiind alcătuită din cei care sunt protejați de Dumnezeu ca fiindu-i credincioși, cei care scapă de rătăcirea și de stricăciunea acestei lumi și care, prin devotamentul lor față de Hristos și prin ascultarea de Cuvântul Lui, sunt izbăviți de învățăturile false ale Babilonului spiritual.

### III. Aplicație

**Pentru meditație personală:** Apocalipsa 12 ne oferă multiple lecții practice pentru viețuirea creștină în secolul al XXI-lea. În primul rând, Apocalipsa 12 ne asigură că, în mijlocul încercărilor din viața noastră, Hristos este întotdeauna cu noi. Acest capitol ne amintește că Satana este un dușman învins. Ne oferă încrederea că, și în cele mai grele bătălii dintre noi și Satana, Hristos a obținut deja biruința. Citind Apocalipsa 12 avem siguranța că slujim unui Dumnezeu puternic, care este mai mare decât adversarul nostru.

Un exemplu al grijii lui Dumnezeu în vremuri de încercare se găsește în două versete specifice: Apocalipsa 12:6 și Apocalipsa 12:14. Ambele versete vorbesc despre aceeași perioadă, dar au un accent puțin diferit. Contextul acestor versete este persecutarea poporului lui Dumnezeu în timpul Evului Mediu, din 538 d.Hr. până în 1798 d.Hr. Apocalipsa 12:6 spune: „Și femeia a fugit în pustie, într-un loc pregătit de Dumnezeu, ca să fie hrănită acolo o mie două sute șaizeci de zile.” Apocalipsa 12:14 spune că femeia, sau biserica, a fost „hrănită” în pustie. Adevărul încurajator și veșnic al acestor versete este că, în vremurile noastre de încercare, necaz și testare, Dumnezeu are întotdeauna un loc pregătit pentru noi. El ne hrănește în încercare. În problemele vieții, El este acolo să ne întărească, să ne sprijine și să ne susțină. În cele mai mari încercări ale vieții, Duhul Lui ne hrănește și ne atrage mai aproape de Dumnezeu. Cele două mari lecții pe care membrii grupei tale să le extragă din studiul din această săptămână sunt:

**1** Hristos nu a pierdut niciodată o luptă cu Satana, iar la sfârșitul timpului poporul Său va fi biruitor.

**2** Oricare ar fi încercările cu care ne confruntăm, Dumnezeu este acolo să Își scoată poporul biruitor.

**Întrebări pentru discuție**

**1** Ce speranță aduce Apocalipsa 12 pentru poporul lui Dumnezeu la sfârșitul timpului? **2** Ținând cont de această speranță, ce motive avem să ne bucurăm în biruința lui Hristos asupra stăpânirilor și puterilor răului? 