---
title:  Material Pentru Instructori
date:  12/05/2023
---

### I. Privire generală

Faptul că Dumnezeu a creat această lume în șapte zile literale este unul dintre adevărurile fundamentale ale Scripturii. Întreaga Biblie începe cu aceste cuvinte: „La început, Dumnezeu a făcut cerurile și pământul” (Geneza 1:1). Ultima carte a Bibliei, Apocalipsa, ne cheamă să ne închinăm „Celui ce a făcut cerul și pământul, marea și izvoarele apelor” (Apocalipsa 14:7). Dumnezeu este demn de închinarea noastră pentru că El ne-a creat. Nu am evoluat. Nu suntem doar un accident genetic. Suntem mult mai mult decât un membru avansat al speciei animale. Suntem ființe umane de o valoare incredibilă pentru că Dumnezeu ne-a creat. Fiecare dintre noi este unic în ochii Lui.

Studiul din această săptămână explorează semnificația Sabatului în raport cu Creația. Sabatul ne vorbește despre valoarea noastră în ochii lui Dumnezeu. Înțeles corect, Sabatul distruge orice sentiment de inferioritate sau de stimă de sine scăzută. Prin Creație, suntem ai lui Hristos. Sabatul vorbește și despre odihna noastră în Hristos. În Sabat ne odihnim de munca obositoare a sistemului de valori al acestei lumi. Sabatul ne invită să ne oprim și să medităm la valorile veșnice. Face apel să ne odihnim în Hristos pentru mântuirea noastră și să ne încredem în puterea Lui creatoare ca să ne transforme, astfel încât zilnic să ne asemănăm tot mai mult cu El.

Studiul nostru din această săptămână ne conduce și la o înțelegere mai profundă a Sabatului ca o amintire veșnică a părtășiei cerești cu Hristos. Închinându-ne în Sabat în fiecare săptămână, acesta devine o pregustare a cerului. Apocalipsa, după cum o să vedem, descoperă importanța Sabatului în lumina veșniciei.

### II. Comentariu

În noiembrie, 1998, Charles Colson, a scris un articol intitulat „Astronauts Who Found God: A Spiritual View of Space” („Astronauți care L-au descoperit pe Dumnezeu: O perspectivă spirituală asupra spațiului”): „Întoarcerea astronautului John Glenn în spațiu la 36 de ani de la uimitoarea lui orbitare în jurul Pământului este o amintire a genului de eroism care face posibilă explorarea spațiului. […] [Glenn le-a spus reporterilor în 1998, imediat după întoarcerea din ulima lui excursie în spațiu, la vârsta de 77 de ani, că] «A privi acest tip de creație și a nu crede în Dumnezeu pentru mine este imposibil. Nu face decât să îmi întărească și mai mult credința»” (Charles Colson, Breakpoint Commentary, 5 noiembrie 1998).

Oamenii s-ar putea să nu fie conștienți de faptul că mulți dintre primii astronauți aveau o credință religioasă profundă. Vederea spațiului infinit nu a făcut decât să le-o sporească. „Neil Armstrong și Buzz Aldrin sunt cel mai bine cunoscuți ca [doi dintre] primii astronauți care au ajuns pe lună și au făcut acel «salt uriaș pentru omenire». Însă probabil nu știi că, înainte să iasă din nava spațială, Aldrin a scos o Biblie, un potir de argint și pâine și vin pentru împărtășanie. Acolo, pe lună, primul gest a fost de celebrare a Cinei Domnului.

Frank Borman a fost comandantul primei echipe spațiale care a călătorit dincolo de orbita Pământului. Privind în jos spre Terra de la 400.000 de kilometri depărtare, Broman a transmis un mesaj prin radio, citând Geneza 1: «La început, Dumnezeu a făcut cerurile și pământul. » După cum a explicat mai târziu: «Am avut un sentiment puternic că trebuie să existe o putere mai mare decât oricare dintre noi – că există un Dumnezeu, că, într-adevăr, există un început»” (Charles Colson, Breakpoint Commentary, 5 noiembrie 1998). Fiecare dintre astronauții amintiți aici a avut simțământul că lumea aceasta nu este rezultatul întâmplării. Nici viața nu este un accident cosmic. Astronauții au realizat adevărul din Geneza 1:1 – că această lume a fost creată de un Dumnezeu atotputernic, atotcunoscător.

Soliile celor trei îngeri din Apocalipsa 14 proclamă cu „glas tare” mesajul Creației și al unui Dumnezeu omniscient. Dumnezeu nu este niciodată luat prin surprindere. El vede evenimentele din viitor înainte ca acestea să se întrezărească măcar. Mesajul celor trei îngeri este menit în mod special de Dumnezeu să vină în întâmpinarea provocărilor umaniste, postmoderne, ale acestei generații. Nu este o întâmplare că atunci când se dezvolta teoria evoluției Dumnezeu a adresat lumii chemarea de a se închina Creatorului.

Trei forțe filozofice/politice majore s-au ridicat în secolul al nouăsprezecelea pentru a influența întreaga lume. Evoluția a avut un impact asupra întregii comunități științifice și a influențat milioane de oameni. Comunismul și marxismul au devalorizat viața umană, având un impact politic și social asupra a milioane de alți oameni. Învățăturile lui Sigmund Freud au schimbat gândirea a milioane de oameni în domeniul psihologiei.

Sabatul rămâne un monument în cinstea Creatorului nostru într-o epocă nelegiuită, în care secularismul continuă să câștige teren. După cum arată studiul din această săptămână, Sabatul este un simbol al devotamentului nostru față de Cel care ne-a creat. Sabatul este o recunoaștere a faptului că viața nu este un accident genetic. Existăm prin voia și prin planul lui Dumnezeu. Am fost creați cu un scop. O înțelegere a Creației, așa cum se descoperă în închinarea din ziua Sabatului, ne eliberează de cătușele dezumanizante ale evoluției. Pentru Dumnezeu contează fiecare viață, deoarece fiecare persoană este o creație unică, modelată în mod special de Creatorul nostru pentru a împlini un scop specific în planul Său.

**Un plan pentru fiecare viață**

Când Bruce Olson avea 19 ani, s-a dus în junglă, la granița dintre Columbia și Venezuela, pentru a duce Evanghelia la tribul Barí. Barí erau un trib primitiv, aborigen, izolat în junglele dese ale Americii de Sud. Membrii lui erau cunoscuți pentru capacitatea lor de luptă și pentru tacticile lor violente, barbare, atunci când luptau împotriva altor triburi. Bruce nu s-a lăsat impresionat de reputația lor înfricoșătoare, fiind dispus, dacă era nevoie, să își dea viața pentru a le împărtăși Evanghelia. A petrecut săptămâni întregi încercând să le câștige încrederea. Niciun om din lumea civilizată nu intrase pe teritoriul lor înainte. Încetul cu încetul, în timp, cei din tribul Barí au învățat să îl iubească pe acest străin blând și grijuliu. Pe măsură ce ajungeau să cunoască Evanghelia, acești băștinași descopereau o viață nouă în Hristos. Atotputernicul Creator le-a schimbat viețile. Acest trib odinioară războinic, violent, a devenit o forță a păcii în întreaga regiune.

Chiar în timp ce Bruce făcea un progres real în beneficiul Evangheliei, s-a întâmplat ceva neașteptat. Gherilele columbiene l-au răpit și l-au ținut într-o ascunzătoare secretă în inima junglei. În consecință, armata columbiană a încercat să recruteze tribul Barí pentru un război împotriva gherilelor.

Tribul a refuzat, spunând: „Violența nu face decât să nască violență.” Bruce a fost ținut luni de zile în condiții inumane; cu toate acestea, a putut să se ridice deasupra situației lui îngrozitoare. A câștigat încrederea răpitorilor săi. În cele din urmă, aceștia i-au dat o Biblie. Zi de zi le împărtășea Cuvântul lui Dumnezeu. Mai mult de o sută dintre acei luptători rebeli L-au acceptat pe Hristos și au ieșit din forțele gherilei, și-au predat armele și s-au alăturat din nou societății ca buni cetățeni columbieni.

În ciuda forțelor civile care luptau împotriva lui Bruce Olson, atotputernicul Creator avea un plan pentru viața lui și toate puterile iadului nu îl puteau distruge. Creatorul nostru nu a avut un plan numai pentru viața lui Bruce Olson; El are un plan și pentru viețile noastre. Ba chiar mai mult: nu doar că are un plan pentru viețile noastre, ci, prin Duhul Sfânt, ne și călăuzește să-l urmăm. Înțelegerea bogățiilor Sabatului ne oferă o înțelegere mai profundă a planului lui Dumnezeu pentru noi, precum și un scop mai profund în viață.

După cum arată studiul nostru din această săptămână, cuvântul ebraic bara este ceva ce poate face numai Dumnezeu. Ființele umane pot face ceva din materialele existente care le sunt puse la dispoziție, dar numai Dumnezeu poate crea ceva din nimic. Când Dumnezeu vorbește, materia tangibilă își face apariția (Psalmii 33:6,9; Evrei 1:1,2). Când Dumnezeu vorbește, orice spune se întâmplă, chiar dacă nu s-a mai întâmplat niciodată înainte, deoarece Cuvântul lui Dumnezeu are putere creatoare. Când ne închinăm în Sabat Creatorului cerului și al pământului, recunoaștem faptul că El este atotputernic.

Dacă El este suficient de puternic încât să creeze această lume și tot ce este în ea, este, cu siguranță, suficient de puternic și să ne schimbe viața. Sabatul este atât un simbol al îndreptățirii noastre (odihna noastră numai în Hristos), cât și unul al sfințirii noastre (puterea noastră numai în Hristos). Profetul Ezechiel prezintă această idee clar: „Le-am dat și Sabatele Mele să fie ca un semn între Mine și ei, pentru ca să știe că Eu sunt Domnul, care-i sfințesc” (Ezechiel 20:12). În timp ce ne închinăm în fiecare Sabat, Creatorul ne creează din nou. Cel care ne-a făcut ne reface. Cel care ne-a format ne reformează.

Conflictul final care are în centru închinarea, așa cum este prezentat în cartea Apocalipsa, se întâmplă tocmai pentru că Hristos ne-a creat, ne-a răscumpărat, ne-a transformat și Se întoarce să ne ia. Diavolul urăște Sabatul pentru că urăște tot ce reprezintă acesta. Sabatul este un simbol al autorității lui Hristos, al stăpânirii Sale, al harului Său și al puterii Sale. Dacă Satana îi poate înșela pe oameni să creadă că Sabatul nu are nicio importanță, atunci poate să submineze autoritatea Creatorului și să determine milioane de oameni să îi fie loiali lui în schimb. Prin urmare, Dumnezeu a trimis mesajul Său pentru zilele din urmă, din Apocalipsa 14, ca să pregătească lumea pentru întoarcerea Creatorului și Răscumpărătorului nostru, care va readuce această planetă la splendoarea ei edenică.

### III. Aplicație

**Pentru meditație personală:** Dumnezeul Creației a făcut soarele, luna și stelele. Puterea Lui uimitoare a creat această planetă și a umplut- o cu viețuitoare. Același Dumnezeu Și-a izbăvit poporul de robia egipteană, l-a călăuzit în rătăcirile lui prin pustie, a făcut să cadă mană din cer, a dărâmat zidurile Ierihonului și a învins vrăjmașii Israelului. Același Dumnezeu este interesat de tine și de mine. Pentru noi, El dezlănțuie puterea creației pentru a învinge vrăjmașul care luptă pentru sufletele noastre. Înțelegerea și acceptarea de către noi a acestui adevăr biblic face toată diferența.

Fiecare dintre noi se confruntă cu ispite în fiecare zi, dar Isus ne-a pregătit biruință după biruință. Cui Îi slujim noi? Creatorului atotputernic, care are o putere infinită, nelimitată. Această putere este a noastră atunci când o acceptăm prin credință. Suntem transformați, schimbați, înnoiți prin puterea Creatorului nostru.

**Discuție și rugăciune:** Roagă pe cineva dintre cei prezenți să citească 2 Corinteni 5:17. „Căci, dacă este cineva în Hristos, este o făptură nouă. Cele vechi s-au dus, iată că toate lucrurile s-au făcut noi.”

Discutați în grupă ce înseamnă să fii o făptură nouă.

În încheiere, roagă-te pentru membrii grupei, cerându-I lui Dumnezeu să îi ajute să înțeleagă mai profund cum poate puterea Lui creatoare să le schimbe viețile. 