---
title:  Lucrarea lui Mesia
date:   04/03/2020
---

În rugăciunea de mijlocire a lui Daniel au fost menționate două probleme principale: păcatele poporului și faptul că Ierusalimul era în ruină. Răspunsul lui Dumnezeu a avut în vedere aceste două cereri. Prin lucrarea lui Mesia, poporul avea să fie răscumpărat și sanctuarul, curățit – să fie îndepărtate acuzaţiile aduse lui Dumnezeu. Totuși cele două cereri au primit răspuns într-un mod care a trecut de orizontul istoric al lui Daniel: lucrarea lui Mesia avea să fie spre binele întregii rase umane.

`5. Ce lucrare trebuia făcută în timpul celor șaptezeci de săptămâni profetice? De ce doar Isus putea face această lucrare? Daniel 9:21-27`

1. „Încetarea fărădelegilor”. Termenul ebraic pentru „fărădelege” (pesha’) sugerează răzvrătirea unui inferior împotriva unui superior, dezonorarea intenționată (Proverbe 28:24). Acest termen mai apare în Biblie cu referire la sfidarea pe față a lui Dumnezeu (Ezechiel 2:3). Totuși, prin sângele lui Isus, răzvrătirea împotriva lui Dumnezeu este anulată și oamenilor le sunt oferite meritele care se revarsă de la Calvar.

2. „Ispășirea păcatelor”. Verbul are sensul de „a sigila” și în acest context înseamnă că păcatul este iertat. De la căderea în păcat, rasa umană nu a putut să atingă standardul lui Dumnezeu, dar Mesia va rezolva căderile noastre.

3. „Ispășirea nelegiuirii”. Pavel spune: „Căci Dumnezeu a vrut ca toată plinătatea să locuiască în El și să împace totul cu Sine prin El, atât ce este pe pământ, cât și ce este în ceruri, făcând pace prin sângele crucii Lui” (Coloseni 1:19,20). Și aici, doar Isus poate aduce la îndeplinire acest lucru.

4. „Aducerea neprihănirii veșnice”. Hristos a luat locul nostru pe cruce și, astfel, ne-a oferit statutul binecuvântat de a fi drepți, fără vină înaintea lui Dumnezeu. Doar prin credință putem primi neprihănirea care vine de la Dumnezeu.

5. „Pecetluirea vedeniei și prorociei”. Când Hristos S-a dat pe Sine ca jertfă, profețiile Vechiului Testament care arătau spre lucrarea Sa de ispășire au fost pecetluite în sensul că au fost împlinite.

6. „Ungerea Sfântului sfinților”. Afirmația poate face referire la lucrarea începută de Hristos în Sfânta Sfintelor din sanctuarul ceresc când a fost numit Mare-Preot pentru noi (Evrei 8:1).
