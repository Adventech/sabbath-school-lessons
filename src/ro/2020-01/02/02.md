
---
title:  Suveranitatea lui Dumnezeu
date:   05/01/2020
---


La prima vedere, cartea Daniel începe într-o notă sumbră, a înfrângerii. Iuda capitulase în fața lui Nebucadnețar și vasele de la templu fuseseră duse din Ierusalim în ținutul Șinear. Cuvântul Șinear apare în Biblie în Geneza 11:2, denumind locul unde a fost ridicat Turnul Babel. Numele Șinear are o rezonanţă negativă pentru cititorii Bibliei, făcând referire la un proiect făcut pentru a-L sfida pe Dumnezeu. Deși constructorii Turnului Babel nu au reușit să ajungă până la cer, aparențele sugerau că Nebucadnețar și zeii lui – din ținutul Șinear – avuseseră mai multă putere decât Dumnezeul lui Israel.

Totuși primele versete din Daniel ne spun clar că înfrângerea Ierusalimului nu poate fi pusă pe seama puterii mai mari a împăratului Babilonului – cetatea a fost cucerită pentru că „Domnul a dat în mâinile lui [Nebucadnețar] pe Ioiachim, împăratul lui Iuda” (Daniel 1:2). Cu mult înainte, Dumnezeu spusese că, dacă poporul Său Îl va uita și va încălca legământul, El îl va trimite ca rob într-o țară străină. Astfel, Daniel știa că în spatele puterii militare a Babilonului, Dumnezeul cerului conducea cursul istoriei. Această viziune clară asupra suveranității lui Dumnezeu i-a susținut pe acești tineri și le-a dat puterea și curajul de a înfrunta ispitele și presiunile Imperiului Babilonian.

`1. De ce a dat Dumnezeu ţara lui Iuda și Ierusalimul în mâinile babilonienilor? 2 Împărați 21:10-16; 2 Împărați 24:18-20; Ieremia 3:13`

În confruntarea cu provocările secolului XXI, noi trebuie să prindem din nou acea percepție despre Dumnezeu atât de clar arătată în cartea Daniel. Aici vedem că Dumnezeul căruia Îi slujim nu este numai forța din spatele istoriei, prin suveranitatea Sa, ci El este cel care intervine plin de milă în viața poporului Său pentru a-i oferi ajutorul esențial în timp de nevoie. Dumnezeu va face și pentru copiii Săi din timpul sfârșitului ce a făcut pentru robii evrei, indiferent cât de multe atacuri vor veni asupra lor și asupra credinței lor.

`Cu ce probleme te confrunți acum în credința ta – din afară, din interiorul bisericii sau din cauza propriilor defecte de caracter? Cum poți să le faci faţă?`
<!--stackedit_data:
eyJoaXN0b3J5IjpbLTU5NjQwMjgyM119
-->