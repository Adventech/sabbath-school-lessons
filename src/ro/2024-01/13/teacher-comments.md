---
title:  Material Pentru Instructori
date:  29/03/2024
---

### I. Privire generală

În psalmi, conceptele de speranță și de așteptare cu speranță denotă deținerea – și demonstrarea – unei credințe durabile. Credincioșii sunt chemați să aștepte și să spere în Domnul în ce privește împlinirea făgăduințelor Sale, la fel cum Avraam și Sara au fost chemați să aștepte cu speranță binecuvântarea copilului promis (Geneza 12:1-4; 21:1-5), care a fost în cele din urmă revărsată asupra lor după 25 de ani. În mod asemănător, poporul Israel a sperat și a așteptat eliberarea, suferind 430 de ani în Egipt înainte de a pleca spre țara promisă (Geneza 15:13; Exodul 12:40,41). Tot la fel, psalmiștii, cu o credință trainică, și-au pus speranța în promisiunile lui Dumnezeu, la fel ca Daniel, care a așteptat întoarcerea evreilor în țara promisă (Daniel 9:1,2), conform profeției celor 70 de ani, din Ieremia (Ieremia 29:10,11). Evreii L-au așteptat și ei sute de ani pe Mesia cel promis, până când a sosit timpul și Isus a venit pe acest pământ în trup omenesc.

Așteptarea cu speranță este alcătuită din două variabile: (1) anticiparea împlinirii unei promisiuni și (2) perspectiva că ceea ce este promis se va împlini într-o anumită perioadă de timp sau până la o anumită dată. În viață, când așteptăm cu speranță, anticipăm în mod activ un eveniment din viitor, fie că așteptăm un nou loc de muncă, o nuntă iminentă, nașterea unui copilaș, dobândirea unui grad academic, o călătorie viitoare, o funcție nouă etc. Între anticiparea evenimentului propriu-zis și împlinirea lui trebuie să treacă un interval de timp. Același lucru este valabil și pentru promisiunile lui Dumnezeu din viața noastră de zi cu zi, precum și pentru împlinirea finală a marilor evenimente din planul răscumpărării.

### II. Comentariu

Șase cuvinte ebraice sunt folosite de psalmiști când doresc să exprime problematica speranței. Le vom analiza pe scurt pe fiecare dintre ele.

**Qawah**

Qawah este cel mai des întâlnit verb ebraic folosit pentru a exprima conceptul de speranță/nădejde, care poate fi tradus și sub formele verbale: „a aștepta cu speranță”, „a anticipa”, „a spera”. În cele 20 de ocurențe din cartea Psalmii, verbul qawah are drept complement direct substantivul propriu „Domnul”, adică El este Cel în care psalmistul speră, Cel în care își pune nădejdea, Cel după care tânjește: „Toți cei ce nădăjduiesc în Tine nu vor fi dați de rușine” (25:3; vezi 69:6); „Să mă ocrotească nevinovăția și neprihănirea, când îmi pun nădejdea în Tine” (25:21); „Da, suflete, încrede-te în Dumnezeu, căci de la El îmi vine nădejdea” (62:5). După cum arată cu prisosință aceste versete, încrederea noastră ar trebui să fie întotdeauna în Domnul.

Forma substantivală ebraică tiqvah, „speranță/nădejde”, provine din rădăcina verbală qawah: „Tu ești nădejdea mea, Doamne Dumnezeule! În Tine mă încred din tinerețea mea” (71:5). Pentru psalmist, singura speranță pe care o avem în această viață este Dumnezeu. După ce meditează asupra efemerității acestei existențe, psalmistul exclamă către Domnul: „În Tine îmi este nădejdea” (39:7).

Verbul qawah poate fi folosit și cu sens negativ, de exemplu așteptarea distrugerii poporului lui Dumnezeu de către vrăjmași (Psalmii 56:6; 119:95). Folosirea cu sens negativ a acestui cuvânt ne amintește că așteptarea sau speranța noastră, a păcătoșilor, se concentrează adeseori pe anticiparea unui rezultat negativ. Pentru a ne păzi de această tendință, așteptările și speranțele noastre trebuie să izvorască dintr-o inimă refăcută de Duhul Sfânt.

**Yahal**

Yahal înseamnă „a aștepta, a spera, a îndura, a tânji după”. După qawah, este rădăcina verbală cea mai folosită în Vechiul Testament pentru a exprima ideea de speranță. Din cele 48 de contexte în care este folosit, 21 apar în psalmi. Yahal este de obicei legat de qawah (Iov 30:26; Psalmii 39:8; 130:5; Proverbele 10:28; 11:7; Isaia 51:5).

În cartea Iov, yahal se aplică de obicei speranței sau așteptării zadarnice sau care pare nefolositoare și prin urmare nu are legătură cu Dumnezeu (Iov 6:11; 14:14; 29:21). Dar nu la fel stau lucrurile și în psalmi. Dumnezeu este complementul clar al speranței sau așteptării redate prin termenul yahal, după cum se observă în: Psalmii 31:24 – „toți cei ce nădăjduiți în Domnul”; 33:22 – „Fie îndurarea Ta peste noi, după cum o nădăjduim noi de la Tine!”; 38:15 – „Doamne, în Tine nădăjduiesc”; 39:7 – „În Tine îmi este nădejdea”; 42:11 – „Nădăjduiește în Dumnezeu”; 69:3 – „mi se topesc ochii așteptându-L pe Dumnezeul meu” (NTR). Creatorul nostru merită toată încrederea noastră. Încrederea noastră în credincioșia și în iubirea Lui este baza oricărei religii adevărate și a relației autentice dintre Dumnezeu și oameni. Această relație se întemeiază pe mila Lui și pe bunătatea Lui iubitoare, pe care le revarsă asupra celor care se încred în El (Psalmii 33:18; 147:11).

În lumina adevărurilor biblice menționate anterior, este necesar să ne îndreptăm atenția din nou asupra Psalmului 119. După cum declară acest psalm, obiectul speranței este Cuvântul lui Dumnezeu (119:43,49,74,81,114,147). Mai mult, cuvintele din gura lui Dumnezeu, așa cum sunt consemnate în Scripturi, sunt singura bază adevărată pentru credința creștină. În paginile și făgăduințele Scripturii creștinul poate găsi siguranța speranței și mântuirii lui. Vrăjmașul este conștient de acest lucru și a făcut din Biblie o țintă specială a atacurilor sale, încercând să îl distragă pe credincios de la adevărurile ei sau să îl facă să creadă că Scripturile nu sunt decât mit, ceva inventat de oameni. Toate dovezile pe care le avem în sprijinul Bibliei: puterea ei transformatoare, profețiile ei împlinite, făgăduințele ei minunate, ar trebui să ne facă să ne alăturăm psalmistului și să afirmăm: „Eu nădăjduiesc în Domnul […] și aștept făgăduința Lui.” Mai presus de toate, atenția noastră ar trebui să se concentreze asupra Scripturilor ca sursă a speranței noastre.

**Hkah**

Verbul hkah înseamnă „a aștepta, a răbda, a anticipa, a spera”. Ca și în cazul verbului anterior, yahal, complementul lui hkah este de obicei Dumnezeu (Isaia 8:17; 30:18; 64:3; Țefania 3:8).

Hkah este folosit de doar două ori în psalmi. Prima dată apare în versetul 20 al Psalmului 33 – un imn înălțat la adresa Creatorului și Susținătorului lumii (33:1-11). Versetul 12 este versetul-cheie al acestui psalm, afirmând alegerea poporului lui Dumnezeu de către Domnul. O astfel de alegere este baza încrederii credinciosului în Dumnezeu. În schimb, nu ne putem încrede în forța brațelor, în arme sau în războinici (33:16,17). Psalmistul proclamă: „Sufletul nostru nădăjduiește în Domnul; El este Ajutorul și Scutul nostru” (33:20). Ca ființe umane care trăiesc într-o cultură seculară, materialistă, avem tendința să ne punem încrederea în banii noștri, în abilitățile sau diplomele noastre, în știință ori în țara noastră. Dar, în calitate de creștini, încrederea noastră ar trebui să se bazeze numai pe Domnul.

Cealaltă utilizare a lui hkah, în Psalmul 106, arată lipsa unei atitudini răbdătoare, care îndură multe. Psalmul 106 este un psalm istoric, după cum am văzut în studiul anterior. În versetul 6, scriitorul amintește minunile lui Dumnezeu pentru poporul Său în timpul exodului și al rătăcirii ulterioare în pustiu. Dar cei din poporul lui Dumnezeu au „uitat curând lucrările Lui și n-au așteptat (hkah) împlinirea planurilor Lui”. Și noi astăzi ne confruntăm cu aceeași mare ispită. Cu toții putem uita cu ușurință ce a făcut Domnul în viața noastră, ceea ce face să ne fie greu să așteptăm cu speranță împlinirea promisiunilor Sale. Inima care uită să spere în Domnul încearcă cu disperare să Îl „ajute” pe Domnul să Își împlinească făgăduințele, după cum vedem în situația lui Iacov și a mamei sale, Rebeca. Nerăbdarea lor de a-și asigura binecuvântarea de întâi născut, cu aproape orice preț, ne amintește să așteptăm cu speranță ca Domnul să împlinească la vremea stabilită de El ceea ce a promis.

**Dumah**

Dumah este un substantiv care înseamnă „liniște, odihnă”. „Făcând referire la liniștea morții ([Psalmii] 94:17; 115:17) […], dumah exprimă o tăcere sau o odihnă care reflectă încrederea în Dumnezeu (Psalmii 39:2 [3]; 62:1 [2]) sau lipsa unei liniști care rezultă din aparenta pasivitate a lui Dumnezeu ([Psalmii] 22:2)” („dumah”, în New International Dictionary of Old Testament Exegesis, vol. 1, p. 912).

Psalmul 62 folosește acest substantiv pentru a exprima așteptarea în liniște. Cuvântul e tradus de două ori, după cum urmează: în versetul 1 – „Numai în Dumnezeu sufletul meu își găsește liniștea și numai de la El vine ajutorul meu” (NTR) – și în versetul 5 – „Suflete al meu, găsește-ți liniștea numai în Dumnezeu, căci de la El vine speranța mea” (NTR).

În restul Scripturii, așteptarea cu speranță implică și păstrarea liniștii, tăcerii. În vremuri de așteptare, cea mai bună modalitate de a răbda și a rămâne neclintit este de a tăcea și a medita la Cuvântul lui Dumnezeu. O astfel de mentalitate ne ajută să găsim sprijin și să ne pregătim pentru testul răbdării, pe care trebuie să îl trecem înainte să vedem împlinirea speranțelor și așteptărilor noastre. Scriptura ne încurajează astfel în timp ce așteptăm și sperăm: „Căci este o prorocie a cărei vreme este hotărâtă, se apropie de împlinire şi nu va minţi; dacă zăboveşte, aşteapt-o, căci va veni şi se va împlini negreşit” (Habacuc 2:3).

**Sabar**

În Vechiul Testament, verbul sabar este folosit mai rar pentru ideea de speranță decât celelalte cuvinte pe care le-am analizat până acum. Sabar transmite ideea de „a avea așteptări, a-și pune speranța în”. Psalmistul declară cu încredere: „Ferice de cine are ca ajutor pe Dumnezeul lui Iacov, ferice de cine-şi pune nădejdea [sabar] în Domnul Dumnezeul său” (146:5). Încrederea în Domnul îi va aduce fericire credinciosului, chiar și în mijlocul încercărilor. Am studiat motivele pentru a ne încrede în Dumnezeu și a ne închina Lui; în centrul acestor motive se află speranța.

În mod interesant, psalmistul folosește sabar de două ori pentru a exprima ideea de a avea așteptări și speranță. Psalmii 104:27 și 145:15 descriu animalele care așteaptă să fie hrănite de către Creator: „toate aceste viețuitoare Te așteaptă” și „ochii tuturor nădăjduiesc în Tine”. Aceste imagini evocă cuvintele lui Isus: „Uitaţi-vă la păsările cerului: ele nici nu seamănă, nici nu seceră şi nici nu strâng nimic în grânare, şi totuşi Tatăl vostru cel ceresc le hrăneşte. Oare nu sunteţi voi cu mult mai de preţ decât ele?” (Matei 6:26). După cum ne învață acest tablou, ar trebui să așteptăm cu aceeași speranță răbdătoare, ca păsările cerului, fără neliniște sau disperare, binecuvântările cerului pe care Dumnezeu ni le-a promis. Pe măsură ce cultivăm răbdarea și credința umilă de copil, vom fi întăriți în așteptarea noastră. Drept urmare, viața noastră de rugăciune va deveni și ea mai puternică.

**Hil**

Verbul hil înseamnă „a trudi, a se zbate” și, de asemenea, „a da naștere” sau „a zămisli”. Prin urmare, versetul 7 din Psalmul 37 poate fi tradus literal: „Taci înaintea Domnului și trudește/zămislește în El” (subl.ad.). Implicația este că îndelunga răbdare pe care trebuie să o avem în timp ce ne așteptăm ca promisiunile lui Dumnezeu să se împlinească este asemănătoare cu chinul unei mame însărcinate gata să își nască copilul. Această perioadă de suferință implică trudă, durere intensă și lacrimi. Copilul nou-născut care apare ca rezultat compensează însă anticiparea și experiența suferinței. În același mod, așteptarea înaintea Domnului implică adesea neliniște și suferință temporară, dar rezultatul va fi bogat în binecuvântări din partea Domnului.

### III. Aplicație

Speranța este o componentă importantă a fiecărui aspect al vieții pământești și spirituale. Apostolul Pavel o enumeră, împreună cu credința și dragostea, printre cele trei virtuți supreme ale unei vieți creștine roditoare, pline de Duhul Sfânt (1 Corinteni 13:13).

Speranța ne motivează să facem față bolii sau tragediei. Speranța este focul care arde în noi alimentând dorința de a ne prinde de puterea din făgăduințele lui Dumnezeu. Această flacără este alimentată la rândul ei de citirea zilnică a Scripturilor și de meditarea la ele. Fiecare problemă din viața noastră își găsește soluția într-o perlă de adevăr biblic. Speranța este mâna care prinde aceste comori scânteietoare și le fixează în inimă. În timp ce așteptăm împlinirea Cuvântului lui Dumnezeu, răbdarea noastră va fi pusă la încercare, uneori vreme de ore, alteori vreme de ani, dar speranța ne dă puterea de a fi statornici, indiferent de durata sau severitatea încercării noastre.

Cu siguranță speranța este atributul care ne menține ochii îndreptați spre cer în timp ce așteptăm a doua venire a Domnului Isus.


