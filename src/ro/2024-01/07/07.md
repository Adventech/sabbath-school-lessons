---
title:  Studiu suplimentar
date:   16/02/2024
---

**Studiu suplimentar:** Ellen G. White, Calea către Hristos, capitolul 2, „Păcătosul are nevoie de Hristos”.

„A nu-L lăuda pe Dumnezeu ar însemna a uita toate binefacerile Lui, a nu aprecia darurile divine. Numai cei care laudă nu uită. A ne gândi la Dumnezeu și a vorbi despre El nu înseamnă laudă. Lauda începe când recunoaștem maiestatea lui Dumnezeu și lucrările lui Dumnezeu și răspundem cu adorarea bunătății, milei și înțelepciunii Lui” (Hans LaRondelle, Deliverance in the Psalms, p. 178).

Importanța mărturisirii solemne cu privire la îndurarea veșnică a lui Dumnezeu dobândește o semnificație și mai profundă atunci când ne amintim că hesed-ul lui Dumnezeu – adică mila, îndurarea și credincioșia Sa față de legământ – rămâne ferm și invariabil în mijlocul răzvrătirii omenirii împotriva Lui. „Noi am păcătuit împotriva lui Dumnezeu și nu merităm favoarea Sa, totuși El Însuși a așezat pe buzele noastre cea mai frumoasă dintre rugăciuni: «Pentru Numele Tău, nu nesocoti, nu necinsti scaunul de domnie al slavei Tale! Nu uita, nu rupe legământul Tău cu noi» (Ieremia 14:21). Când venim la El mărturisindu-ne păcatul și nevrednicia, Domnul Și-a luat angajamentul să ne asculte strigătul. Însăși onoarea tronului Său este în joc prin împlinirea cuvântului Său față de noi” (Ellen G. White, Parabolele Domnului Hristos, p. 148).

**Studiu zilnic:** Ieremia 7 – 13; Ellen G. White, Divina vindecare, capitolul „Vindecarea minții” (de la „Făgăduințe de vindecare” la final).

`1. Ce va întinde Domnul în fața soarelui, lunii și stelelor?`
`2. De unde scoate Domnul vântul?`
`3. Pentru ce a spus Domnul: „Să vă fie rușine!”?`
`4. Poate un pardos să-și schimbe petele?`
`5. Ce armă poate fi întotdeauna folosită împotriva descurajării?`