---
title:  Material Pentru Instructori
date:  16/02/2024
---

### I. Privire generală

Definiția cuvântului „îndurare”/„milă”, așa cum apare în Dicționarul explicativ Oxford, este următoarea: „Compasiune sau iertare manifestată față de cineva pe care ai puterea să îl pedepsești sau căruia ai putea să îi faci rău.” Psalmii 51, 103, 113, 123, 130, 136 reflectă această definiție.

„Îndurare” și „milă” sunt cuvinte uluitoare care umplu sufletul oricui de speranță și de motivație. Oricine suportă consecințele unor alegeri greșite simte cum greutatea zdrobitoare a vinii se risipește atunci când primește îndurare și har. Când un termen-limită este prelungit sau o datorie este iertată, simțim o copleșitoare ușurare și recunoștință pentru îndurarea de care am avut parte.

În această săptămână vom învăța despre mila Creatorului așa cum este exprimată în șase psalmi. Mila sau îndurarea în psalmi apare în cea mai înaltă manifestare a sa: mila Celui Sfânt față de păcătos – mila unui Dumnezeu gata să ierte și să răscumpere în virtutea harului Său.

Când citim acești șase psalmi în ebraica originală, descoperim că psalmiștii au folosit patru cuvinte pentru a se referi la ceea ce noi numim „îndurare” sau „milă”. Înțelegerea acestor patru cuvinte și a implicațiilor lor ne va oferi o înțelegere mai profundă a iubirii lui Dumnezeu. În timp ce analizăm acești termeni ebraici, să ne gândim la modul în care ideile transmise prin ei ne îmbogățesc concepția personală cu privire la milă sau îndurare!

### II. Comentariu

**Hesed**

Hesed este cel mai des întâlnit cuvânt ebraic tradus cu „milă/îndurare” în Vechiul Testament. Este mai bine înțeles ca „bunătate plină de iubire”. Psalmii 109:12,16 leagă hesed de mila față de săraci, de orfani și de cei lipsiți. Pentru că Dumnezeu Își salvează poporul din dezastre și de sub mâna asupritorii săi, psalmistul Îi laudă numele pentru faptele Lui pline de îndurare (31:7,21; 32:10; 57:3; 59:10; 94:18;143:12). Având în minte acest context, să începem studiul nostru asupra termenului hesed – îndurare, bunătate, milă – uitându-ne la modul în care se raportează la ideea de salvare/izbăvire. Psalmistul cere îndurare în timpul necazului, asupririi, rătăcirii în pustiu, în timpul bolii, furtunii sau robiei (57:1-4; 23:6; 40:11). În același timp, consideră că hesed este o putere salvatoare sau capacitatea de a elibera (31:17; 94:18; 109:26; 62:12,13; 59:11,17,18). Prin urmare, hesed este în esență acțiunea lui Dumnezeu de răscumpărare a poporului Său. În Psalmul 119 scriitorul Îi cere lui Dumnezeu să îl salveze „după hesed-ul Lui” (119:88,149,159).

De notat că termenul hesed este corelat și cu ideea de protecție. În Psalmii 36:10,11 și 32:10, scriitorul se roagă să primească hesed, adică ocrotire de cei răi și aroganți. Hesed este identificat și cu credincioșia lui Dumnezeu (vezi Psalmii 85 și 90). În plus, în versetul 4 din Psalmul 6, hesed apără existența. În Psalmul 119, psalmistul face apel la Dumnezeu să îl învioreze (119:88,149), recunoscând preceptele Sale iubitoare ca pe un factor important în conservarea și refacerea vieții (119:159). În cele din urmă, hesed este veșnic (89:2,28,33; 103:17; 117:2; 138:8), deoarece face parte din caracterul Celui Atotputernic. Această asigurare este o veste bună pentru credincios. „Căci Domnul este bun; bunătatea Lui ține în veci și credincioșia Lui, din neam în neam” (100:5; vezi 106:1; 107:1).

Psalmii ne mai spun că cel care cere hesed-ul lui Dumnezeu se află într-o relație bună cu El. Credincioșii ar trebui să își exprime încrederea (31:14,17; 119:41,42; 143:8) și speranța în Dumnezeu (33:18,22; 147:11) pentru a beneficia de îndurarea Lui. Mila plină de har a lui Dumnezeu este dată celor care speră în Domnul. Mai mult, credința este o condiție pentru a primi hesed din partea lui Dumnezeu.

**Raham**

În versetul 1 al Psalmului 51 apar trei cuvinte care redau ideea de
îndurare:

Ai milă [hanan] de mine, Dumnezeule,

în bunătatea [hesed] Ta!

După îndurarea [raham] Ta cea mare,

șterge fărădelegile mele!

Raham provine dintr-un substantiv ebraic care înseamnă „pântec, burtă” (Psalmii 22:9), un cuvânt care conține ideea grijii iubitoare a unei mame pentru copilul ei (vezi Iov 24:20). Termenul raham transmite în același timp o emoție aflată în contrast cu mânia (Amos 1:11; Zaharia 1:12-17). Această emoție este o bunătate care depășește cu mult ceea ce ar merita cineva (Geneza 43:14; 1 Imparati 8:50). În acest context, raham înseamnă „a manifesta milă, compasiune, bunăvoință” (Neemia 1:11; Psalmii 106:46), ca în situația în care o persoană aflată într-o poziție superioară decide să manifeste bunătate față de un subordonat. Această explicație este chintesența milei lui Dumnezeu față de noi.

Îndurarea lui Dumnezeu „semnifică o compasiune caldă, o compasiune care parcurge o milă în plus, care este gata să ierte păcatul, să înlocuiască judecata cu harul” (New International Dictionary of Old Testament Exegesis, 1997, vol. 3, p. 1091). Ba, mai mult, Domnul Își manifestă mila față de cei afectați de păcat și care L-au dezamăgit. Deși nu merităm mila Lui, El ne înalță prin harul Său și ne readuce în grațiile Sale.

**Hanan**

Hanan este un verb care înseamnă „a fi de partea cuiva, a fi binevoitor, a fi generos, a fi milos”. De obicei, termenul hanan este folosit în expresia „a căpăta trecere înaintea cuiva” (Geneza 30:27; 39:4; Rut 2:13; 1 Samuel 20:3). Acest sens se aplică relației dintre Dumnezeu și poporul Său. Hanan este folosit în special când cuvântul „Dumnezeu” este subiectul propoziției și transmite dispoziția și acțiunile Lui în beneficiul ființelor Sale. Dumnezeu Își manifestă fără plată bunăvoința față de cei dispuși să o primească (Geneza 6:8,9; Proverbele 3:3,4; Isaia 30:19), dar poate să nu le ofere harul Său atunci când aceștia îl refuză (Ieremia 16:13) sau când nu există niciun semn de pocăință din partea poporului Său (Neemia 9:17,31) .

Găsim des în psalmi rugămintea: „Ai milă de mine!” (4:1). Psalmistul exprimă această cerere pentru că știe că Dumnezeu este un Dumnezeu milostiv (86:15-17), care ascultă rugăciunea credinciosului (6:9; 28:2,6). În îndurarea Lui, Creatorul asigură hrana (111:4,5), un seceriș bogat (67:6), dreptate (103:6-8) și în mod special, după cum am studiat în această săptămână, iertarea (51:1; 123:3).

Să analizăm Psalmul 103 pentru a vedea ce are de spus mai departe psalmistul despre natura milei lui Dumnezeu:

Domnul este îndurător [raham] şi milostiv [hanan],

îndelung răbdător şi bogat în bunătate [hesed].

El nu Se ceartă fără încetare

şi nu ţine mânia pe vecie.

Nu ne face după păcatele noastre,

nu ne pedepseşte după fărădelegile noastre.

(Psalmii 103:8-10)

După cum putem vedea, psalmii ne învață că iubirea lui Dumnezeu este îndurătoare, blândă, nelimitată, infinită.

Cum manifestă urmașii lui Dumnezeu mila Lui față de alții? În psalmi se folosește termenul hanan pentru a exprima bunătatea cuiva față de aproapele său, în special prin ajutarea săracilor (Proverbele 28:8), manifestarea milei față de cei aflați în suferință (Iov 29:16) și îngrijirea celor în vârstă (Deuteronomul 28:50). Astfel de acțiuni nu sunt o excepție, ci un mod de viață pentru credinciosul consacrat (Proverbele 14:21). Psalmii conturează clar așteptarea lui Dumnezeu ca urmașii Lui să fie îndurători, căci „cel neprihănit este milos și dă” (37:21) și „totdeauna este milos și dă cu împrumut” (37:26). Credincioșii sunt în general caracterizați de un astfel de spirit de dăruire (112:4,5). Lecția este clară: ar trebui să fim buni cu alții după cum Dumnezeu are milă de noi.

Cum se uită ochii robilor la mâna stăpânilor lor

şi ochii roabei la mâna stăpânei ei,

aşa se uită ochii noştri la Domnul Dumnezeul nostru,

până va avea milă [hanan] de noi.

(Psalmii 123:2)

**Selihah**

„Dar la tine este iertare [selihah]” (Psalmii 130:4). Acest termen, selihah, provine din verbul ebraic salah („a grația, a ierta”). În tot Vechiul Testament Domnul este singurul subiect al acestui verb. Selihah înseamnă că iertarea este un act care aparține numai lui Dumnezeu. Baza acestei iertări este îndurarea Domnului (Psalmii 86:5).

În Psalmii 25:11-18 se afirmă că iertarea este îndepărtarea păcatelor. Daniel avea să adauge că acea iertare include și evitarea pedepsei pentru păcat (Daniel 9:16). Exodul 34:6-9 ne amintește că Dumnezeu este „plin de îndurare [raham] şi milostiv [hanan], încet la mânie, plin de bunătate [hesed] şi credincioşie, care Îşi ţine dragostea [hesed] până în mii de neamuri de oameni, iartă fărădelegea, răzvrătirea şi păcatul, dar nu socoteşte pe cel vinovat drept nevinovat”. Astfel, David spune că iertarea necesită o mărturisire a vinii (Psalmii 32:3-5). Psalmii leagă „iertarea” de alte cuvinte, precum „curăță” (51:2), „întoarce-Ți privirea” (51:9) și „vindecă” (103:3).

Plin de un duh de pocăință și smerenie, psalmistul imploră iertarea lui Dumnezeu, fiind sigur că păcatul lui va fi îndepărtat (Psalmii 25:11- 18). Psalmistul Îl laudă pe Dumnezeu pentru că a fost iertat (103:3,4).

Prin urmare, putem conchide că iertarea este oferită omenirii numai datorită hesed-ului lui Dumnezeu pentru făpturile Sale.

### III. Aplicație

Găsim lecții clare pentru viața noastră spirituală atunci când studiem cuvintele ebraice traduse cu „îndurare”, „milă” sau „bunătate”, luate în atenție în această săptămână. (1) Lecția evidentă este că Domnul ne oferă această minunată îndurare în ciuda faptului că nu o merităm. Certitudinea acestui dar ar trebui să ne elibereze de anxietate, de o conștiință vinovată și de umbrele trecutului nostru. (2) Hesed (îndurare/ bunătate/milă) nu este doar un sentiment duios care izvorăște din inima lui Dumnezeu. Este salvare și ocrotire. Este o acțiune reală din partea lui Dumnezeu în favoarea poporului Său. (3) Mila lui Dumnezeu este veșnică; adică ne este întotdeauna pusă la dispoziție. Dacă nu o acceptăm, aceasta este pentru că suntem încă în păcat, nu pentru că am fi epuizat iubirea lui Dumnezeu. (4) Îndurarea (raham) cuprinde conceptul că Cea Mai Măreață Ființă este dispusă să se coboare pentru a ne ridica și a ne purta în brațele Sale. Din poziția Lui superioară, El Se îndreaptă cu condescendență spre noi ca să Își manifeste mila față de noi. (5) Pentru „a căpăta trecere înaintea lui Yahve” trebuie să fim dispuși și deschiși să primim harul lui Dumnezeu. (6) În cele din urmă, selihah ne oferă noi perspective asupra profunzimii și amplorii bunătății iubitoare a Creatorului nostru. Dar cea mai importantă idee pe care o accentuează este că ar trebui să fim la fel de milostivi și de buni față de aproapele nostru cum este Dumnezeu față de noi.

Toate aceste lecții sunt cu măiestrie îmbinate de Isus în parabola robului nemilostiv (Matei 18:23-25). Aceasta ilustrează hesed-ul lui Dumnezeu din Vechiul Testament manifestat față de starea noastră disperată. Narațiunea sugerează că noi, credincioșii, suntem omul rău și nemilostiv din parabolă. Această cruntă conștientizare ar trebui să ne facă să medităm cu recunoștință și umilință la harul și mila pe care le-am primit fără plată de la Tatăl nostru ceresc.

