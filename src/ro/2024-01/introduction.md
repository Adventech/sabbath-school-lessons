### Psalmii – acolo unde inima lui Dumnezeu întâlnește inima oamenilor

Psalmii sunt, prin excelență, rugăciuni și imnuri biblice. Exprimați în momente de laudă, de bucurie, de tristețe sau de disperare, rostiți sau cântați în privat ori în public, de către oameni obișnuiți, de regi, poeți sau preoți, compuși atât de oameni neprihăniți, cât și de păcătoși pocăiți, cartea psalmilor a slujit drept carte de rugăciuni și carte de imnuri pentru generații întregi de credincioși.

Psalmii își datorează rolul distinct faptului că, în timp ce cea mai mare parte a Bibliei ne vorbește nouă, ei vorbesc în numele nostru și cu noi. Psalmii sunt o sursă de binecuvântare, speranță și redeșteptare, un ghid atât pentru introspecție, cât și pentru meditația la măreția lui Dumnezeu, care îl eliberează pe cel care strigă din străfunduri și îl face să își consacre iarăși viața. Prin urmare, nu este surprinzător că mulți oameni simt că rezonează cu emoțiile și experiențele exprimate în psalmi și îi adoptă ca rugăciuni proprii. Martin Luther vorbea cu emoție despre ei: „Unde se pot găsi cuvinte mai nobile pentru a exprima bucuria decât în psalmii de laudă sau de mulțumire? Prin ei poți vedea în inima sfinților la fel cum te-ai uita la o frumoasă grădină publică sau te-ai uita în cer. […] Sau unde poate găsi cineva cuvinte mai profunde, mai pline de căință și tristețe care să exprime mâhnirea, dacă nu în psalmii durerii? […] Prin urmare, este ușor de înțeles de ce cartea Psalmii este cartea preferată a tuturor sfinților. Căci orice om, în orice situație poate găsi în psalmi ceva ce corespunde nevoilor lui, ceva ce simte că i se potrivește atât de bine de parcă ar fi fost pus acolo doar pentru el. Nu poate găsi cuvinte ca acestea sau mai bune decât ele în nicio altă carte” (Martin Luther, Martin Luther: Selections From His Writings, ed. John Dillenberger, 1962, p. 39, 40).

Pentru a avea și noi parte de puterea transformatoare a psalmilor, suntem chemați să-i cântăm și să-i rostim în rugăciuni la fel ca generațiile de credincioși care i-au folosit pentru a-și exprima laudele, cererile, mărturisirile și durerile în fața Dumnezeului suveran, a Dumnezeului harului și dreptății.

Este atunci nevoie să studiem psalmii? La fel ca restul Scripturilor, psalmii au fost scriși în propriul lor context istoric, teologic și literar. Scopul studierii lor este să aducă lumea biblică mai aproape de publicul modern. Trebuie să conștientizăm că, deși sunt rugăciuni ale oamenilor lui Dumnezeu și chiar rugăciuni înălțate de Isus ca Domn întrupat, psalmii sunt și rugăciuni despre Isus. Ei sunt revelația lui Dumnezeu făcută oamenilor. Un alt scop al studierii psalmilor este așadar să aflăm din ei tot ce a făcut, face și va face Dumnezeu pentru lume în și prin Isus Hristos.

Deși cartea Psalmii este o colecție de 150 de poezii, s-ar putea ca această colecție să nu fie atât de întâmplătoare pe cât ar părea. Psalmii stau mărturie în favoarea unei experiențe spirituale care este comună multora dintre copiii lui Dumnezeu. Experiența începe cu o credință întemeiată pe domnia suverană a lui Dumnezeu, în care binele este răsplătit, iar răul, pedepsit. Pe măsură ce înaintăm în studiul nostru, vom vedea ce se întâmplă când lumea armonioasă a credinței este amenințată și atacată de rău. Se mai află Dumnezeu la conducere? Cum pot credincioșii să Îi cânte Domnului într-o țară străină?

Dorința și rugăciunea noastră este ca psalmii să ne întărească în călătoria noastră prin viață și cu ajutorul lor să ajungem să Îl cunoaștem pe Dumnezeu zilnic, de la inimă la inimă, până în ziua când Îl vom vedea pe Isus față în față.

_Dragoslava Santrac, profesor doctor în Vechiul Testament, este editorul-șef al lucrării Encyclopedia of Seventh-day Adventists („Enciclopedia adventiștilor de ziua a șaptea”), la sediul mondial al Conferinței Generale a Bisericii Adventiste de Ziua a Șaptea. Ea este autoarea volumului care tratează Psalmii 76 – 150 din cadrul lucrării Seventh-day Adventist International Bible Commentary („Comentariul biblic internațional adventist de ziua a șaptea”)._
