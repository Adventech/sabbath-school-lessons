---
title:  Material Pentru Instructori
date:  09/02/2024
---

### I. Privire generală

În studiul 4 am explorat ideea că Dumnezeu este adăpostul nostru, fortăreața noastră, turnul nostru și fortificația noastră. Aceste metafore transmit adevărul biblic că Dumnezeu este mereu alături de copiii Săi credincioși, asigurându-le protecție și grijă. În această săptămână vom studia o metaforă asemănătoare: aceea a Dumnezeului nostru care luptă pentru copiii Săi ca un Războinic puternic. Vom analiza această idee și în contextul asupririi sociale, la fel de des întâlnită în vremurile biblice ca, din păcate, și în vremurile noastre. Tema asupririi sociale, un subiect principal în cărțile profetice ale Vechiului Testament, este evocată în toată cartea Psalmii. Deși abuzurile comise asupra oamenilor de către liderii lor politici ne tulbură, nu suntem lipsiți de speranță: fără îndoială, Domnul este Apărătorul celor
umili.

### II. Comentariu

**Oprimarea socială**

Legea mozaică cere poporului lui Dumnezeu să aibă o grijă deosebită față de trei categorii de oameni: „străinul, orfanul și văduva” (Deuteronomul 10:18; 14:29; 16:11,14; 24:17-20; 26:12,13; 27:19). De obicei, aceste persoane nu aveau o sursă stabilă de venit; de multe ori nu aveau pământ care să poată fi lucrat sau cultivat pentru a le întreține familia. La modul ideal, acești imigranți și locuitori ai zonelor periferice căutau locuri unde să lucreze pentru alții sau cel puțin unde li se permitea să adune roadele rămase în urma celor care le culegeau (vezi Rut 2:6-8). Astfel de persoane nu aveau protecția garantată de familie. Dată fiind vulnerabilitatea lor, putem vedea cum abuzul comis asupra văduvelor, orfanilor și străinilor era considerat unul dintre cele mai grave păcate din societate în vremea Vechiului Testament. Profeții au mustrat în mod regulat poporul, cerându-i să se îngrijească de această categorie de persoane neprivilegiate (Isaia 1:17,23; Ieremia 7:6; 22:3; Ezechiel 22:7; Zaharia 7:10).

De aceea psalmistul Îl descrie pe Domnul ca „Tatăl orfanilor, Apărătorul văduvelor” (68:5), iar promisiunea din alt psalm este: „Domnul ocroteşte pe cei străini, sprijină pe orfan şi pe văduvă, dar răstoarnă calea celor răi” (146:9; compară cu 10:14). Dumnezeul nostru este Dumnezeul celor oprimați și marginalizați.

Astăzi, în unele zone există programe sociale pentru a ajuta categoriile vulnerabile. Astfel de programe le oferă celor săraci și lipsiți șanse de a progresa. Unele state oferă și atât de necesara asistență financiară. Dar există întotdeauna, chiar și în biserică, mai mulți oameni în nevoie decât poate ajuta sistemul. Astăzi, pe lângă sărăcie, predomină alte forme de abuz și asuprire, precum violența și tortura. În calitate de creștini, noi ar trebui să identificăm victimele unei astfel de oprimări și nedreptăți și să le ajutăm. Trebuie să ne angajăm cu devotament în găsirea unor moduri de a le împlini nevoile.

Imigrația este o altă problemă dificilă în multe țări din jurul lumii. Ar trebui să acordăm o atenție specială imigranților din țările noastre. Imigrația a fost o problemă încă din primele zile ale istoriei omenirii. Oamenii au căutat dintotdeauna locuri mai bune în care să trăiască și să prospere. Noi suntem mâinile lui Dumnezeu: El ne cere să îi sprijinim și să îi ajutăm pe cei pierduți, pe cei rătăciți, pe cei străini și pe cei marginalizați din societatea noastră. Să îi invităm pe cei din aceste categorii să își ațintească privirea asupra Celui care este Apărătorul orfanilor și al imigranților!

**Dumnezeu, Războinicul divin**

Există în Vechiul Testament, și într-o măsură mai mică în Noul Testament, o metaforă percutantă despre Dumnezeu care nu este foarte populară printre creștinii din zilele noastre: Dumnezeu ca războinic. O astfel de idee poate fi considerată prea dură sau militaristă într-o cultură care preferă expresii ale iubirii, milei, acceptării și păcii lui Dumnezeu.

Titlul de „Domnul oștirilor”/„Căpetenia oștirii Domnului” (1 Samuel 1:11; 4:4; 17:45; 2 Samuel 7:26; Ieremia 10:16; 31:35; 32:18; Amos 5:16 etc.) este o exprimare des întâlnită a caracterului lui Dumnezeu. Îl descrie pe Creator ca General al armatelor cerești. El este implicat într-un conflict împotriva puterilor răului. Dar Cuvântul lui Dumnezeu Îl descrie și ca Războinic. „Domnul este un războinic viteaz” (Exodul 15:3); „Domnul înaintează ca un viteaz” (Isaia 42:13).

Psalmistul redă această metaforă în Psalmii 18:3-19. El susține că este izbăvit (18:3) de „potrivnicul [lui] cel puternic, de vrăjmaşii [lui], care erau mai tari decât [el]” (18:17). Yahve este descris ca Războinic luptând pentru slujitorul Său, un Luptător care, călare pe calul Său de luptă, Își mânuiește armele împotriva asupritorilor poporului Său. Citește cu atenție versetele 7-15. Există patru scene, după cum urmează:

**18:6-8** – Războinicul divin se află în palatul Său (templul Său); în El se aprinde o mânie sfântă după ce aude rugăciunea slujitorului Său. Războinicul divin reacționează cu furie venind în apărarea slujitorului Său (18:8).

**18:9-12** – Descrierea Războinicului divin, care coboară călare într-o magnifică demonstrație de putere, este impresionantă. Acest tablou generează încredere în inima slujitorului Războinicului. Cu siguranță, Dumnezeul nostru nu este unul lipsit de putere.

**18:13-15** – În aceste versete citim despre un asalt pornit de către un Om de război și despre muniția Sa înfricoșătoare: grindină, foc, săgeți și fulgere. Această imagine a Omului de război, cu arsenalul Lui meteorologic, denotă un Soldat puternic care, mâniat pe nedreptate și asuprire, luptă cu vitejie și cinste pentru slujitorul Său loial.

**18:16-19** – Aici citim despre izbăvirea slujitorului: Războinicul îl salvează, îl eliberează și îl întărește: „El m-a scos la loc larg” (18:19).

Ce descriere minunată și detaliată a lucrării lui Dumnezeu pentru copiii Săi în cele mai grele circumstanțe! Această înțelegere asupra caracterului lui Dumnezeu va transforma lumea și biserica noastră. Cei oprimați și persecutați trebuie să stea liniștiți având certitudinea că Dumnezeu luptă pentru ei.

**Mustrare pentru conducători**

Psalmul 82 constituie o mustrare teribilă la adresa conducătorilor, care, deși au influența și puterea de a schimba situația „celui slab și [a] orfanului, [...] [a] nenorocitului și [a] săracului” (82:3), nu își exercită aceste atribute.

Psalmii descriu o întâlnire în care conducătorii sunt mustrați pentru neglijența și indiferența lor față de cei asupriți. Ei judecă strâmb și îi favorizează pe cei răi (82:2). Există conducători mai puțin vinovați de aceste fapte în zilele noastre? Nu este suferința celor săraci și lipsiți rezultatul corupției? De asemenea, nu egoismul și lăcomia noastră ne fac să ne concentrăm asupra noastră și a familiilor noastre și să îi uităm pe cei din jur care au nevoie de sprijinul nostru? Binefacerea ar trebui să înceapă acasă, în familia și viața noastră. Ar trebui să ne învățăm întotdeauna copiii să fie buni și generoși cu cei în nevoie.

Psalmistul ne amintește că suntem „dumnezei” și „fii ai Celui Preaînalt” (82:6). Dumnezeu i-a creat pe oameni după chipul și asemănarea Lui (Geneza 1:26), ceea ce înseamnă că suntem ființe inteligente cu conștiință morală. Prin urmare, ar trebui să îi ajutăm pe cei loviți de soartă, pe străini și pe cei lipsiți. Oricare ar fi sfera noastră de influență – fie cartierul în care locuim, fie locul de muncă –, ar trebui să ne străduim să fim o sursă de ajutor pentru cei în nevoie.

**Judecata lui Dumnezeu**

Studiul de joi ne invită să ne gândim la situația dificilă a celor oprimați, în contextul judecății finale din sanctuarul ceresc (96:6-10; 99:1-4; 132:7-9,13-18) și al marii lupte dintre Dumnezeu și Satana, așa cum este descrisă în mod special în cărțile Daniel și Apocalipsa.

Daniel 7 transmite două scopuri ale judecății preadvente din cer: să îl pedepsească pe asupritor (7:26) și să facă dreptate celor asupriți (7:22). Judecata confirmă că Dumnezeu acționează în favoarea celor drepți.

În cartea Apocalipsa, judecata se desfășoară în sanctuar. Din capitolul 6 aflăm că „sufletele celor ce fuseseră înjunghiați din pricina Cuvântului lui Dumnezeu” sunt „sub altar” (6:9). Ei primesc haine albe în timp ce așteaptă acțiunea finală a Domnului de a-i răscumpăra din moarte.

Apocalipsa 8 începe cu viziunea celor șapte trâmbițe (8:2) date celor șapte îngeri care stau lângă altarul de aur „înaintea scaunului de domnie” al lui Dumnezeu (8:3). Trâmbițele sunt un simbol al judecății pe care Creatorul o face acelor puteri care au persecutat poporul lui Dumnezeu de-a lungul secolelor istoriei omenirii (vezi cele șapte peceți din Apocalipsa 6 și 7). Sanctuarul este locul în care Domnul acționează în favoarea poporului Său pentru a-l salva și proteja de asupritori. Prin urmare, nu este o coincidență că ultimele șapte plăgi date celor șapte îngeri vin din templu, locul judecății lui Dumnezeu (Apocalipsa 15:5,6).

Astfel, certitudinea exprimată în psalmi că toți credincioșii se pot ruga Cerului pentru eliberare reprezintă o sentință grea în dreptul asupritorilor poporului lui Dumnezeu și o sursă de credință pentru cei oprimați. „Haidem la locuinţa Lui, să ne închinăm înaintea aşternutului picioarelor Lui!… Scoală-Te, Doamne, vino la locul Tău de odihnă, Tu şi chivotul măreţiei Tale!” (Psalmii 132:7,8).

Adevărul biblic din acest verset transmite un lucru la care am face bine să medităm în calitate de credincioși evlavioși. Da, ar trebui să facem tot ce ne stă în putere să-i ajutăm și sprijinim pe săraci, pe văduve, pe orfani. Dar trebuie să nu uităm niciodată că soluția finală și completă la toată asuprirea și suferința va veni din cer. Nu trebuie să ne lăsăm înșelați de ideea că biserica poate aduce dreptatea socială pe pământ sau că scopul principal al bisericii este să poarte bătălii politice într-o încercare de a rezolva toate nedreptățile din lume. Astfel de probleme complicate pot fi soluționate în totalitate numai de Domnul oștirilor. Credința noastră ar trebui să se concentreze pe promisiunea acțiunii divine întreprinse în favoarea noastră, și nu pe tăria iluzorie a puterii umane, care este, în cel mai bun caz, doar un miraj.

### III. Aplicație

Dumnezeu este adăpostul și cetatea fortificată a celor în suferință, dar este și Războinicul divin care luptă de partea celor asupriți. Mai mult, este un conducător proactiv, care ia inițiativa. Prin urmare, și noi ar trebui să fim proactivi în lupta cu problemele sociale cu care ne confruntăm astăzi în lume. Fără îndoială, nu putem rezolva toate aceste probleme, dar ne putem strădui să avem un impact pozitiv asupra comunității noastre și asupra vieții celor vulnerabili și oprimați din jurul nostru: cei săraci, cei marginalizați și cei persecutați. Pentru minoritățile marginalizate de societate putem face o lucrare semnificativă care să le schimbe viața, la fel cum a făcut Isus pentru vameșii, păcătoșii (Matei 9:10), femeile de moravuri ușoare (Luca 7:37-39) și proscrișii (Matei 15:21-28) din vremea Lui.

Mustrarea psalmistului adresată comunității și liderilor politici (Psalmul 82) ne include și pe noi, în cazul în care suntem indiferenți la suferința sau nedreptățile societății și nu reușim să le combatem sau să le atenuăm.

În cele din urmă, trebuie să ne amintim că soluția finală pentru relele din lumea noastră nedreaptă va veni din sanctuarul ceresc. Să ne facem partea, având încredere în Războinicul divin pentru instaurarea finală a dreptății!

