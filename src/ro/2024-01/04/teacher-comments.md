---
title:  Material Pentru Instructori
date:  26/01/2024
---

### I. Privire generală

Cartea Psalmii este o carte de rugăciuni. Oricare ar fi subiectul – laudă, plângeri, speranța mesianică, împărăția lui Dumnezeu sau istoria răscumpărării –, psalmiștii manifestă o puternică încredere în Domnul. Indiferent de nevoile lor sau de împrejurările în care se află, ei au încredere că va fi cu ei Creatorul lor.

Săptămâna trecută am discutat despre supremația lui Dumnezeu și modul în care este descris în psalmi ca Suveran divin, mai precis, ca Împărat, Creator și Judecător. Aceste descrieri și declarațiile de credință aferente lor le inspiră psalmiștilor încrederea că Dumnezeu Își va salva copiii din orice împrejurare dificilă. Să ne gândim cu atenție la această minunată asigurare și să o interiorizăm! Fii pregătit să împărtășești cu membrii grupei entuziasmul generat de această speranță!

### II. Comentariu

**Dumnezeu aude**
 Psalmistul Îl imploră continuu pe Domnul să Îl audă. Câțiva psalmi așa și încep, cu un apel la Yahve să asculte: Psalmii 4:1; 13:3; 17:1; 27:1; 28:2; 54:2; 55:2; 60:5; 61:1; 64:1; 86:1; 102:1; 108:6; 130:2; 140:6; 142:6; 143:1. În astfel de cântări, psalmistul strigă la Dumnezeu cu inima plină de durere: „Doamne, Dumnezeul oştirilor, ascultă rugăciunea mea! Ia aminte, Dumnezeul lui Iacov” (84:8). În rugăciunile lor, psalmiștii insistă să fie ascultați (30:10; 38:16; 39:12; 66:16; 69:13,16,17; 119:145,149). Ei strigă având siguranța că „Domnul aude și-i scapă din toate necazurile lor” (34:17). Uneori, scriitorii psalmilor afirmă că Dumnezeu le-a ascultat și le va asculta plângerile și nevoile (22:24; 28:7; 31:22; 34:4; 40:1; 66:19; 116:1; 120:1): „Strig cu glasul meu către Dumnezeu, strig cu glasul meu către Dumnezeu, şi El mă va asculta” (77:1). Rememorarea răspunsurilor lui Dumnezeu la rugăciunile din trecut le întărește psalmiștilor certitudinea că El le va răspunde acum și în viitor. Având încredere deplină într-un răspuns divin, psalmiștii declară în mod repetat că Domnul le va răspunde la rugăciuni (4:1; 6:8,9; 10:7; 17:6; 65:2). Ei ne asigură că Dumnezeu este gata să ne asculte rugăciunile dimineața, la amiază sau seara (5:3; 55:17). Experiența le-a dovedit că, și dacă familia îi va dezamăgi, Dumnezeu le va auzi strigătul (106:44).

„A auzi, a asculta” (ebr., șamah) înseamnă mai mult decât a percepe o voce sau a recepta un sunet. În contextul în care Dumnezeu este receptorul, verbul „a auzi” sau „a asculta” înseamnă și a acționa. Adică, putem avea încredere că Dumnezeu va acționa în favoarea poporului Său ca răspuns la rugăciunile lui. Când poporul Israel era rob în Egipt, Dumnezeu „a auzit” (Exodul 2:24) și l-a eliberat. Cartea Psalmii este o invitație ca și noi să avem aceeași încredere.

**Dumnezeu Se preocupă**

În psalmi, Dumnezeu este descris ca un Împărat puternic, gata să lupte pentru poporul Său. În același timp, El este reprezentat și ca un Dumnezeu bun și iubitor care Se preocupă de cei care cred în El. Sunt folosite diferite imagini pentru a descrie grija iubitoare a lui Dumnezeu. El este redat ca un bun Păstor care are grijă de oile Sale lipsite de apărare (23). Ca Păstor al lor, le oferă tot ce au nevoie (23:1): odihnă, hrană și apă (23:2), alinare și îndrumare (23:3), prezența Lui în valea umbrei morții (23:4), prosperitate (23:5), bunătate și milă (23:6).

Pentru a descrie grija protectoare a lui Dumnezeu psalmistul folosește și imaginea unei păsări care își protejează puii sub aripi (91:1,4). Dumnezeu, Ocrotitorul nostru, este întotdeauna atent la nevoile copiilor Săi (121:4). El este ca un tată care se îndură de copiii Lui (103:13) și este în același timp Protectorul orfanilor. Iubirea și protecția Lui depășesc inclusiv legăturile umane parentale de iubire: „Căci tatăl meu şi mama mea mă părăsesc, dar Domnul mă primeşte” (27:10).

Ce descrieri frumoase ale grijii lui Dumnezeu față de fiecare dintre noi! Fie ca astfel de imagini să ne inspire să ne bazăm în totalitate pe El și să avem încredere în grija Lui în ce privește fiecare aspect al vieții noastre!

**Dumnezeu este Adăpostul nostru**

Biblia este zgârcită cu adjectivele. Pentru a compensa această lipsă, poeții evrei se bazează mult pe comparații pentru a-și articula ideile, folosind o gamă largă de metafore bogate pentru a exprima, de exemplu, modul în care Dumnezeu Își protejează urmașii într-o lume complicată: „Căci Tu eşti un adăpost pentru mine, un turn tare împotriva vrăjmaşului” (61:3). Să ne oprim o clipă pentru a analiza imaginile din aceste metafore:

(1) **Adăpost**(61:3; 143:9) – Această imagine sugerează un loc sigur în mijlocul războiului, un refugiu din calea furtunii și arșiței.

(2) **Turn** (61:3) – În vremurile biblice turnurile erau văzute, mult mai mult decât în zilele noastre, ca locuri sigure. În vremuri de război sau de persecuție, oamenii se ascundeau într-un turn, ca în cazul lui Ghedeon (Judecători 8:17) și Abimelec (Judecătorii 9:50-52). Versetele 1 și 2 din Psalmul 18 conțin o serie de metafore care I se aplică lui Yahve și care se regăsesc și în alți psalmi.

(3) **Tărie** – Acest termen trimite la ideea de trăinicie/soliditate/fermitate, în sensul că El este sprijinul nostru.

(4) **Stânca** – De obicei în limba ebraică acest termen făcea referire la o piatră mare sau la o stâncă ce asigura protecție în timpul unui atac. Cei din rămășița lui Beniamin au fugit și s-au ascuns în stânca Rimon (Judecătorii 20:47). Astfel au fost salvați de distrugere.

(5) **Cetățuia** – Cetățuile, sau fortărețele, erau puncte militare mici bine apărate. Iosafat a construit multe astfel de fortărețe în Iuda pentru a-și proteja regatul (2 Cronici 17:12).

(6) **Scutul** – Acest obiect care făcea parte din armură era cea mai bună apărare a soldatului pe câmpul de luptă (vezi și 114:2).

(7) **Întăritura** – Simboluri ale siguranței, întăriturile – sau fortificațiile – erau structuri defensive construite în munți (Judecătorii 6:2) sau în pustiu (1 Samuel 23:14,19).

Imaginează-ți moduri în care aceste imagini pot fi actualizate în vremurile moderne pentru a ne ajuta să înțelegem grija lui Dumnezeu și protecția Lui față de noi astăzi. Cu siguranță că Dumnezeu ne ocrotește zi de zi în mijlocul pericolelor acestei lumi.

**Dumnezeu este Apărătorul nostru**

Dumnezeu este Răzbunătorul, Apărătorul și Învingătorul din tabăra noastră. Această imagine este evident extrasă din lumea reală și este folosită în primul rând în contextul statutului de văduvă sau de orfan. Cartea lui Iov și Psalmii Îl descriu pe Domnul ca Apărător al văduvelor și orfanilor (Psalmii 68:5; ebr. dayin însemnând „judecător”). Dayin este asociat cu „dreptatea și pricina” celui în cauză (9:4) sau folosit în paralel cu judecata, ca în Psalmii 76:8,9, unde Dumnezeu este descris ca Apărătorul celor săraci și asupriți (10:17,18; compară cu Deuteronomul 10:18; Psalmii 10:14). Dumnezeu este lăudat de săraci (Psalmii 74:21), pentru că „El nici nu dispreţuieşte, nici nu urăşte necazurile celui nenorocit şi nu-Şi ascunde Faţa de el, ci îl ascultă când strigă către El” (22:24). Yahve îi apără întotdeauna pe cei asupriți (72:4; 103:6; 146:7).

**Dumnezeu este Eliberatorul nostru**

Toți termenii și metaforele pe care le-am analizat descriu diferite aspecte ale grijii lui Dumnezeu față de urmașii Săi. Dar Domnul este numit și Izbăvitorul nostru. De patru ori este numit așa în cartea Psalmii, după cum urmează:

(1) 18:2 – Dumnezeu este numit Izbăvitor în contextul luptelor psalmistului cu dușmanii săi. După cum am văzut, acest psalm Îl descrie pe Domnul ca un Războinic puternic.

(2) 40:17 – Aici este vorba despre salvarea din păcat. David recunoaște realitatea zdrobitoare că „rele fără număr [îl] împresoară, [l]-au ajuns pedepsele pentru nelegiuirile [lui]” (40:12).

(3) Psalmistul Îl cheamă pe Salvatorul lui (70:5) când este atacat de către cei care îl caută și vor să îi facă rău.

(4) În Psalmul 144, psalmistul îi cere Eliberatorului său (144:2) să îl salveze de cei „a căror gură spune neadevăruri şi a căror dreaptă este o dreaptă mincinoasă” (144:8).

După cum arată psalmii, Dumnezeu vrea să ne elibereze de păcatele, anxietățile și problemele pe care le avem cu alți oameni. Prin urmare, în sensul deplin al cuvântului, Isus este Eliberatorul nostru.

**Ajutor din sanctuar**

Scopul studiului din această săptămână nu este doar de a admira măiestria literară și artistică a psalmiștilor. Dincolo de plăcerea pe care ne-o oferă astfel de imagini iscusite, figurile și metaforele din psalmi ne oferă o înțelegere profundă a lucrării lui Dumnezeu de răscumpărare a omenirii. David spune: „Eu strig cu glasul meu către Domnul şi El îmi răspunde din muntele Lui cel sfânt” (Psalmii 3:4) și, „din locașul [sanctuarul] Lui, El mi-a auzit glasul” (18:6). Așadar, acțiunea lui Dumnezeu de eliberare, precum și grija și protecția Lui iubitoare încep cu lucrarea Lui pentru noi în sanctuarul din ceruri.

Câteva momente-cheie din cartea Psalmii ne învață că Domnul acționează în favoarea ființelor umane din locurile Sale cerești (vezi Psalmii 11:5,6; 20:2; 29:9; 33:13,14; 60:6; 68:35; 96:1-13; 102:20,21; 150:1-6). După studierea acestor pasaje, împreună cu alte texte din Vechiul Testament legate de sanctuar, Elias Brasil de Souza declară: „Sanctuarul ceresc mai este descris și ca un loc de închinare în care ființele umane Îl adoră pe Yahve, ca sursă de ajutor și ca loc de ispășire, în care sunt acordate curățarea și iertarea” („The Heavenly Sanctuary/ Temple Motif in the Hebrew Bible: Function and Relationship to the Earthly Counterparts”, disertație, Universitatea Andrews, 2005, p. 358).

Apărătorul și Eliberatorul nostru aude de pe muntele Său cel sfânt și acționează în favoarea noastră. Ca adventiști de ziua a șaptea, de cele mai multe ori când auzim expresia „sanctuar ceresc” ne gândim la Ziua Ispășirii și la judecata preadventă. Desigur, lucrul acesta este central „adevărului prezent”. În același timp ar trebui să ne străduim să ne concentrăm pe acțiunea de iertare, de apărare, de îngrijire și de protecție pe care Domnul ne-o pune la dispoziție din Locul Preasfânt al sanctuarului ceresc – chiar înainte de lucrarea finală din Ziua Ispășirii. Lucrarea lui Hristos de mijlocire preoțească în favoarea noastră este esențială. Tot cerul este implicat în răscumpărarea noastră, a păcătoșilor.

### III. Aplicație

Cartea Psalmii este o carte a emoțiilor puternice, care variază de la extaz la elegie și de la complex la simplu. Dar Psalmii constituie în același timp o carte a conceptelor teologice profunde. Adevărurile Bibliei studiate în această săptămână, bogate în imagini și metafore, conțin făgăduințe minunate a căror împlinire o putem cere în luptele noastre zilnice. Pe măsură ce citim descrierile și ilustrațiile din psalmi, ar trebui să ne luăm timp să medităm la ele, folosindu-ne imaginația pentru a înțelege mai bine adevărurile cuprinse în aceste imagini profunde redate prin cuvinte.

Punctul de interes al studiului de față este înțelegerea faptului că Domnul cerului este Apărătorul și Salvatorul nostru. El ne aude rugăciunile și cererile. Se preocupă de noi. „Domnul priveşte din înălţimea cerurilor şi vede pe toţi fiii oamenilor” (33:13). Cu o inimă plină de milă și de bunătate, Dumnezeu ne cercetează pe noi și familia noastră; din sanctuarul ceresc, ne cântărește faptele, cu infinită iubire și dreptate.
