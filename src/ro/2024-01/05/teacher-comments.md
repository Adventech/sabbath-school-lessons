---
title:  Material Pentru Instructori
date:  02/02/2024
---

### I. Privire generală

Prezența suferinței și a răului în mijlocul nostru ridică întrebări tulburătoare în mințile multora cu privire la caracterul lui Dumnezeu. De ce a permis Dumnezeu ca păcatul să existe? De ce permite ca cei nevinovați să sufere? De ce permite ca păcatul și suferința să continue? De ce le merge bine celor răi? Promisiunile lui Dumnezeu din Biblie sunt sortite eșecului? Este Scriptura doar o frumoasă capodoperă literară – înălțătoare, dar nu inspirată divin – pentru oamenii cu înclinație spirituală? Sau, mai rău, sunt Biblia și făgăduințele ei închipuirile unor minți pioase, dar fără nicio bază în realitate, pentru că, în cele din urmă, Dumnezeu, așa cum susțin mințile seculare, nu există?

Din păcate, acest șir de întrebări se regăsește în mintea multor oameni din zilele noastre. Punerea la îndoială a acțiunilor lui Dumnezeu plantează semințele necredinței și ale scepticismului în inima altora, în special a tinerilor. Mult prea des, atunci când astfel de întrebări apar în mintea credincioșilor, rezultatul este că „dragostea celor mai mulți se va răci” (Matei 24:12).

Psalmii nu sunt doar niște cântece frumoase care Îl laudă pe Dumnezeu. Ei sunt meniți să exercite un impact profund asupra înțelegerii noastre privind probleme complexe precum existența păcatului și a suferinței. Analizând psalmii în lumina acestui subiect dificil, ajungem să fim din nou uimiți de sinceritatea dureroasă a psalmiștilor în rugăciunile lor. Candoarea lor ne amintește că și noi Îi putem pune întrebări Domnului, și noi ne putem exprima îndoielile în fața Lui. Dumnezeu ne va asculta bucuros grijile dacă ne adresăm Lui cu credință și umilință. El va răspunde întrebărilor și preocupărilor noastre umile, oferindu-ne lumină în toiul luptelor cu îndoielile și frica.

### II. Comentariu

**De ce a permis Dumnezeu păcatul și suferința?**

Chiar dacă psalmii în ansamblu nu abordează precis această întrebare, Psalmii 74 și 79, care sunt despre distrugerea Ierusalimului, au la bază aceste preocupări. Între acești doi psalmi observăm câteva asemănări notabile în ceea ce privește tema păcatului și a suferinței:

(1) Ambii psalmi vorbesc despre distrugerea cetății iubite (74:3-9; 79:1-4), ceea ce stârnește lamentații dureroase din partea psalmistului.

(2) În ambii psalmi, Asaf vrea să Îl vadă pe Domnul anulând efectele distrugerii (74:10,11; 79:5-7). De aceea Îl întreabă pe Domnul: „Până când?”.

(3) Cauza necazurilor lui Israel este păcatul poporului (79:8-10). Numai Psalmul 79 menționează acest motiv: poporul lui Dumnezeu a dat greș.

(4) În ambele cântări, Asaf nu își pierde credința în Împăratul său ceresc (74:12-17) sau încrederea în „brațul [S]ău cel puternic” (79:11).

La fel ca Asaf, și noi ne putem întreba de ce ne confruntăm cu păcatul, suferința și moartea. Acestea sunt întrebări universale pe care mințile cercetătoare și le-au pus încă de la începuturile istoriei omenirii. Răspunsul este întotdeauna același: păcatul. Păcatul este ciudatul intrus din creația lui Dumnezeu. De la căderea lui Satana din ceruri până la condiția noastră căzută din zilele noastre, fărădelegea a provocat toată suferința și moartea din istorie. Am putea argumenta, pe bună dreptate, că Dumnezeu le-a oferit făpturilor Sale liberul-arbitru și de aici să filozofăm cu privire la ramificațiile păcatului și suferinței. Dar scriitorii biblici se abțin de la această metodă. Să ne încredem atunci, la fel ca Asaf, în puterea și înțelepciunea Creatorului nostru de a răspunde la această întrebare la timpul și în modul hotărât de El!

**De ce a permis Dumnezeu suferința celor nevinovați?**

Studiul ne amintește că păcatul poate aduce boala (41:3,4). Având în minte această idee, să ne gândim la întrebarea: „De ce a permis Dumnezeu suferința celor nevinovați?” în lumina a patru psalmi: 6, 41, 88 și 102.

În primul rând, observăm că aceste patru imnuri descriu suferința pe care psalmiștii o îndură din cauza bolii (6:2,6,7; 41:3; 88:3-9; 102:3- 7,9-11). În al doilea rând, psalmiștii Îl imploră pe Dumnezeu să îi vindece (6:2,4; 41:1,4; 88:1,2,13,14; 102:1,2). Ei consideră că, prin vindecare, Dumnezeu le face dreptate față de vrăjmașii lor (6:8-10; 41:5-12; 102:15- 19). În cele din urmă, ei susțin cu tărie că, dacă ar fi murit, ar fi fost lipsiți de oportunitatea de a lăuda numele lui Dumnezeu (6:5; 88:10-12).

În acest punct al analizei noastre ar trebui să notăm că gândirea ebraică nu era interesată de întrebările filozofice legate de suferința umană, ci se concentra mai degrabă asupra lui Dumnezeu și a slavei Sale.

Psalmiștii recunosc că Dumnezeu permite necazurile lor (6:1). De asemenea, recunosc că numai El poate oferi sănătate. Vindecați de bolile lor, vor să dea mărturie despre îndurările tămăduitoare ale lui Dumnezeu.

Manifestăm noi aceeași atitudine atunci când suntem loviți de boală? De obicei ne plângem: „De ce eu, o, Doamne?” Nu ar fi mai bine ca în acel moment dificil să ne încredem în Domnul și să așteptăm îndreptățirea Lui pentru a putea da mărturie în favoarea slavei Lui?

**De ce Dumnezeu nu pune capăt suferinței noastre prezente?**

În mijlocul suferinței noastre ne întrebăm adeseori: „Unde este Dumnezeu?” Această întrebare se naște în noi când trecem prin cele mai mari dureri și suntem disperați. În astfel de momente, tendința noastră umană nu este să exprimăm considerații morale sau să medităm filozofic la durerea noastră. Nu vrem decât răspunsuri și alinare. În disperarea noastră, la fel ca psalmiștii, ne îndreptăm spre Dumnezeu după ajutor. De notat că și atunci când pare că nu este prezent Creatorul, rugăciunea psalmistului este: „Ascultă-mi rugăciunea, Doamne, şi pleacă-Ţi urechea la strigătele mele! Nu tăcea în faţa lacrimilor mele!” (39:12). Psalmistul știe că Dumnezeu este acolo, chiar dacă nu are niciun semn exterior al prezenței divine. Asta, da, credință! Psalmistul nu spune: „Gata! Renunț la credința mea pentru că Dumnezeu nu vrea să îmi răspundă. Prin urmare, nu există”, ci are încredere în Dumnezeu și așteaptă ca El să acționeze în favoarea lui la momentul potrivit. „Taci înaintea Domnului şi nădăjduieşte în El” (37:7). Dacă Dumnezeu tace, este timpul ca și noi să tăcem și să așteptăm. Întrebarea nu este: „Unde este Dumnezeu?” Dumnezeu este aproape și Îi pasă de noi. Întrebarea este: „Vom fi și noi aproape așteptând cu credință ca El să acționeze în favoarea noastră?”

**Făgăduințele Sale din Scriptură sunt sortite eșecului?**

Psalmul 77 exprimă bine sentimentele de îndoială și descurajare care ne chinuie adeseori în vremuri de restriște:

Va lepăda Domnul pentru totdeauna?

Şi nu va mai fi El binevoitor?

S-a isprăvit bunătatea Lui pe vecie?

S-a dus făgăduinţa Lui pentru totdeauna?

A uitat Dumnezeu să aibă milă?

Şi-a tras El, în mânia Lui, înapoi îndurarea?

(Psalmii 77:7-9)

Răspunsul pe care îl oferă chiar scriitorul este simplu, dar crucial: amintește-ți în prezent minunile pe care le-a făcut Dumnezeu pentru tine în trecut (77:11-20). „Voi lăuda lucrările Domnului, căci îmi aduc aminte de minunile Tale de odinioară” (77:11).

Mai departe, psalmistul descrie cel mai reprezentativ moment al intervenției lui Dumnezeu în istoria lui Israel: exodul din Egipt. Psalmistul își amintește minunile făcute de Yahve când Și-a eliberat poporul din robia egipteană (77:14,15). O atenție specială i se acordă despărțirii miraculoase a Mării Roșii (77:16-19): „Ţi-ai croit un drum prin mare” (v. 19). Psalmistul își amintește, de asemenea, cum Dumnezeu a călăuzit lucrarea lui Moise și a lui Aaron (77:20).

După cum ne avertizează atât de bine Spiritul Profetic, „nu avem a ne teme de nimic altceva pentru viitor decât să nu uităm calea pe care ne-a condus Domnul și învățăturile pe care ni le-a dat în istoria noastră de până acum” (Ellen G. White, Mărturii pentru biserică, vol. 9, p. 10). Bine ar fi ca, atunci când suntem bolnavi sau asaltați de necazuri, să ne angajăm în următorul exercițiu de întărire a credinței: să notăm într-un jurnal cele mai prețioase binecuvântări pe care ni le-a dat Dumnezeu, de la cele mai simple la cele cu un mai mare impact. La urma urmei, nu a făcut și psalmistul același lucru: și-a adus aminte?

**De ce le merge bine celor răi?**

David introduce acest subiect prin exprimarea următorului sfat: „Nu te mânia pe cei răi şi nu te uita cu jind la cei ce fac răul” (37:1). El rezumă apoi raționamentul sfatului său: cei ce fac răul vor pieri (37:2), după care trece la principala lui preocupare: credinciosul. David îl încurajează pe credincios cu câteva principii de trăire evlavioasă (37:3-9). Aceste imperative morale reprezintă baza pentru menținerea sănătății și binelui mintal într-o lume nedreaptă. În imperativele sale, David încorporează făgăduințe, după cum urmează:

(1) „Încrede-te în Domnul”

(2) „și fă binele”;
Făgăduință: „locuieşte în ţară şi umblă în credincioşie” (37:3).

(3) „Domnul să-ţi fie desfătarea”
Făgăduință: „și El îţi va da tot ce-ţi doreşte inima” (37:4).

(4) „Încredinţează-ţi soarta în mâna Domnului”,

(5) „încrede-te în El” Făgăduințe: „şi El va lucra!” (37:5). „El va face să strălucească dreptatea ta ca lumina şi dreptul tău ca soarele la amiază” (37:6).

(6) „Taci înaintea Domnului”

(7) „şi nădăjduieşte în El!”

(8) „Nu te mânia pe cel ce izbuteşte în umbletele lui, pe omul care îşi vede împlinirea planurilor lui rele!” (37:7).

(9) „Lasă mânia”,

(10) „părăseşte iuţimea”;

(11) „nu te supăra, căci supărarea duce numai la rău!” (37:8) Făgăduință: „Fiindcă cei răi vor fi nimiciţi, iar cei ce nădăjduiesc în Domnul vor stăpâni ţara” (37:9).

Acest psalm este o capodoperă de formă și conținut literar. Dacă ne-am strădui cu ardoare să punem în practică îndrumările din el, am evita foarte multă dezamăgire și amărăciune. Ca bonus, textul psalmului ne oferă făgăduințe încurajatoare care ne motivează să îi punem preceptele în practică.

În restul cântării sale psalmistul recapitulează conceptele: (a) prosperitatea celor răi (37:12,14); (b) porunca de a ne încrede în Yahve (37:27,34,37); (c) comportamentul celor neprihăniți (37:21,26,30,31); (d) distrugerea celor răi (37:10,13,15,22,35,36,38) și (e) făgăduințe pentru cei credincioși (37:11,16-20,22-25,28,29,32,33,39,40). Conceptele exprimate în acest psalm îl fac demn de studiul nostru cel mai profund.

### III. Aplicație

Psalmistul ne invită să ne încredem în Domnul în mijlocul suferințelor și încercărilor noastre. S-ar putea ca, de partea aceasta a veșniciei și de cele mai multe ori, să nu primim răspunsuri clare la cele mai tulburătoare întrebări. Uneori s-ar putea să nici nu simțim prezența Păzitorului nostru ceresc lângă noi. Sau s-ar putea să simțim că promisiunile lui Dumnezeu nu se împlinesc. Trebuie însă să ne amintim imperativele morale ale psalmistului: încrede-te în Domnul indiferent de circumstanțe; amintește-ți de minunile Sale din viața ta; studiază mai profund Cuvântul lui Dumnezeu; prinde-te de făgăduințele lui Dumnezeu și ține-te tare de Domnul! „Scăparea celor neprihăniţi vine de la Domnul; El este ocrotitorul lor la vremea necazului. Domnul îi ajută şi-i izbăveşte; îi izbăveşte de cei răi şi-i scapă, pentru că se încred în El” (37:39,40).
