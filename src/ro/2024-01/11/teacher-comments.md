---
title:  Material Pentru Instructori
date:  15/03/2024
---

### I. Privire generală

În această săptămână ne vom concentra pe figurile de stil asociate Sionului așa cum apar, de exemplu, în Psalmii 46, 84, 87, 122 și 125. Psalmii sunt încărcați de speranță și de dorința celor neprihăniți de a vizita – și de a locui – în siguranță sanctuarul lui Dumnezeu, un refugiu prin excelență, un loc al siguranței și al păcii. Conceptul de Sion în Scriptură este în sine un amestec de noțiuni ce țin de geografie, de politică și de teologie. Le vom analiza pe rând, pentru a înțelege semnificația spirituală a Sionului pentru poporul lui Dumnezeu din trecut, precum și pentru noi înșine, care avem o nevoie urgentă, astăzi, de speranța pe
care o oferă Sionul.

### II. Comentariu

**Geografia Sionului**

Localizarea muntelui Sion din Ierusalim în raport cu muntele Moria are o semnificație teologică importantă. David a cucerit muntele Sion (2 Imparati 5:6,7; 1 Cronici 11:5-7), ocupând o zonă relativ mică a dealului care a ajuns să fie cunoscută ca Cetatea lui David. Spre nord, la o distanță de aproximativ 600 de metri, se afla muntele Moria, unde Isaac fusese „adus” jertfă (Geneza 22:1-12).

Tot aici, îngerul Domnului a fost oprit lângă aria lui Aravna Iebusitul să nu-l mai distrugă pe Israel ca urmare a păcatului lui David de a organiza un recensământ (2 Samuel 24:16), împotriva voii lui Dumnezeu. În consecință, David a cumpărat aria și a ridicat acolo un altar pentru Domnul, iar ca ispășire pentru îndrăzneala lui a adus arderi-de-tot și jertfe de mulțumire Domnului (2 Samuel 24:25; compară cu 1 Cronici 21:15-30).

Templul lui Solomon și anexele sale au fost construite în aceeași locație (2 Cronici 3:1). Cetatea Ierusalim s-a extins la nord și a cuprins muntele sfânt, iar în cele din urmă numele Sion a ajuns să includă și muntele Templului. După cum am văzut în psalmi, Sion face adeseori trimitere la cetatea Ierusalim ca întreg (48:1-3; 69:35; 74:2; 82:2-5; 125:1,2).

**Sionul, muntele sfânt**

Cu mult înainte ca Solomon să Îi construiască un templu lui Dumnezeu, Domnul S-a manifestat pe muntele Sinai și a poruncit poporului Israel să Îi construiască un cort ca El să locuiască în mijlocul poporului (Exodul 25:8,9). Când sanctuarul a fost finalizat și ridicat, prezența Domnului a coborât printr-un nor și s-a așezat deasupra cortului întâlnirii (Exodul 40:34,35), făcând din el centrul manifestării divine și centrul închinării lui Israel. Astfel, Dumnezeu a mutat manifestarea fizică a prezenței Sale de pe Sinai în mijlocul taberei israelite. Teofania de la Sinai a continuat să se manifeste deasupra cortului întâlnirii în timpul drumului prin deșert.

Tabernaculul/cortul întâlnirii continuă, intensifică și completează lucrarea lui Dumnezeu de pe muntele Sinai. Tabernaculul ca locuință divină este fundamental pentru înțelegerea ulterioară a importanței „muntelui sfânt”. Inițial Dumnezeu a locuit în sanctuar. Când ulterior templul Său a fost construit de Solomon, amplasarea templului pe muntele Moria a conferit onoare muntelui. Când regele Solomon a consacrat templul și s-a rugat ca Dumnezeu să Își reverse binecuvântarea asupra lui, Domnul Și-a exprimat aprobarea prin foc coborât din cer (2 Cronici 7:1-3). Astfel, muntele Moria în vremea regilor israeliți era considerat „muntele sfânt”, pentru că Dumnezeu locuia acolo în mijlocul poporului Său.

Să nu uităm că Iehova nu este niciodată limitat la un munte anume! Nu este limitat nici la un anumit loc pământean din Vechiul Testament, pentru că niciun loc nu este în sine și prin sine sfânt. Deși este adesea asociat cu Sinaiul sau cu Sionul, Dumnezeu Se descoperă în legătură cu o mare varietate de munți. El Își manifestă prezența oriunde dorește. Nici măcar Sionul nu merită distincția specială de locuința pământeană a Domnului, ci Sionul este doar locul de odihnă a picioarelor unei Maiestăți pe care nici măcar cerurile nu o pot cuprinde (1 Imparati 8:27; 2 Cronici 6:18).

**Sionul și perspectiva escatologică**

Cum este Sionul descris în Scripturi? Muntele Sion, care este un simbol al poporului lui Dumnezeu (Isaia 29:8), este și locul de unde Iehova luptă împotriva națiunilor dușmane (Isaia 31:4) care se războiesc cu Israel. O rămășiță a lui Israel va ieși din Sion și va fi protejată (2 Imparati 19:31) și se va întoarce în Sion (Isaia 51:11). Salvarea se găsește în Sion (Isaia 37:32; Ioel 2:32). Acest munte este asociat și cu semne cosmice (Isaia 24:23). În cele din urmă, Dumnezeu va stăpâni asupra poporului Său de pe muntele Sion (Mica 4:7) pe noul pământ.

Ioel 3:1-17 vorbește despre adunarea popoarelor în valea lui Iosafat, unde Dumnezeu se va judeca cu ele și va pleda pentru izbăvirea poporului Său. Valea lui Iosafat este numele simbolic dat locului judecății supreme. Din punct de vedere geografic, era o râpă adâncă ce separa Ierusalimul de Muntele Măslinilor, prin care curgea râul Chedron. Datorită localizării sale, valea lui Iosafat a jucat un rol important în tradițiile religioase și ritualurile lui Israel (1 Imparati 1:9,33); în reformele religioase ale lui Asa (1 Imparati 15:13; 2 Cronici 15:16); în domnia lui Iosafat (2 Imparati 23:4,6,12) și cea a lui Ezechia (2 Cronici 29:16; 30:14), dar va juca un rol important și în viitor, în procesul de purificare a Ierusalimului (Ieremia 31:40). Acolo a fost Solomon uns rege. Prin urmare, există o relație strânsă între „muntele sfânt”, sau Sion, și judecată și încoronare.

În punctul culminant al confruntării dintre Domnul și popoare, „Domnul [va] răcn[i] din Sion, glasul Lui [va] răsun[a] din Ierusalim” (Ioel 3:16) și poporul lui Dumnezeu va ști că El este „Domnul Dumnezeul [lui], care locuieşte în Sion, muntele [Lui] cel sfânt” (Ioel 3:17).

Cei neprihăniți (Psalmii 15:2-5) sunt descriși ca aceia care vor locui pe muntele sfânt al lui Dumnezeu (15:1), de unde Dumnezeu răspunde la rugăciuni (3:4). În contrast, cei care Îl părăsesc pe Iehova uită muntele Său cel sfânt (Isaia 65:11). Domnul alege să facă din Sionul pământesc centrul Lui de acțiune, dar nu pentru că acesta ar fi unic sau valoros în sine, ci pentru că aceasta este voința Sa.

**Psalmi notabili despre Sion**
**Psalmul 2**

Psalmul 2 este recunoscut ca un imn regal – sau mesianic – care Îl înalță pe Unsul lui Iehova. Acest psalm are trei teme sau aspecte: aspectul istoric, aspectul mesianic și aspectul cultic sau devoțional. Poemul este structurat în patru strofe. În strofa a doua (2:4-6), Dumnezeu Își arată disprețul față de aroganța popoarelor (2:1-3), iar strofa se încheie indicând că Dumnezeu Și-a uns Împăratul pe Sion, muntele Său sfânt (2:6).

Acest imn ne învață că Iehova domnește din Sion, împreună cu Unsul Său. Din nou se afirmă ideea că muntele este sfânt datorită prezenței Dumnezeirii cerurilor în mijlocul lui. Prin urmare, Sionul, muntele sfânt, consacrat de prezența teofanică a lui Iehova în templul Său, este centrul domniei pământene a lui Dumnezeu, reședința regelui uns al lui Israel și capitala lumii, înaintea căruia toate națiunile și regii sunt legați cu legături de iubire sau cu lanțuri de fier. (Compară cu Isaia 2:2-4 și Mica 4:1-4, unde muntele casei lui Iehova este refugiul și soluția tuturor națiunilor în materie de instruire, guvernare și pace universală.) Versetele 6 și 7 transmit ideea că Domnul Îl revendică atât pe Unsul, cât și jurisdicția asupra muntelui. Unsul și muntele au o importanță centrală pentru teologia împărăției lui Dumnezeu în psalmi. În alegerea împăratului ca „Unsul Său” (2:2), „Împăratul [Său]” (2:6) și” Fiul [Său]” (2:7), care este așezat pe „muntele [Său] cel sfânt” (2:6), vedem că alegerea este determinată de hotărârea divină și că ființele umane nu exercită nicio influență în această alegere. Hans LaRondelle insistă că, „atâta vreme cât Domnul Se afla în Locul Preasfânt al acelui sanctuar, acel munte era «sfânt» pentru că slava șechinei lui Dumnezeu locuia acolo” (Deliverance in the Psalms, 2006, p. 55).

**Psalmul 48 (v. 1-3)**

Acest psalm dezvoltă conceptul mesianic asociat Sionului, atât ca locuință a lui Dumnezeu, cât și capitală a împărăției Sale. Psalmistul cântă grija lui Iehova pentru Ierusalim și izbăvirea poporului Său din mâna inamicului. Tema centrală a cântării este lauda la adresa măreției lui Dumnezeu, așa cum este simbolizată de Sion, „muntele Lui cel sfânt” (48:1). În versetele 1-3, psalmistul folosește diferite expresii pentru a face referire la locul manifestării divine, precum: „cetatea Dumnezeului nostru”, „muntele Sionului”, „partea de miazănoapte” și „cetatea Marelui Împărat”. Psalmistul se referă la Sion ca la „muntele Lui cel sfânt”, care ar putea fi tradus ca „muntele închinat Lui” (vezi Psalmii 2:6; 87:2; 121:1; Zaharia 8:3).

**Psalmul 99**

În Psalmul 99 vedem legătura dintre muntele Sion și experiențele lui Israel atât din pustiu, cât și de la muntele Sinai. Psalmul este alcătuit din trei strofe, fiecare încheindu-se cu propoziția: „este sfânt” (99:3,5,9). După înălțarea lui Iehova ca împărat (99:1) și ca Acela care locuiește în Sion (99:2) și după ce declară că El este „mare”, „înfricoșat”, „sfânt” (99:3) și drept (99:4), psalmistul invită oamenii să I se închine (99:5). Versetele 4-6 evocă experiențele lui Moise, Aaron și Samuel. Stâlpul de nor fără îndoială amintește de experiența din pustiu – o trimitere directă la Moise și la Aaron, cu care Dumnezeu a vorbit. Samuel L-a auzit și el pe Iehova vorbind în templu la Șilo (1 Samuel 3:1-14).

Psalmul se încheie cu o chemare ca oamenii să Îl înalțe pe Domnul și să I se închine „pe muntele Lui cel sfânt” (99:9) datorită iertării pe care Dumnezeu a manifestat-o față de ei acolo (v. 8). După cum reiese din studiul nostru, sfințenia pe care a avut-o cândva muntele Sinai ca locuință a lui Dumnezeu a fost transferată asupra Sionului după ce templul a fost construit acolo.

### III. Aplicație

Dumnezeul nostru Creator este un Învățător excelent. El folosește locuri reale și lucruri materiale pentru a exprima concepte spirituale, precum este cazul muntelui propriu-zis Sion și al dealurilor sale înconjurătoare. Prin această parabolă, israeliții au putut să înțeleagă mai bine planul de răscumpărare creat de Dumnezeu.

Sionul este un simbol al prezenței lui Dumnezeu, locul din care Dumnezeu mijlocește pentru poporul Său și îl protejează. La fel ca israeliții din vechime, ar trebui să avem în inimă o dorință arzătoare de a ne afla în prezența Celui Atotputernic. Părtășia în Sabat este fără îndoială esențială. Dar să căutăm ca și în cursul săptămânii să ne împărtășim cu prezența lui Dumnezeu din sanctuarul Său ceresc! „Să ne apropiem cu o inimă curată, cu credinţă deplină” (Evrei 10:22)!