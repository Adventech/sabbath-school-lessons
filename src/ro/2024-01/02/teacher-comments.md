---
title:  Material Pentru Instructori
date:  12/01/2024
---

### I. Privire generală

În această săptămână vom medita la disperarea exprimată de psalmiști în mijlocul necazurilor. Vom avea în vedere patru psalmi ilustrativi, care ne învață ce rugăciune să înălțăm în toiul greutăților noastre de zi cu zi: Psalmii 44, 22, 13, 60.

### II. Comentariu

**Psalmul 44**

Sinceritatea și naturalețea psalmiștilor în rugăciunile înălțate către Yahve ne-ar putea uimi sau chiar șoca. În cea mai mare parte a timpului, noi avem tendința de a ne feri de acest nivel de îndrăzneală atunci când ne adresăm Creatorului nostru. Dar nu și fiii lui Core. Să ne uităm la câteva dintre lecțiile pe care le putem învăța din rugăciunea lor curajoasă din Psalmul 44! Fiii lui Core:

(1) au încredere în Dumnezeu (Psalmii 44:4-8), indiferent de umilințele cu care se confruntă, pentru că își amintesc ce a făcut Yahve pentru ei (44:1-3). Plângerea lor nu este una în care domină resentimentele și reproșurile la adresa lui Dumnezeu, ci rugăciunea lor are la bază o credință adevărată în puterea și îndurarea Sa.

(2) susțin că Dumnezeu i-a lăsat la mila dușmanilor lor (44:9-16). Putem exprima și noi același sentiment față de Creatorul nostru fără a ne pierde credința?

(3) confirmă că nu L-au uitat pe Dumnezeu (44:17), că I-au rămas credincioși și recunosc că nu pot să Îl înșele pe Dumnezeu (44:17-22).

(4) încheie cu strigăte puternice ca Dumnezeu să vină în ajutorul lor: „Trezește-Te”, „Scoală-Te”, „Izbăvește-ne!” (44:23-26). Prin urmare, se roagă cu toată puterea pentru eliberare.

Psalmul se încheie fără un răspuns clar din partea Domnului. Tăcerea Lui este o amintire a faptului că de multe ori, de partea aceasta a veșniciei, s-ar putea să nu primim din partea cerului răspunsul pe care îl dorim. Dar nu trebuie să lăsăm disperarea să ne copleșească sau să ne facă să ne pierdem credința.

**Psalmul 22**

Acest psalm este compus după același model cu Psalmul 44, deși trebuie notat că Psalmul 22 este o rugăciune personală. Autorul acestui psalm este regele David. În urma dezbaterilor legate de cadrul istoric al psalmului, se crede că acesta e posibil să fi fost scris fie când David era persecutat de Saul, fie în timpul suferinței provocate de revolta fiului său Absalom.

Oricare ar fi originea istorică a acestei cântări, nu există nicio îndoială că este un psalm mesianic. Noul Testament citează din el de câteva ori în contextul suferinței îndurate de Domnul Isus în timpul procesului, torturării și crucificării Lui:

• „Dumnezeul Meu, Dumnezeul Meu, pentru ce M-ai părăsit?” (Marcu 15:34; Matei 27:46) este un citat direct din versetul 1 al Psalmului 22.

• Versetul 7 I se aplică lui Isus atârnat pe cruce și batjocoritorilor Săi (Marcu 15:29; Matei 27:39,40).

• Versetul 16 („mi-au străpuns mâinile și picioarele”) este o aluzie directă la răstignirea lui Isus pe cruce, deși acest verset nu este citat în
evanghelii.

• Marcu 15:24 și Matei 27:35 fac trimitere la versetul 28 din Psalmul 22.

• Versetele 12-15 pot fi de asemenea aplicate fără ezitare experienței lui Isus. Versetul 17 descrie starea Mântuitorului nostru pe cruce: „Toate oasele aș putea să mi le număr. Ei însă pândesc și mă privesc.”

În conținutul studiului din această săptămână găsim alinare în virtutea faptului că același Creator, atunci când Și-a însușit natura noastră umană, S-a confruntat cu o suferință care depășește cu mult orice durere și încercare cu care ne vom confrunta noi vreodată. Cu siguranță, Domnul nostru Și-a amintit acest psalm în acea profetică zi de vineri a morții Sale și l-a rostit în rugăciune cu lacrimi în ochi. Și noi, la rândul nostru, putem să ne însușim aceste cuvinte în mijlocul durerii noastre.

Cât de inspirator este să știm că Isus Însuși S-a tânguit, S-a lamentat în mijlocul suferinței Sale și Și-a exprimat chinul sufletesc în fața Tatălui Său ceresc! Nu este niciun păcat într-o astfel de exprimare a sincerității încărcate de durere. Isus Însuși a cerut în grădina Ghetsimani: „Tată, dacă este cu putință, depărtează de la Mine paharul acesta!”, amintindune că exprimarea sinceră în rugăciune a sentimentelor și slăbiciunilor noastre nu este niciodată o ofensă pentru urechile lui Dumnezeu. După ce Și-a vărsat inima în rugăciune în fața Tatălui Său, Isus Și-a încheiat rugăciunea cu o supunere deplină față de voia Tatălui: „Totuși nu cum voiesc Eu, ci cum voiești Tu” (Matei 26:39).

Tot la fel, Psalmul 22 exprimă aceeași încredere și supunere deplină față de voia Tatălui. Psalmul se încheie, la fel ca mulți alți psalmi, cu cuvinte de izbăvire (22:20-22) și de laudă (22:23-26). Se încheie cu o apreciere a îndurărilor Domnului (22:27-36) care se întinde, în gama emoțională, de la groapa durerii și chinului până la apogeul bucuriei și binecuvântării. Și rugăciunile noastre ar trebui să aspire la astfel de înălțimi glorioase.

**Psalmul 13**

Scriitorii psalmilor recurg la două întrebări pentru a exprima disperarea în mijlocul suferinței și al încercărilor. Una dintre acestea este „Pentru ce?/De ce?” (ebr., lamah), utilizată când omul vrea să înțeleagă acțiunile lui Dumnezeu în circumstanțe dificile, după cum urmează: (1) când pare că Dumnezeu nu face nimic pentru a-Și salva urmașul (10:1; 44:23); (2) când pare că Dumnezeu l-a uitat pe cel în suferință (22:1; 42:9; 44:24) sau (3) când pare că Dumnezeu l-a abandonat (74:1; 88:14). În esență, această întrebare este folosită într-o încercare de a înțelege motivația acțiunii (sau lipsei de acțiune din partea) lui Dumnezeu.

A doua întrebare folosită de psalmiști este „Până când?” (Psalmii 13:1,2; 35:17; 74:10; 79:5; 80:4; 89:46; 90:13; 94:3). Întrebarea „Până când?” exprimă o intenție complet diferită față de întrebarea „Pentru ce?”. „Până când?” nu contestă acțiunile lui Dumnezeu în mijlocul suferinței celui în cauză, ci recunoaște că Domnul deține întotdeauna controlul. Mai mult, această întrebare nu Îi cere lui Dumnezeu să Se răzbune pe sursa durerii petentului. Această expresie interogativă nu face decât să dea glas dorinței de a ști cât îi va mai cere Dumnezeu credinciosului să aștepte. Totodată, „Până când?” cere ca Dumnezeu să acționeze. Această întrebare cuprinde și sentimentul oboselii spirituale cu care ne confruntăm în fața suferinței continue și care dorim să se încheie. Și noi Îl putem întreba pe Dumnezeu în rugăciunile noastre, împreună cu psalmistul: „Până când?”. Tot la fel, putem cere intervenția și mila Lui. O astfel de rugăminte poate fi considerată o „tânguire cu credință”.

După această lamentație dureroasă, David trece la rugămintea pe care o are. Această trecere conturează pentru noi un principiu important în ce privește rugăciunile noastre: nu trebuie să stagnăm sau să ne complăcem în regretele noastre, ci trebuie să mergem înainte prin credință: „Privește, răspunde-mi, Doamne, Dumnezeul meu! Dă lumină ochilor mei” (13:3). De multe ori, lucrul de care avem cu adevărat nevoie este asigurarea că alături de noi este Creatorul nostru.

La fel ca în cazul Psalmului 22, și această cântare se încheie prin cuvinte pline de încredere (13:5,6). Dar aceste cuvinte sunt mai mult decât o simplă declarație de credință. În mijlocul necazurilor, psalmistul exprimă bucurie și siguranță (13:5,6). Problemele lui există în continuare, dar are încredere că vor fi rezolvate și că va fi sprijinit prin providența lui Dumnezeu. O astfel de credință este exemplară: și noi trebuie să ne încredem în Dumnezeu, să credem în puterea Sa și să cerem împlinirea făgăduințelor Sale. Psalmistul folosește trei verbe în ultima lui strofă: „am încredere”, „sunt cu inima veselă” și „cânt”. Cum putem fi cu inima veselă atunci când avem necazuri? Sau cum putem să cântăm? Putem, atunci când avem „încredere în bunătatea” lui Dumnezeu „căci [ne]-a făcut bine” (13:5,6).

**Psalmul 60**

Subtitlul Psalmului 60 ne oferă contextul istoric în care a fost scrisă această cântare. De obicei, autorii psalmilor nu oferă astfel de informații privitoare la context. Dar includerea lor ne furnizează un suport util pentru a înțelege originile acestui imn.

Psalmul 60 are legătură cu evenimentele din 2 Samuel 8:1-14. David fusese pus deja rege asupra întregului Israel (2 Samuel 5:1-5) și își întemeiase capitala regatului la Ierusalim (5:6-10). Profetul Natan adusese chivotul lui Dumnezeu la noul rege (2 Samuel 7). David era pregătit să primească împlinirea promisiunilor făcute de Dumnezeu lui Avraam, și anume, că urmașii lui aveau să moștenească țara „de la râul Egiptului până la râul cel mare, râul Eufrat” (Geneza 15:18). După primele victorii ale lui David ca rege al lui Israel, împotriva filistenilor (2 Samuel 5:17-25; 8:1,2) și împotriva Moabului (8:2), David s-a confruntat cu o altă amenințare militară, din partea arameilor. El s-a luptat cu Hadadezer, împăratul din Țoba, un conflict din care a ieșit biruitor, după ce a ucis 18.000 de sirieni în Valea Sării. De asemenea, „a pus străji în Edom, a pus străji în tot Edomul. Și tot Edomul a fost supus lui David. Domnul ocrotea pe David pretutindeni pe unde mergea” (2 Samuel 8:14).

Psalmii nu sunt meditații filozofice ale oamenilor asupra unei divinități îndepărtate. Aceste imnuri au legătură cu probleme reale întâlnite în viața de zi cu zi (compară 2 Samuel 8 cu menționarea Moabului, Edomului și Filistiei din Psalmii 60:8). David a scris Psalmul 60 în acele momente crunte când Israel se lupta cu niște dușmani puternici. În ciuda unei opoziții teribile (60:1-3), David afirmă cu credință: „Ai dat celor ce se tem de Tine un steag, ca să-l înalţe spre biruinţa adevărului” (60:4).

Psalmul 60 ne promite că Dumnezeu este cu poporul Său (60:6-8). De aceea David cere prezența lui Dumnezeu în cele mai dificile ceasuri din viața sa (60:9-11). Psalmul se încheie astfel nu într-o notă pesimistă, cu o cugetare la drumul întunecat care ne stă în față, ci cu încredere deplină în succesul datorat lui Dumnezeu: „Cu Dumnezeu vom face isprăvi mari, și El va zdrobi pe vrăjmașii noștri” (60:2). Atunci când ne confruntăm cu dificultăți și împotriviri copleșitoare, cea mai bună cale de a le face față este să ne rugăm. Apoi să ne ridicăm de pe genunchi și să avem încredere în Dumnezeu că ne va întări să facem fapte mari pentru El.

### III. Aplicație

Studierea acestor patru psalmi – 44, 22, 13, 60 – ne învață cum să ne rugăm în vremuri de necaz. Am învățat că este nevoie să ne exprimăm cu sinceritate durerile, eșecurile și descurajarea în rugăciune în fața Domnului. Cu toată încrederea ne putem aduce nemulțumirile și durerile în fața Creatorului nostru, acționând cu credință și având încredere că rugăciunile noastre sunt auzite.

Ar fi potrivit să-i inviți pe membrii grupei tale să își exprime supărările în fața lui Dumnezeu? Roagă-i să își prezinte în cadrul grupei noile idei despre rugăciune pe care le-au învățat din acest studiu. Dacă este posibil, alege un voluntar care să împărtășească, în spiritul psalmiștilor, o experiență din viața personală de rugăciune care i-a întărit credința și i-a dat putere. Nu uita că psalmii nu sunt doar o colecție de poezii frumoase, ci o invitație la a face voia lui Dumnezeu!
