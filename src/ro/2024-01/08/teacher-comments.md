---
title:  Material Pentru Instructori
date:  23/02/2024
---

### I. Privire generală

Cum definim înțelepciunea? Un dicționar modern definește înțelepciunea ca „ansamblul de cunoștințe și principii care se dezvoltă într-o anumită societate sau perioadă”. Înțelepciunea se referă, totodată, la „corectitudinea unei acțiuni sau decizii”. De asemenea, înțelepciune înseamnă „faptul că o persoană are experiență, cunoștințe și o bună judecată” (Dicționarul explicativ Oxford). Înțelepciunea se leagă de cunoaștere, inclusiv de capacitatea de a lua decizii corecte.

Atunci când întâlnim pe cineva cu vaste cunoștințe într-un anumit domeniu al științei sau al literaturii, îl putem numi „înțelept”. Înțelepciunea, în accepțiunea noastră curentă, se referă adesea la deținerea de competențe sau cunoștințe într-un domeniu specializat. Pentru unii oameni, înțelepciunea înglobează cunoștințe secrete și capacitatea de a descifra mistere sau de a atinge un nivel spiritual mai înalt.

În această săptămână discutăm despre ce înseamnă înțelepciunea din perspectivă biblică. Studiul nostru nu doar că va defini înțelepciunea conform Scripturii, dar va încerca să deslușească principiile înțelepciunii pentru viața de zi cu zi. La urma urmei, ce este înțelepciunea biblică dacă nu cunoaștere practică și discernământ necesar pentru a trăi fiecare zi conform preceptelor lui Hristos? Scopul studiului nostru este să înțelegem această înțelepciune biblică și să o aplicăm în viața noastră.

### II. Comentariu

**Definiția biblică a înțelepciunii**

Textul-cheie pentru a înțelege înțelepciunea este Proverbele 1:7 (vezi și 9:10). „Frica de Domnul este începutul ştiinţei, dar nebunii nesocotesc înţelepciunea şi învăţătura.” Baza înțelepciunii și științei biblice este „frica de Domnul”, pe care Scripturile o identifică drept ascultare cu evlavie (Eclesiastul 12:13; Deuteronomul 6:2; 8:6; 31:12). Deuteronomul 10:12,13 echivalează „să te temi de Domnul” cu expresii precum: „să umbli în toate căile Lui”, „să iubești”, „să slujești Domnului Dumnezeului tău din toată inima ta și din tot sufletul tău” și „să păzești poruncile Domnului și legile Lui”. Împreună, aceste expresii accentuează necesitatea cultivării unei experiențe strânse și profunde cu Creatorul în viața de zi cu zi.

Proverbele 8:13 oferă o altă perspectivă asupra înțelepciunii, afirmând ceea ce este, printr-o enunțare a ceea ce nu este: „Frica de Domnul este urârea răului; trufia şi mândria, purtarea rea şi gura mincinoasă – iată ce urăsc eu.” Observăm iarăși că „începutul științei” este legat de acțiuni practice și morale.

Prin urmare, putem spune că înțelepciunea biblică „este un mod de a percepe și de a aborda viața care implică instruirea tinerilor în ce privește conduita corectă și moralitatea și formularea de răspunsuri la întrebările filozofice despre sensul vieții” (C.H. Bullock, „Wisdom” în Evangelical Dictionary of Biblical Theology, www.biblestudytools.com/dictionaries/ bakers-evangelical-dictionary/wisdom.html). Gândurile noastre și credința noastră în Dumnezeu se dovedesc printr-o bunătate plină de iubire și o viață evlavioasă. Nu există nicio dihotomie între credință și fapte. O astfel de distincție este atât artificială, cât și arbitrară, rezultând din influența filozofiei grecești. Pentru oamenii din Vechiul Testament, înțelepciunea se manifesta printr-o credință matură care îl îndruma pe cel în cauză să facă alegeri corecte și să manifeste bunătate și dreptate față de aproapele său.

„Orice ni se dă bun şi orice dar desăvârşit este de sus, coborânduse de la Tatăl luminilor” (Iacov 1:17). Înțelepciunea este un dar de la Dumnezeu oferit celor pe care El îi alege și celor care îl cer cu o credință umilă (1 Imparati 3:12; Psalmii 51:6; Proverbele 2:6; Iacov 1:5-7).

**Trăsăturile înțelepciunii**

Înțelepciunea biblică ia în general forma poeziei. Cărțile Iov, Proverbele și Eclesiastul sunt reprezentative pentru literatura sapiențială din Scripturi („sapiențial” provine din cuvântul latin sapientia, care înseamnă „înțelepciune” – n.r.). Unii autori includ și Cântarea cântărilor în această categorie (deși trebuie menționat că includerea ei este un subiect controversat).

Principalele teme ale cărților de înțelepciune biblică sunt creația, legea, sfaturi pentru o trăire înțeleaptă și matură, teama de Domnul și pedeapsa. Cartea Proverbele este poate cel mai cunoscut exemplu de literatură sapiențială din Biblie: capitolele de la 1 la 9 descriu valoarea deosebită a înțelepciunii. Când citim cu atenție aceste capitole, observăm că noțiunea de înțelepciune cuprinde un set de învățături pentru trăirea unei vieți evlavioase, cu sfaturi despre cum să evităm capcanele nelegiuirii și ale celor răi. Începând cu capitolul 10 găsim peste 600 de zicători („proverbe”), propoziții scurte cu sfaturi practice aplicabile unor diferite situații din viața de zi cu zi, precum căsătoria, iubirea, relațiile, problemele financiare, chestiuni politice, educația copiilor etc.

În contrast cu sfaturile practice din Proverbele, cartea Iov este mai mult un tratat despre suferință, pedeapsă și îndreptățire. Aceste teme au legătură cu înțelepciunea, dar din perspectiva lui Dumnezeu. Ele se desprind din narațiunea vieții lui Iov și a necazurilor sale. Această analiză nu este de natură filozofică, ci divină. Capitolul 28 este centrul cărții și se încheie cu ideea că respectul față de Dumnezeu și ascultarea de El sunt esențiale înțelepciunii: „Iată, frica de Domnul, aceasta este înţelepciunea; depărtarea de rău este pricepere” (Iov 28:28).

**Înțelepciunea din psalmi**

Mulți cercetători biblici consideră că anumiți psalmi fac parte din literatura sapiențială. „Deși identificarea exactă a psalmilor sapiențiali rămâne o chestiune discutabilă, majoritatea cercetătorilor admit nota sapiențială a Psalmilor 1, 19, 32, 34, 37, 49, 73, 112, 119, 127, 128, 133. Psalmul 1 pune mare accent pe lege și pe conduită și deschide în felul acesta cartea Psalmii, conferind întregii colecții un ton sapiențial. Și Psalmul 19, cu accentul lui pe creație și pe lege, insuflă o nuanță sapiențială, iar Psalmul 119 emană înțelepciune prin faptul că redă cea mai lungă meditație asupra Torei” (Elias Brasil de Souza, „Wisdom in Daniel” în Benjamin Rojas et.al., [ed.], „The End from the Beginning”: Festschrift Honoring Merling Alomía, 2015, p. 267, 268).

Mai jos vom analiza modul în care este tratat subiectul înțelepciunii în psalmii de mai sus, conform sursei citate anterior:

**Psalmul 1** – Acest psalm prezintă două moduri de viață: viața celor neprihăniți (1:2,3) și viața celor răi (1:4,5). Imnul începe cu o descriere a modului în care cei neprihăniți umblă în direcția opusă față de cei răi (1:1). Ca rezultat al alegerilor lor, cei răi au parte de un destin foarte diferit de cel al neprihăniților (1:6).

**Psalmul 19** – Acest psalm are două secțiuni clare. Prima conține descoperirea lui Dumnezeu în creație (19:1-6), iar a doua secțiune conține descoperirea Lui în lege (19:7-14). Aceste două teme sunt foarte importante pentru înțelegerea și dobândirea înțelepciunii biblice. Ambele sunt o sursă de inspirație pentru credinciosul care aspiră să fie „fără prihană” și „nevinovat de păcate mari” (19:13).

**Psalmul 32** – Acest imn prezintă un contrast între cel pocăit și cel nelegiuit (32:10,11). De asemenea, adoptă un ton de îndrumare și învățare (32:8,9), specific literaturii sapiențiale (Proverbele 4:1-15; 6:20-23; 7:1-5).

**Psalmul 34** – Unele părți din Psalmul 34 evocă sfaturile practice specifice textelor care transmit înțelepciune, după cum vedem în chemarea iubitoare adresată de tată fiului său, ca acesta să își dorească o viață lungă, să caute frica de Domnul și să fugă de păcat (34:11-14). După oferirea acestui sfat, psalmistul descrie soarta celor credincioși (34:15,16,21). Fără îndoială, cea mai bună alegere pe care o putem face în viață este să umblăm pe calea înțelepciunii.

**Psalmul 37** – Acest psalm răspunde marii întrebări: De ce le merge bine celor răi? Astăzi ne punem aceeași întrebare. Răspunsul oferit nu este o analiză filozofică, ci mai degrabă un sfat bazat pe credință în direcția unei vieți corecte. Meditează profund la înțelepciunea eternă transmisă de acest imn!

**Psalmul 49** – În versetele de debut, psalmistul declară: „Gura mea va vorbi cuvinte înţelepte şi inima mea are gânduri pline de judecată. Eu îmi plec urechea la pildele care îmi sunt insuflate, îmi încep cântarea în sunetul harpei” (49:3,4). În versetele care urmează, scriitorul descrie soarta celor răi cărora le merge bine (49:5-20).

**Psalmul 73** – Evreii încercau să înțeleagă originile răului în această lume și nedreptatea din societate. Se luptau cu gândul că răsplata divină fusese sortită eșecului. Acest subiect nu era pentru ei mai problematic decât este pentru noi astăzi.

**Psalmul 112** – Acest imn descrie binecuvântările temerii de Domnul (112:1). Sunt redate 16 binecuvântări pentru cei neprihăniți (112:2-9). O cercetare atentă a acestor binecuvântări va arăta că a ne teme de Domnul înseamnă a aspira la cea mai înaltă realizare spirituală din viața noastră cotidiană. Psalmistul încheie cu o scurtă descriere a sorții cumplite a celui rău în comparație cu cel neprihănit.

**Psalmul 119** – Cel mai lung psalm este despre Tora (Lege), care cuprinde nu doar legea mozaică. Tora simbolizează întreaga Scriptură și schimbă viața celor care înțeleg învățăturile Cuvântului lui Dumnezeu.

**Psalmul 127** – De doar cinci versete, acest psalm se concentrează pe binecuvântările lui Dumnezeu asupra casei și copiilor acelor oameni care se încred în Creator. Poate tocmai de aceea această cântare este considerată o expresie sapiențială. Înțelepciunea trebuie să fie baza pe care așezăm cea mai de preț comoară pe care o avem: familia noastră.

**Psalmul 128** – Cele șase versete ale acestui scurt psalm sunt încadrate în scrierile sapiențiale pentru că fac referire la prosperitatea revărsată de Dumnezeu în casa oricui „se teme de Domnul” (128:1,4).

**Psalmul 133** – Unii pot pune la îndoială includerea acestui psalm în literatura sapiențială a Scripturilor. Dar expresia „să locuiască frații împreună” (133:1) insuflă versetului acea nuanță caracteristică înțelepciunii biblice identificate deja ca trăsătura distinctivă a literaturii sapiențiale. Dorința Celui Atotputernic pentru noi, ca urmași ai Săi, este să fim încărcați de acest spirit al fraternității. O astfel de unitate este dovada practică a vieții creștine.

### III. Aplicație

Înțelepciunea biblică, așa cum ne învață Vechiul Testament, constă în înțelegerea unor aspecte esențiale pentru mântuire, cum ar fi originile noastre (creația), legea (principiile caracterului lui Dumnezeu în viața noastră de zi cu zi), frica de Dumnezeu (o dragoste evlavioasă care duce la ascultare cu bucurie) și răsplata (soarta celor drepți și a celor răi). Înțelepciunea este, de asemenea, o cunoaștere practică ce ne pregătește să trăim o viață matură și evlavioasă acasă, printre vecini și la locul de muncă. Mai mult, înțelepciunea biblică cuprinde sfaturi cuvioase pentru a trăi în armonie cu partenerul de viață și cu copiii. Ea ne înzestrează cu principii care să ne ghideze în folosirea banilor și în multe alte aspecte ale existenței zilnice.

Provoacă-i pe membrii grupei tale să mediteze la modurile în care pot aplica lecțiile învățate în această săptămână la diferitele împrejurări din viața lor. Amintește-le că viața trăită în temere de Domnul le va aduce mare plăcere (112:1).

