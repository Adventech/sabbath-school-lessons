---
title:  Material Pentru Instructori
date:  19/01/2024
---

### I. Privire generală

În această săptămână vom analiza cinci aspecte ale suveranității lui Dumnezeu așa cum apar în psalmi. Vom vedea că aceștia afirmă următoarele: 

(1) Creația constituie baza suveranității lui Dumnezeu. Domnul este făcătorul cerului și al pământului (Geneza 1:1) și al omenirii (1:26).

(2) În temeiul acestui adevăr biblic, diverși psalmiști proclamă că Yahve domnește peste întreaga lume și peste toate popoarele. 

(3) Suveranitatea Domnului este inseparabil împletită cu lucrarea Lui de Judecător. 

(4) Ca Judecător, Dumnezeu mijlocește pentru cei din poporul Său datorită legământului pe care îl are cu ei. 

(5) Dumnezeu este fidel regulilor din acest legământ, pentru că legea legământului Său este fundamentul împărăției Sale. După cum vom vedea, aceste cinci subiecte sunt strâns legate între ele.

### II. Comentariu

Psalmul 8 conține două idei principale: Dumnezeu este Creatorul (8:2-4) și ființele umane sunt încununarea creației Sale (8:5-8). Aceste concepte sunt flancate, la începutul și la sfârșitul psalmului, de același verset, cunoscut ca inclusio (un tip de refren biblic care se repetă doar la începutul și la finalul unui pasaj/text – n.r.): „Doamne, Dumnezeul nostru, cât de minunat este Numele Tău pe tot pământul” (8:1,9).

Nu putem trece cu vederea importanța creației în învățăturile Scripturii. Isaia folosește argumentul calității de creator a lui Dumnezeu pentru a anihila presupusa validitate a credinței în idoli (Isaia 40:12-31). Tot la fel, psalmistul folosește același raționament pentru a-L recunoaște pe Yahve ca suveran al cerului și pentru a respinge idolatria (Psalmii 15:1-8; 95:3-5,7; 96:5). Fundamentul împărăției lui Dumnezeu este creația. Acesta ar trebui să fie motivul pentru care ne închinăm Lui (100:3-5). Creația este, în același timp, motivația pentru Sabat (Geneza 2:1-3; Exodul 20:8-11), iar ziua a șaptea este o reamintire a puterii lui Dumnezeu. În aceste condiții, înțelegem mai bine de ce mesajul din Apocalipsa 14:7 transmite: „Și închinați-vă Celui ce a făcut cerul și pământul, marea și izvoarele apelor!” Predicarea acestui mesaj este mai relevantă acum decât oricând altcândva, pentru că acum inamicul a creat o relativ nouă paradigmă etiologică despre viață: evoluția.

**Dumnezeu ca Împărat**

Dumnezeu a creat universul, prin urmare, Îi aparține. Astfel, El este Împărat. „Domnul împărățește […]. Scaunul Tău de domnie este așezat din vremuri străvechi; Tu ești din veșnicie” (Psalmii 93:1,2).

Psalmul 97 rezumă bine mesajul domniei lui Dumnezeu:

(1) Dumnezeu domnește (97:1). Mulți psalmi Îl preamăresc pe Dumnezeu ca Împărat (47, 93, 95 – 99).

(2) Elemente dramatice precum norii, negura, focul, fulgerele, pământul, munții și cerurile Îl înconjoară pe Dumnezeu (97:2-6). Aceste fenomene meteorologice și splendori geologice descriu măreția Împăratului împăraților, care ne inspiră venerație și respect.

(3) Rușinea idolatriei este condamnată în contrast cu superioritatea închinării la Dumnezeu (97:7).

(4) Copiii lui Dumnezeu Îl laudă și se bucură de judecățile drepte ale guvernării Sale (97:8,9).

(5) Iubirea față de Dumnezeu îi inspiră pe credincioși să urască răul (97:10). Domnul Își păzește și Își salvează poporul din mâna celor răi. Acestea sunt suficiente motive de încântare și de mulțumire la adresa lui Dumnezeu (97:11,12).

Dumnezeu ca Împărat este sursa păcii și încrederii copiilor Săi. „Să laude oamenii tăria Împăratului, căci iubeşte dreptatea! Tu întăreşti dreptatea, Tu faci dreptate şi judecată în Iacov” (99:4). Pentru că Dumnezeu este Împărat peste întregul pământ, ar trebui să ne bucurăm și să cântăm „o cântare înțeleaptă”/„laude cu pricepere” (VDCL) (47:7; vezi și versetele 1-6).

**Dumnezeu ca Judecător**

Domnul este Judecător pentru că este Împărat. În poporul Israel din vechime, monarhul dădea verdictul în procese și chestiuni de natură judiciară (vezi David [2 Samuel 14:1-23]; Solomon [2 Imparati 3:16-28]). Prin urmare, ideea de împărat-judecător era una cunoscută oamenilor din zilele acelea. Când îi ascultau pe psalmiști cântându-și imnurile despre Domnul ca Judecător înțelegeau cu ușurință acest concept. Psalmul 75 declară că Dumnezeu, Judecătorul nostru, va „judeca cu imparțialitate” (75:2, NTR). Prin urmare, nu avem de ce să ne temem de acțiunile Lui ca Judecător, decât dacă ne aflăm de partea răului. „Căci El vine, vine să judece pământul. El va judeca lumea cu dreptate şi popoarele după credincioşia Lui” (96:13). Scopul judecății lui Dumnezeu este de a coborî pe unul (cei răi [75:4,5]) și de a înălța pe altul (cei credincioși [75:1,2,7]). Același principiu este valabil și în dreptul judecății de cercetare din Daniel 7: Dumnezeu pedepsește cornul cel mic (Daniel 7:26) și Își răzbună poporul (7:22).

Cei credincioși celebrează judecata lui Dumnezeu (75:9) nu pentru că se bucură de distrugerea celor răi, ci pentru că Dumnezeu este fidel promisiunilor Sale și îi salvează pe cei în nevoie (vezi Apocalipsa 19:2). Regăsim la sfârșitul Psalmului 75 această idee a fidelității și salvării divine: „Și voi doborî toate puterile celor răi: puterile celui neprihănit însă se vor înălţa” (75:10).

**Dumnezeul legământului**

În Orientul Apropiat antic, un legământ era, printre altele, o înțelegere între un împărat puternic și vasalul său. Această înțelegere cuprindea ceea ce i se cerea vasalului pentru a rămâne sub protecția suveranului. Vechiul Testament a preluat această realitate seculară din zilele acelea și a aplicat-o la relația dintre Împăratul cerului și urmașii Săi. „Într-un tratat din Orientul Apropiat antic, Marele Împărat făcea două promisiuni vasalului: prima, că avea să îl atace pe vasal dacă acesta avea să se revolte împotriva lui; iar a doua, că avea să vină în apărarea oricărui vasal loial care ar fi fost atacat” (Tremper Longman III, Raymond B. Dillard, An Introduction to the Old Testament, 2006, p. 260). Când înțelege acest concept, credinciosul dobândește încredere, deoarece prin intermediul acestuia află că se poate baza pe certitudinea protecției din partea lui Dumnezeu.

În acest context, Yahve este descris în psalmi ca un războinic. Psalmul 7 este o rugăciune înainte de luptă în care psalmistul cere intervenția lui Dumnezeu în favoarea poporului Său (7:1,2). Psalmistul cere și protecția lui Dumnezeu și anihilarea dușmanilor Lui (7:4-9). Dumnezeu este apărarea psalmistului (7:10), evocând fie o cetate fortificată, fie un scut. Dumnezeu, Războinicul divin, este descris purtând o sabie, un arc și săgeți „omorâtoare” (7:12,13). El a pregătit o capcană pentru vrăjmașii Săi (7:15).

**Dumnezeul legii**

Pentru că este un suveran drept, Dumnezeu „Îşi aduce aminte totdeauna de legământul Lui, de făgăduinţele Lui” (Psalmii 105:8). Baza legământului este legea lui Dumnezeu. Prin urmare, nu este o coincidență că poruncile Domnului reprezintă una dintre temele principale din cartea Psalmii (vezi Psalmul 1). De fapt, cel mai lung psalm și capitol din Biblie, Psalmul 119, se concentrează în totalitate asupra Torei – sau legii.

Perspectiva psalmistului asupra legii lui Dumnezeu diferă de ideea predominantă din multe cercuri din zilele noastre, cum că legea divină ar fi un set de reguli rigide care trebuie urmate cu strictețe, pentru a nu atrage pedepse grave ca urmare a violării oricăruia dintre preceptele ei. Cu privire la lege, David declară că „mărturia Domnului” schimbă inima, dând înțelepciune celui neștiutor; legea face ca inima să se bucure și luminează ochii (19:7-10). Câți dintre noi pot spune același lucru despre codurile și legile țărilor noastre? În relația de legământ, poruncile sunt linii de orientare care ne luminează înțelegerea și ne fac în stare să ne bucurăm de o relație profundă cu Creatorul, Împăratul și Judecătorul nostru.

Tora transmite mai mult ideea de „învățătură” decât de „prevederi legale”. Din acest motiv psalmii prezintă legile lui Dumnezeu ca pe niște comori neprețuite, care „sunt mai de preț decât aurul, decât mult aur curat; sunt mai dulci decât mierea, decât picurul din faguri” (19:10). A fi sub legământul lui Dumnezeu înseamnă a te bucura de o relație strânsă cu Dumnezeirea.

### III. Aplicație

Cât de fascinant este să ne dăm seama în ce măsură sunt legate între ele cele cinci teme teologice studiate în această săptămână! Această serie tematică are la bază și la origine afirmarea calității de Creator a lui Dumnezeu. A nega acest adevăr fundamental înseamnă a respinge dreptul lui Dumnezeu de Conducător al acestei lumi și de Judecător suveran al fiecărei ființe umane. Astfel, dacă Dumnezeu nu ar fi Judecătorul tuturor, atunci oricine ar putea face orice ar crede de cuviință. Atunci nu ar exista nicio lege veșnică de care să ascultăm. Nu ar exista absoluturi. Din păcate, suntem inundați de această filozofie în fiecare zi. Chiar și unii creștini cad pradă sofismelor ei nocive. De aceea, studiul nostru din această săptămână este foarte important pentru familia noastră, pentru tinerii noștri și pentru membrii bisericii noastre.

Recunoașterea Domnului ca Făcător al nostru ne va face să acceptăm domnia Lui în viața noastră și dreptul Lui de a ne îndruma și mustra atunci când este nevoie. La urma urmei, El este Judecătorul nostru. Creatorul nostru vrea să fie cu noi într-o relație de legământ plină de iubire. Biblia ne promite că, dacă ascultăm de El și mergem alături de El vom avea parte de o experiență dulce și mângâietoare. Un detaliu pe care l-am abordat în trecere în acest studiu, dar pe care nu l-am explorat în profunzime, este cultivarea unei atitudini de laudă și bucurie. Roagă pe cineva din grupă să citească cu voce tare versetele de mai jos. Sau le poți cere membrilor grupei să citească psalmul la unison. Încurajează-i să aspire la aceeași viață spirituală cu a psalmistului:

Veniţi să cântăm cu veselie Domnului şi să strigăm de bucurie către Stânca mântuirii noastre.  Să mergem înaintea Lui cu laude,  să facem să răsune cântece în cinstea Lui!  Căci Domnul este un Dumnezeu mare,  este un Împărat mare, mai presus de toţi dumnezeii. (Psalmii 95:1-3)

Mai mult decât cu cereri și cu tânguieli, ar trebui să ne umplem cu laudă rugăciunile către Împăratul și Judecătorul nostru. De asemenea, truda noastră zilnică va fi mai ușor de purtat și viața noastră devoțională va fi mai fericită când vom fi într-o relație de legământ cu Dumnezeul cerurilor.