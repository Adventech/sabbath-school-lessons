---
title:  Material Pentru Instructori
date:  05/01/2024
---

### I. Privire generală

Cartea Psalmii, cunoscută și sub denumirea de Psaltire, este apogeul poeziei ebraice. Formând o colecție inspirată și înălțătoare de imnuri, psalmii exprimă multitudinea de sentimente și de lupte ale credincioșilor și sunt datați începând cu monarhia unită a lui Israel (sec. X î.H.) până în zilele postexilice (sec. V î.H.). Psaltirea cuprinde o varietate largă de genuri: cântece de mulțumire, de laudă, de mărturisire, rugăciuni pentru izbăvire, imnuri pentru ocrotire, imprecații, meditații la lucrările Creatorului etc. Studiul nostru din acest trimestru, care se concentrează asupra psalmilor, va căuta să reflecte această bogată diversitate.

**Idei principale:** În introducerea studiului din acest trimestru, vom aborda următoarele subiecte preliminare:

(1) Contextul istoric al cărții Psalmii;

(2) Diferitele genuri sau categorii de imnuri din colecție;

(3) Îndrumări biblice pentru închinare.

În plus, ne vom extinde studiul asupra psalmilor prin abordarea următoarelor subiecte: (a) structura psalmilor; (b) diferitele mijloace literare folosite de psalmiști pentru a-și exprima emoțiile și (c) cărțile în care este subîmpărțită colecția de psalmi.

### II. Comentariu

**O carte de imnuri bine organizată**

Cartea Psalmii este o colecție de imnuri realizată în secolul al V-lea î.H., cel mai probabil de Ezra și de tovarășii lui scribi. Aceasta are cinci secțiuni, fapt ce arată intenția editorilor de a organiza imnurile pe criteriu tematic, atât cronologic, cât și istoric (vezi tabelul de pe pagina următoare). Astăzi, biserica noastră are propria colecție de imnuri de închinare, Imnuri creștine. La finalul acestei colecții se găsește o împărțire a imnurilor în funcție de temă. Cartea Psalmii are o organizare asemănătoare, deși este cronologică, nu tematică. Domnului Îi place când ne gândim din timp la activitățile și la instrumentele pe care intenționăm să le folosim pentru a venera numele Său. Trebuie să ne străduim să Îi oferim numai ce avem noi mai bun.

Acest principiu este valabil nu numai pentru desfășurarea serviciului de închinare, ci și pentru plănuirea și organizarea lui. Spre deosebire de ideile moderne și de tendințele la modă, care susțin un stil mai liber de închinare, cartea Psalmii arată că trebuie să fim organizați și ordonați când vine vorba de închinarea la Dumnezeu.

| Cartea | Capitolele/Psalmii | Tema | Conținutul |
| --- | --- | --- | --- |
| I | 1 – 41 | Conflictul dintre David și Saul | Plângeri personale: majoritatea psalmilor din această secțiune menționează entități adversare psalmistului, pe care le numește „vrăjmașii mei”. Psalmii semnificativi din această secțiune sunt: 1, 2, 24. |
| II | 42 – 72 | Domnia lui David | În mulți dintre psalmii acestei secțiuni se menționează în continuare „vrăjmașul”. Psalmi notabili: 45, 48, 51, 54 – 64. |
| III | 73 – 89 | Criza asiriană, sec. VIII î.H. | Cântece ale fiilor lui Asaf și ale lui Core. Psalm reprezentativ: 78. |
| IV | 90 – 106 | Evaluarea teologică de după distrugerea Ierusalimului, în 586 î.H. | Psalmi de laudă: 95 – 100. Psalmi-cheie: 90, 103 – 105. |
| V | 107 – 150 | Laudă și meditație după exil: o nouă eră | Colecția „Aleluia”: 111 – 117; psalmii pentru pelerinaje: 120 – 134. Psalmi-cheie: 107, 110, 119. |

În același timp, ordinea și organizarea nu exclud în niciun caz varietatea și ar trebui să căutăm să încorporăm toate genurile de psalmi în slujbele noastre de închinare. În acest sens, vom analiza în continuare împărțirea psalmilor așa cum este schițată mai sus. Vom începe prin a observa că fiecare dintre cele cinci secțiuni ale cărții Psalmii se încheie cu un psalm doxologic, sau o expresie liturgică a laudei, și anume: Psalmii 41, 72, 89, 106 și 150.

Psalmul 1 se concentrează pe tema Torei, iar Psalmul 2 – pe împărăția lui Mesia, ambele fiind teme principale ale cărții Psalmii. Unii consideră că acești doi psalmi constituie introducerea acestei cărți de imnuri.

Observăm, de asemenea, că anumiți psalmi-cheie (2, 72 și 89) sunt plasați în locuri precise și proeminente. Mulți teologi consideră că Psalmul 89 este centrul întregii cărți, pentru că se concentrează pe transferarea speranței lui Israel asupra Domnului, după eșecul monarhiei davidice.

A cincea secțiune a cărții se concentrează pe laudă. Ultimii cinci psalmi încep cu „Lăudați pe Domnul” și se încheie cu aceeași expresie. Acești ultimi psalmi sunt încărcați cu exprimări pasionale de laudă: glorie la adresa lui Dumnezeu ca act de închinare (146:1,2; 147:12; 148:1- 5,7,13,14; 149:3,6; 150:1-6); cântece închinate Domnului (147:7; 149:1); fericirea în Domnul (146:5); bucuria generată de Împăratul Sionului (149:2) și manifestările de bucurie ale celor „îmbrăcați în slavă” (149:5).

Ce privilegiu minunat avem să organizăm imnurile înălțate ca dar de laudă adus lui Dumnezeu! Modul în care ne aranjăm cântecele ar trebui să dovedească intenția clară de a ne închina Domnului și de a-I înălța harul.

**O psaltire frumos meșteșugită**

O studiere atentă a fiecărui psalm îi va scoate la iveală frumusețea individuală. Psalmiștii au întrebuințat o varietate de tehnici literare pentru a-și crea sublima lirică. Printre mijloacele folosite se numără comparația și antropomorfismul. Comparația este o exprimare în care două elemente sunt asemănate explicit, adeseori prin cuvintele „ca” sau „precum” (Psalmii 1:3). Antropomorfismul este actul prin care i se atribuie o formă umană sau trăsături umane unei ființe sau unui lucru neomenesc, în mod special unei divinități (18:8-10).

Psalmiștii au folosit, de asemenea, procedee sau expresii literare prin care un element este înlocuit de un altul, cum ar fi: metonimia, o figură de stil care constă în inversiunea voluntară a categoriilor logice, a întregului cu partea, a părții cu întregul, a cauzei cu efectul, a efectului cu cauza, a posesorului cu lucrul posedat etc. (2:5); sinecdoca, o figură de stil care constă în lărgirea sau restrângerea sensului unui cuvânt prin folosirea întregului în locul părții (și invers), a particularului în locul generalului, a materiei din care este făcut un lucru în locul lucrului însuși etc. (44:6); precum și imprecația (109:7). Psalmiștii au mai folosit și acrostihul, o poezie în care prima literă a primului cuvânt din fiecare verset formează un cuvânt sau o expresie. Au recurs, de asemenea, la anaforă, adică la repetarea unui cuvânt ori a unor cuvinte la începutul a două sau mai multor versuri dintr-o poezie sau dintr-un imn (136). Se mai pot observa și procedee stilistice care implică omiterea sau suprimarea, cum ar fi: elipsa, trecerea bruscă de la un subiect la altul (21:12); aposiopeza, o întrerupere bruscă în mijlocul unei propoziții, de parcă autorul nu mai este capabil sau dispus să continue (6:3), și întrebarea retorică, formularea unei întrebări care urmărește doar producerea unui efect sau doar afirmarea sau negarea unui lucru, fără a aștepta un răspuns (106:2).

Toate aceste figuri de stil și alte procedee literare folosite de scriitorii psalmilor demonstrează un rafinament literar și o măiestrie de neegalat.

**Diverse genuri de psalmi**

O clasificare generală a psalmilor găsim în studiul de marți. Ceea ce urmează este o grupare mai detaliată a imnurilor din cartea Psalmii, deși cu siguranță se pot găsi și alte împărțiri:

1. Imnuri
- Imnuri generale: 8, 29, 33, 100, 103, 104, 111, 113, 114, 117, 135, 136,
145 – 150.
- Imnuri istorice: 78, 105.
- Imnuri ale Sionului: 46, 48, 76, 87, 122.
- Imnuri regale/împărătești: 47, 93, 96 – 99.

2. Plângeri/lamentații
- Plângeri personale: 3, 5, 6, 7, 12, 13, 17, 22, 25, 26, 28, 31, 35, 36, 38,
39, 43, 51, 54, 55 – 57, 59, 61, 63, 64, 69 – 71, 86, 88, 102, 109, 120,
130, 140 – 143.
- Plângeri colective: 44, 60, 74, 77, 79, 80, 82, 83, 85, 90, 94, 106, 108,
123, 126, 137.

3. Forme diverse
- Psalmi regali/împărătești: 2, 18, 20, 21, 45, 72, 89, 101, 110, 132, 144.
- Mulțumiri personale: 9, 10, 30, 32, 34, 40, 41, 92, 107, 116, 138.
- Mulțumiri colective: 65 – 68, 118, 124.
- Psalmi despre credința personală: 4, 11, 16, 23, 27, 62, 84, 91, 121, 131.
- Psalmi despre credința colectivă: 115, 125, 129, 133.
- Liturghii: 15, 24, 134.
- Îndemnuri profetice: 14, 50, 52, 53, 58, 75, 81, 95.
- Psalmi didactici: 1, 19, 37, 49, 73, 112, 119, 127, 128, 139.

Organizarea acestei liste transmite ideea că din cartea Psalmii fac parte atât cântece personale, cât și colective. Astăzi, cultura occidentală pune accent pe individ. Gândirea ebraică însă se concentra pe simțul comunității, colectivității – un element pe care noi, în calitate de creștini, nu ne putem permite să îl pierdem astăzi din vedere, mai ales în lumina faptului că noi, ca biserică, suntem o comunitate globală cu o misiune mondială.

O observație finală favorizată de împărțirea de mai sus este aceea că există psalmi alocați pentru toate ocaziile: imnuri pentru închinarea comună și individuală, imnuri spirituale pentru ocazii regale, cântece pentru pelerinajul la cetatea sfântă și imnuri pentru momente liturgice. Pentru scriitorii biblici, adorarea nu este o activitate rezervată exclusiv pentru templu. Adorarea este un mod de viață.

**„Colecții” în cartea Psalmii**

Studiul din această săptămână amintește colecțiile de cântece pentru ocazii speciale, precum „Cântările treptelor” (Psalmii 120 – 134) și „Hallel-ul egiptean” (113 – 118). Anii de cercetare au descoperit mai multe legături între diferiți psalmi. O astfel de legătură se găsește în Psalmii 15 – 24 (vezi W. Brown, „«Here Comes the Sun» The Metaphorical Theology of Psalms 15–24”, din The Composition of the Book of Psalms, 2010, p. 260). Acest ansamblu poate fi descris în următoarea structură chiastică:

**A Psalmul 15** (Liturghie de deschidere)

&nbsp;&nbsp;&nbsp;&nbsp;**B Psalmul 16** (Imn despre încredere)

&nbsp;&nbsp;&nbsp;&nbsp;&nbsp;&nbsp;&nbsp;&nbsp;**C Psalmul 17** (Rugăciune pentru ajutor)

&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;**D Psalmul 18** (Imn regal)

&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;**E Psalmul 19** (REVELAȚIE: Creația și Tora)

&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;**D’ Psalmii 20 și 21** (Imnuri regale)

&nbsp;&nbsp;&nbsp;&nbsp;&nbsp;&nbsp;&nbsp;&nbsp;**C’ Psalmul 22** (Rugăciune pentru ajutor)

&nbsp;&nbsp;&nbsp;&nbsp;**B’ Psalmul 23** (Imn despre încredere)

**A’ Psalmul 24** (Liturghie de deschidere)

Un chiasm este un paralelism extins (vezi studiul de marți pentru o scurtă explicare a paralelismului). Un chiasm se aseamănă cu reflexia în oglindă a feței cuiva sau a unei imagini, deci este format din două părți. Partea a doua (reflexia) este repetarea ideilor din prima parte (imaginea inițială), dar în ordine inversă, în oglindă. De obicei, centrul chiasmului indică ideea principală a paralelismului. Ideea care se observă în structura chiastică alcătuită de Psalmii 15 – 24 este aceea de a aprecia revelația lui Dumnezeu în creația și Cuvântul Său. Această structură chiastică este cuprinsă între doi psalmi despre sanctuar, ambii începând cu întrebări similare (Psalmii 15:1; compară cu 24:3). Acest chiasm sugerează că editorii Psaltirii au lucrat cu atenție la organizarea și prezentarea ei. Fără îndoială că Duhul Sfânt a inspirat aranjarea lor.

### III. Aplicație

În cartea Psalmii găsim o gamă largă de emoții exprimate, care acoperă varietatea experienței umane, de la reverență sublimă la durere atroce. Deși scriși cu peste 25 de secole în urmă, psalmii depășesc perioada în care au fost compuși și rămân profund relevanți pentru noi astăzi. 

În acest trimestru încurajează-i pe membrii grupei să citească toată colecția de psalmi, eventual în mai multe traduceri. Oferă-le un plan de citire sau organizează lectura sistematică împreună cu membrii grupei. Propune-ți să te rogi folosind aceste imnuri ca pe rugăciuni personale și povestește această experiență spirituală în grupă.