---
title:  Un imn pentru fiecare etapă
date:   02/01/2024
---

`3 Citește Psalmii 3; 33:1-3; 109:6-15. Ce situații de viață găsești aici?`

Psalmii redau gama completă de experiențe umane și demonstrează că oamenii credincioși se pot închina lui Dumnezeu în orice etapă a vieții. Iată ce întâlnim: **(1) imnuri care Îl preamăresc pe Dumnezeu** pentru maiestatea și puterea Lui manifestate în lumea creată, pentru domnia, judecata și credincioșia Lui; **(2) psalmi de mulțumire**, care exprimă recunoștința profundă pentru binecuvântările bogate din partea lui Dumnezeu; **(3) plângeri, tânguiri**, care sunt apeluri fierbinți adresate lui Dumnezeu pentru izbăvirea din necazuri; **(4) psalmi de înțelepciune, sapiențiali**, care transmit îndrumări pentru o trăire neprihănită; **(5) psalmi regali**, care fac trimitere la Hristos, Regele suveran și Eliberatorul poporului lui Dumnezeu; **(6) psalmi istorici**, care evocă trecutul lui Israel și evidențiază credincioșia lui Dumnezeu și necredincioșia lui Israel, cu scopul de a învăța generațiile următoare să nu repete greșelile strămoșilor lor, ci să se încreadă în Dumnezeu și să rămână fidele legământului Său.

Lirica psalmilor demonstrează o deosebită putere de a capta atenția cititorilor. Deși unele procedee poetice se pierd prin traducere, pe altele le putem aprecia și în limba română: 

_(a) Paralelismul_ implică îmbinarea unor cuvinte, expresii sau idei redate simetric. Paralelismul ajută la înțelegerea sensului unor părți echivalente. De exemplu: „Binecuvântează, suflet[ul meu], pe Domnul și tot ce este în mine să binecuvânteze Numele Lui cel sfânt” (Psalmii 103:1). În acest paralelism, „sufletul meu” este „tot ce este în mine”, adică întreaga ființă a autorului.

_(b) Ilustrația_ folosește limbajul metaforic pentru a face apel la simțurile fizice ale cititorului (de exemplu, refugiul la Dumnezeu este redat ca „umbra aripilor” Sale (17:8)). 

_(c) Merismul_ exprimă întregul prin două părți opuse: „Zi și noapte strig înaintea Ta” denotă un strigăt fără încetare (88:1, subl.ad.). 

_(d) Jocurile de cuvinte și aliterațiile_ folosesc sunetele cuvintelor pentru a transmite o idee și a evidenția un mesaj spiritual. În Psalmii 96:4,5 cuvintele ebraice ’elohim („dumnezei”) și ’elilim („idoli”) creează un joc de cuvinte pentru a transmite mesajul că zeii neamurilor doar par să fie ’elohim, „dumnezei”, dar nu sunt decât ’elilim, „idoli”.

În unii psalmi apare cuvântul „oprire” sau selah, care marchează un scurt interludiu, fie un apel la oprire și meditare la mesajul unei secțiuni a psalmului, fie o schimbare a acompaniamentului muzical (61:4).