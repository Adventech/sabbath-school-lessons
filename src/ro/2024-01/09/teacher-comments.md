---
title:  Material Pentru Instructori
date:  01/03/2024
---

### I. Privire generală

În această săptămână vom studia supremul și sublimul subiect al întregii Scripturi: Domnul și Mântuitorul nostru, Isus Hristos. Isus Hristos ca personaj principal al întregii Biblii are o importanță deosebită pentru înțelegerea noastră asupra Scripturii și în această privință cartea Psalmii nu face excepție. În diferitele ei imnuri de laudă, de iertare, de dreptate și răsplată, Isus este descris ca Păstor, Mesia care suferă, Fiul lui David, Împărat etern și Preot ceresc. Aceste descrieri ne ajută să înțelegem mai bine poziția Lui preeminentă în planul de răscumpărare și iubirea Lui pentru fiecare dintre noi.

Cartea Psalmii ne oferă o perspectivă mai largă asupra lucrării lui Isus din cer și asupra celei de-a doua Lui veniri. În această săptămână vom analiza câteva dintre aceste aspecte din psalmi privitoare la Isus și la lucrarea Sa.

### II. Comentariu

Scriitorii Noului Testament considerau psalmii o sursă importantă de înțelegere a vieții și lucrării Domnului Hristos. Noul Testament face referire la multe pasaje din psalmi pentru a arăta că Isus împlinește profețiile Vechiului Testament. Unele sunt citate cuvânt cu cuvânt, iar altele sunt doar aluzii (trimiteri indirecte la textul Vechiului Testament și la ideile sale, în contrast cu citatele cuvânt cu cuvânt).

Așadar în psalmi există multe referiri la dumnezeirea lui Hristos și la lucrarea Sa pe pământ. Acestea transmit intenția psalmiștilor, prin călăuzirea Duhului Sfânt, de a evidenția și vesti misiunea Domnului Isus. Având în minte aceste elemente generale, să ne îndreptăm atenția asupra versetelor din psalmi pe care scriitorii Noului Testament le aplică lui Isus.

**Domnul Isus este Yahve din Vechiul Testament – El este Dumnezeu.**

| Profeția | Psalmul și versetele | Aplicația din Noul Testament |
| --- | --- | --- |
| Isus Hristos ar trebui să primească închinare. | 97:7 | Evrei 1:6 |
| Isus Hristos, în calitate de Dumnezeu, primește onoruri. | 45:6,7 | Evrei 1:8,9 |
| Isus Hristos este Creator și este veșnic. | 102:25-27 | Evrei 1:10-12 |
| Isus Hristos este Fiul lui Dumnezeu. | 2:7 | Faptele 13:33; Evrei 1:5; 5:5 |

Divinitatea Domnului Isus este un subiect important pentru scriitorii Noului Testament, cum ar trebui să fie și pentru noi. În tabelul de mai sus putem vedea pasajele din psalmi care fac referire la divinitatea lui Yahve pe care Pavel și Luca o aplică lui Isus. Divinitatea Domnului face ca jertfa Lui să fie deopotrivă unică și eficace, adică, Cel care a murit pe cruce să ne răscumpere a fost Însuși Creatorul. Ce gând profund! Nu îi vom înțelege niciodată pe deplin profunzimile sublime în toate dimensiunile sale, fie acum, fie în veacurile nesfârșite ale veșniciei, deși încercarea de a contempla și interioriza frumoasele sale adevăruri ne va transforma inima.

**Viața și lucrarea Domnului Isus**

| Profeția | Psalmul și versetele | Aplicația din Noul Testament |
| --- | --- | --- |
| Întruparea Domnului Isus și jertfa Lui deplină. | 40:6-10 | Evrei 10:5-7 |
| Isus Hristos va fi plin de râvnă pentru casa lui Dumnezeu. | 69:9 | Ioan 2:17 |
| Isus Hristos Își va deschide gura pentru a vorbi în pilde. | 78:2 | Matei 13:35 |
| Isus Hristos îi va hrăni pe oameni cu pâinea cerului. | 78:24 | Ioan 6:31 |
| Isus Hristos este piatra din capul unghiului. | 118:22 | Matei 21:42; Marcu 12:10,11; Luca 20:17 |
| Copiii vor lăuda lucrările Domnului Isus în templu. | 8:2 | Matei 21:16 |

Scriitorii evangheliilor și ai Noului Testament au înțeles că anumite pasaje din Vechiul Testament, precum unii psalmi, proclamau lucrarea Domnului Isus. Având în vedere numeroasele citate din psalmi pe care le găsim în Noul Testament, am putea spune că psalmii erau cartea preferată a scriitorilor Noului Testament. Aceștia au folosit psalmii pentru a afirma că profeții au prezis evenimentele importante ale lucrării lui Isus pe pământ, așa cum reiese din cele șase elemente care compun tabelul de mai sus.

**Suferința și patimile Domnului Isus**

| Profeția | Psalmul și versetele | Aplicația din Noul Testament |
| --- | --- | --- |
| Domnul este trădat de cineva apropiat. | 41:9 | Ioan 13:18 |
| Vrăjmașii Îi dau fiere și oțet să bea atunci când Îi este sete. | 69:21 | Matei 27:34,48 |
| Este părăsit de Dumnezeu. | 22:1 | Matei 27:46, Marcu 15:34 |
| Isus este batjocorit. | 22:7 | Matei 27:39; Luca 23:35 |
| Vrăjmașii Lui dau din cap, disprețuindu-L. | 109:25 | Matei 27:39 |
| Aceștia batjocoresc credința lui Isus. | 22:8 | Matei 27:43 |
| Își împart între ei hainele lui Isus Hristos. | 22:18 | Matei 27:35; Marcu 15:24 |
| Hristos devine o ocară pentru prietenii Săi. | 88:8 | Luca 23:49 |
| Domnul Isus rostește ultimele Sale cuvinte. | 31:5 | Luca 23:46 |
| Oasele nu Îi sunt rupte. | 34:20 | Ioan 19:36 |
| Trupul Lui nu va putrezi în mormânt. | 16:8-11 | Faptele 2:25-28; 13:35 |

Apostolii au căutat să ofere dovezi scripturale în sprijinul suferinței și morții Domnului Isus ca eveniment prezis în detaliu în Vechiul Testament. (Nu uita că lucrăm aici cu dovezi scripturale doar din cartea Psalmii. Categoric multe alte dovezi în favoarea suferinței Domnului Hristos se pot găsi în Vechiul Testament, în special în cartea Isaia.)

Ansamblul de dovezi scripturale din psalmi confirmă realitatea agoniei, morții și învierii lui Isus Hristos. Răstignirea și învierea Domnului constituie punctul culminant al istoriei mântuirii dintre cădere și a doua venire, precum și punctul central al planului de răscumpărare.

**Înălțarea Domnului Isus după înviere**

| Profeția | Psalmul și versetele | Aplicația din Noul Testament |
| --- | --- | --- |
| Mesia stă la dreapta Domnului. | 110:1 | Matei 22:34; Marcu 12:36; Luca 20:42; Faptele 2:34 |
| Un descendent al lui David va sta pe tronul lui David. | 132:11 | Faptele 2:30 |
| Domnul Isus conduce popoarele. | 2:1,2 | Faptele 4:25,26 |
| Isus Hristos este preot după rânduiala/ felul lui Melhisedec. | 110:4 | Evrei 5:6,10; 6:20; 7:17,21 |
| Isus Hristos a luat robia roabă. | 68:18 | Efeseni 4:7,8 |

Lucrarea lui Isus de ispășire care are loc în ceruri nu are o importanță mai mică decât jertfa de ispășire pe care a adus-o pe muntele Calvarului. Prin urmare, nu este o coincidență faptul că, printre scriitorii Noului Testament, Psalmul 110 este cel mai citat pasaj din Vechiul Testament sau cel la care se face aluzie cel mai des. De exemplu, versetul 1 din Psalmul 110 este folosit de 17 ori în Noul Testament: Matei 22:44; Marcu 12:36; 16:19; Luca 20:42,43; 22:69; Faptele 2:34,35; 1 Corinteni 15:25; Efeseni 1:20; Coloseni 3:1; Evrei 1:3,13; 8:1; 10:12,13; 12:2; în timp ce versetul 4 din Psalmul 110 este citat în total de patru ori: Evrei 5:6; 6:20; 7:17,21.

Lucrarea cerească a Domnului Isus și modul în care înțelegem noi această lucrare a Sa pentru noi sunt elemente esențiale pentru experiența noastră spirituală zilnică în calitate de creștini. Epistola către evrei declară cu încredere: „Să apucăm nădejdea care ne era pusă înainte, pe care o avem ca o ancoră a sufletului; o nădejde tare şi neclintită, care pătrunde dincolo de perdeaua dinăuntrul Templului, unde Isus a intrat pentru noi ca înainte-mergător, când a fost făcut «Mare-Preot în veac, după rânduiala lui Melhisedec»” (Evrei 6:18-20, care citează finalul versetului 4 din Psalmul 110).

Atributele lui Dumnezeu din psalmi, aplicate la Isus în Noul Testament Pentru a înțelege mai bine legătura dintre persoana Domnului Isus și imaginile mesianice din psalmi, să examinăm următoarele exemple și aplicația din Noul Testament:

Bunătatea lui Dumnezeu poate fi „gustată” sau experimentată personal: Psalmii 34:8 → 1 Petru 2:3,4

Domnul Isus iartă păcatele: Psalmii 103:2,3 → Luca 5:21,24

El este Viața: Psalmii 36:9 → Ioan 1:4

El este Stânca: Psalmii 18:2; 95:1 → 1 Petru 2:6; 1 Corinteni 10:4

El este drept: Psalmii 129:4; 145:17 → 1 Ioan 1:9; 2:1

El este omniprezent: Psalmii 139:8 → Efeseni 1:23; Matei 18:20

Împărăția Lui este veșnică: Psalmii 145:13 → Daniel 7:14, Fiul omului Cuvântul Lui locuiește în credincios: Psalmii 119:11 → Coloseni 3:16

După cum arată aceste exemple, Dumnezeul psalmilor este Mesia care este revelat în Noul Testament. Prin urmare, Dumnezeul Vechiului Testament nu este vreo divinitate diferită de Divinitatea din Noul Testament.

**Tonul mesianic al Psalmului 24**

Unii psalmi fac aluzie la anumite evenimente sau secvențe mesianice. Psalmul 24 este unul dintre ei. Primele versete (1-6) se leagă de Psalmul 15, dată fiind asemănarea lor tematică. Psalmul 24 ne dezvăluie în plus identitatea celor cărora li se permite să intre în Locul Sfânt sau pe muntele sfânt al Domnului.

De la versetul 7 la versetul 10, psalmul capătă un ton mesianic. Descrie intrarea Domnului într-o cetate sfântă. Mulți comentatori, printre care și Ellen G. White, aplică această secțiune înălțării Domnului Isus la cer (vezi Scrieri timpurii, p. 190-192). Aceste versete sunt o descriere plină de bucurie a intrării lui Isus în imperiul ceresc, în cântecele îngerilor, care Îl proclamă „Împărat al slavei” și „Domnul cel tare și puternic, Domnul cel viteaz în lupte” (Psalmii 24:8). Această scenă este o reprezentare în miniatură a mărețului eveniment din viitor când toți cei răscumpărați vor intra pe porțile Cetății Sfinte.

### III. Aplicație

Pe scurt, să recapitulăm motivele importanței studiului din această săptămână pentru viața noastră spirituală! În primul rând, studiul nostru este o confirmare a originilor divine ale Cuvântului profetic. Cum altfel putem explica mulțimea de declarații ale scriitorilor biblici din secolele X-V î.H., care au prezis cu o acuratețe deosebită evenimente importante din viața lui Mesia care avea să vină? Cum altfel ar fi putut, la rândul Lui, Isus să împlinească toate detaliile acestor profeții, dacă nu prin călăuzirea Duhului, sub a cărui inspirație profeții preziseseră viitorul Mântuitor? În zilele noastre, la locul de muncă, în eșaloanele universitare și științifice, precum și pe diversele platforme de socializare, abundă batjocura și disprețul minților necredincioase, care iau în derâdere Scripturile. În fața unui astfel de scepticism, sperăm cu sinceritate că studiul din această săptămână întărește credința membrilor grupei tale în Unsul și în Cuvântul Său.

Dincolo de orice altceva, studiul nostru din această săptămână dezvăluie unitatea Bibliei. Deși din exterior pare o colecție de scrieri ale unor diverși autori, consemnate în diferite locuri și culturi de-a lungul a 16 secole, împreună aceste scrieri alcătuiesc un întreg bine închegat. Ideile și temele Bibliei sunt atent împletite și scot la iveală Duhul care a inspirat mintea profeților și a apostolilor care au scris-o. Rezultatul final este crearea celei mai mari capodopere scrise vreodată în istoria omenirii. Credința și acțiunile noastre ar trebui să se bazeze pe această stâncă solidă.

În cele din urmă, compararea Psaltirii cu Noul Testament ne-a oferit noi înțelegeri cu privire la persoana și caracterul Domnului Isus. Scripturile sunt ca un cufăr plin de comori în care putem să descoperim mereu noi bijuterii prețioase de adevăr despre Dumnezeul nostru minunat.

