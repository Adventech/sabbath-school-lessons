---
title:  Material Pentru Instructori
date:  22/03/2024
---

### I. Privire generală

Închinarea poate fi rezumată drept răspunsul ființei create la darurile Creatorului. Două adevăruri biblice reies clar din acest rezumat.

(1) Dumnezeu a oferit omenirii multe binecuvântări. Aceste daruri ar trebui să trezească în inima noastră recunoștința pentru măreția iubirii divine, ca să ne putem uni cu psalmistul în proclamarea cu „mulțumiri” a tuturor minunilor Sale (Psalmii 26:7). Ardoarea psalmistului de a vesti altora măreția lui Dumnezeu ne amintește că închinarea are o dimensiune evanghelică. Prin urmare, ca biserică, ar trebui să proclamăm lumii faptele Domnului pentru fiecare om în parte și mila Lui divină.

(2) Ființele umane sunt înzestrate cu dispoziția înnăscută de a răspunde la minunile lui Dumnezeu. Ca răspuns la harul divin, ar trebui să ne plecăm în adorare cu o inimă plină de recunoștință, supunând voii Creatorului și Răscumpărătorului nostru tot ceea ce face parte din viața noastră.

Închinarea ar trebui să vină din inimă. În același timp, cartea Psalmii ne învață că închinarea nu ar trebui adusă într-un mod capricios. Există moduri adecvate de a ne închina Domnului. Dacă vom păstra un echilibru înțelept între recunoștință și supunere plină de evlavie, închinarea noastră va fi plăcută și unificatoare.

### II. Comentariu

Psalmii constituie o carte despre închinare și pentru închinare.

Fiecare imn și rugăciune este, într-un fel, închinare la Dumnezeu. Să analizăm câteva abordări ale închinării din această sfântă carte de imnuri!

**Psalmul 3: Închinarea dimineața și seara**

David a scris Psalmul 3 într-o perioadă de agitație. David știe că se poate destăinui Domnului și că Domnul îl va auzi (Psalmii 3:4). Grija plină de bunătate a lui Dumnezeu îi întărește lui David încrederea în credincioșia divină, după cum exprimă versetul 5. Acest text este paralel cu versetul 17 din Psalmul 55: „Seara, dimineaţa şi la amiază, oftez şi gem, şi El va auzi glasul meu”, învățându-ne că închinarea se poate face în inima noastră în orice moment al zilei.

De asemenea, locul nu este un impediment pentru închinarea noastră. În versetul 3 din Psalmul 4 autorul declară: „Domnul aude când strig către El”, apoi adaugă imediat: „Cutremurați-vă și nu păcătuiți! Spuneți lucrul acesta în inimile voastre când stați în pat, apoi tăceți!” (4:4). Fie din intimitatea dormitorului, ca în cazul psalmistului, fie din singurătatea stâncoasă a insulei Patmos, unde era exilat apostolul Ioan, rugăciunile noastre se înalță spre Dumnezeu, neîmpiedicate de mediul sau de localizarea geografică.

Există numeroși psalmi încărcați de rugăciuni personale, de lamentații și de binecuvântări (9, 10, 30, 32, 34, 40, 41, 92, 107, 116, 138). Închinarea colectivă începe cu devotamentul fiecărui membru al bisericii față de devoțiunea personală.

**Psalmul 22: Închinarea în adunare**

În Psalmul 22 observăm că David scrie folosind persoana întâi singular (22:22,25). Caracterul intim și direct al acestui mod de exprimare întărește ideea că lauda colectivă începe cu fiecare închinător în parte. David proclamă: „Voi vesti Numele Tău fraţilor mei şi Te voi lăuda în mijlocul adunării” (22:22), apoi adaugă: „În adunarea cea mare, Tu vei fi pricina laudelor mele şi-mi voi împlini juruinţele în faţa celor ce se tem de Tine” (22:25). Ce lecție pentru noi, cei care căutăm prezența Domnului în închinare! Psalmul 22 ne arată ce importanță are închinarea colectivă pentru credința și vitalitatea noastră. Copiii noștri ar trebui ajutați să înțeleagă acest adevăr esențial atunci când îi ducem la biserică. Mai mult, mergem la templu cu o atitudine de supunere, nu atât pentru a primi o binecuvântare, cât pentru a oferi și a fi noi înșine o binecuvântare.

Deși consacrarea personală este baza închinării noastre colective, trebuie să recunoaștem în egală măsură că membrii bisericii nu pot prospera în izolare. Prin urmare, în versetele 22-25, psalmistul se unește în închinare cu ansamblul poporului lui Dumnezeu. Argumentul: „Eu pot să mă închin acasă, nu am nevoie de membrii bisericii” se destramă în fața acestui pasaj. Închinarea împreună cu alții aduce unitate, sporește iubirea în sânul poporului lui Dumnezeu și ne modelează identitatea mondială.

**Închinarea în sens mai larg**

După cum am precizat în primul nostru studiu, cartea Psalmii se încheie, într-un anumit sens, cu Psalmul 145. Ultimii cinci psalmi – 146 la 150 – constituie o maiestuoasă concluzie a cărții. Dat fiind faptul că cinstirea numelui Atotputernicului Dumnezeu este scopul adorării noastre, aceste ultime cinci imnuri sunt devotate, pe bună dreptate, închinării și laudei la adresa Sa: „Cântați Domnului o cântare nouă, cântați laudele Lui în adunarea credincioșilor Lui” (149:1).

Verbul halal (ebr., „a lăuda”) este folosit de peste 30 de ori în Psalmii 146 la 150 și de fiecare dată este legat de Dumnezeu Însuși. Motivele noastre de a-L lăuda pe Domnul, așa cum apar în acești psalmi, sunt multiple. Domnul este ajutorul și speranța noastră (146:5), Creatorul și Susținătorul nostru (146:6; 147:4,8,9,16-19), Apărătorul și Eliberatorul celor în nevoie și al celor asupriți (146:7-9; 147:2,3), El îi susține pe cei smeriți și îi pedepsește pe cei răi (147:6; 149:5), împlinește nevoile poporului Său (147:14; 149:7-9) și domnește pentru totdeauna (146:10). Versetul 13 din Psalmul 148 rezumă motivul principal al închinării și laudei noastre la adresa lui Dumnezeu: „Căci numai Numele Lui este înălţat: măreţia Lui este mai presus de pământ şi ceruri.” Domnul este unicul Dumnezeu care există și este demn de laudă pentru „mărimea Lui nemărginită” (150:2).

Închinarea noastră, atât privată, cât și publică, ar trebui adusă la îndeplinire cu înțelepciune și atenție. Ar trebui să ne luăm timp în fiecare zi, mai ales în fiecare Sabat, să ne amintim binecuvântările pe care Dumnezeu le-a revărsat asupra noastră. Notarea fiecărei binecuvântări într-un jurnal va avea beneficii inestimabile atât pentru credința, cât și pentru închinarea noastră.

După cum am observat deja, închinarea este o experiență colectivă la care participă întreg trupul lui Hristos (147:12,19,20; 148:14; 149:1; 150:1). Deși categoric oricine Îl poate adora pe Dumnezeu de unul singur în intimitatea casei sale și potrivit înțelegerii sale personale asupra Scripturilor, Domnul a intenționat ca adorarea care I se aduce să aibă loc în sanctuarul Său (150:1) sau într-un alt loc consacrat de închinare, într-o adunare a credincioșilor (149:1). Închinarea noastră este incompletă dacă în mod regulat ne izolăm de ceilalți și îi aducem onoare lui Dumnezeu de unii singuri.

Ultimele imnuri ale Psaltirii invită nu doar pe poporul lui Dumnezeu să Îi laude numele, ci cheamă întreaga lume să Îl adore pe Creator și să Îi aducă omagiu: „Tot ce are suflare să laude pe Domnul!” (150:6, compară cu 148:11,12). După cum am învățat în această săptămână, închinarea are o dimensiune evanghelică. Dacă serviciul nostru de închinare va fi unul jovial, creativ, incluziv și variat, putem să atragem și vom atrage oameni în împărăția lui Dumnezeu.

În lumina unei astfel de afirmații, apare natural următoarea întrebare care necesită investigație: Cât de cuprinzătoare și de extinsă ar trebui să fie închinarea noastră la Dumnezeu? În Psalmul 148, psalmistul îi îndeamnă nu numai pe îngeri să laude numele lui Dumnezeu (148:2), ci și soarele și luna și „toate stelele luminoase” (148:3). Prin personificarea acestor obiecte inanimate și corpuri cerești (148:3,4,7-10), psalmistul ne transmite ideea că închinarea ar trebui să pătrundă în fiecare sferă a vieții. În lumina acestui adevăr biblic, am face bine ca aceia dintre noi care ne-am limitat doar la Sabat lauda și venerarea lui Dumnezeu să ne reevaluăm conceptul și practica adorării divine!

Un ultim subiect de luat în considerare din Psalmii 146-150 este folosirea instrumentelor muzicale în cadrul închinării. Șapte instrumente sunt menționate în acești ultimi psalmi: (1) harpa (147:7; 149:3; 150:3), (2) toba/timpanele (149:3; 150:4), (3) trâmbița și (4) alăuta (150:3), (5) instrumentele cu coarde, (6) cavalul (150:4) și (7) „chimvale sunătoare”, „chimvale zăngănitoare” (150:5). Închinarea cere să Îi aducem lui Dumnezeu cele mai bune daruri ale noastre, iar domeniul muzicii nu face excepție. Toată tehnologia pe care o avem în prezent la dispoziție este cu siguranță o binecuvântare pentru serviciile noastre divine. În același timp, nimic nu se compară cu cântatul live și muzica live. O astfel de muzică nu doar că este mai personală și directă, dar are și puterea de a atinge inima într-un mod unic. Astfel, părinții ar face bine să își încurajeze copiii să învețe să cânte cu vocea și la diverse instrumente muzicale. Ar trebui să facem tot ce putem pentru a facilita folosirea unei varietăți de instrumente muzicale în slujbele noastre de închinare. În definitiv, obiectivul principal al diferitelor forme de muzică din serviciul nostru de închinare ar trebui să fie înălțarea Salvatorului nostru.

### III. Aplicație

Închinarea este parte integrantă a experienței credinciosului, nu este un simplu accesoriu al acesteia. Cartea Psalmii ne oferă motivație și inspirație pentru viața devoțională personală. Prin urmare, ar trebui să citim cu atenție și cu rugăciune fiecare psalm, având intenția de a ne aprofunda comuniunea cu Dumnezeu. Invită-i pe membrii grupei tale să îngenuncheze și să se roage cu Biblia deschisă, folosind pentru rugăciune cuvinte din psalmi. În modul acesta vor descoperi că psalmii le consolidează supunerea personală și devotamentul față de Dumnezeu.

În această săptămână am luat în discuție diferitele modalități de închinare și modul în care pot fi o binecuvântare în viața și în biserica noastră. Acum, în această ultimă secțiune, ne vom îndrepta atenția asupra aplicării acestor principii. Implementarea diferitelor moduri de închinare a adus uneori dezbinare printre noi în biserică. Acesta este un semn clar că ne îndreptăm în direcția greșită. Am învățat că închinarea aduce unitate și armonie în poporul lui Dumnezeu. Când există atitudinea și intenția în direcția armoniei în serviciul nostru de închinare, închinătorii se simt binecuvântați de această experiență. De aceea este foarte important să dobândim și să menținem acest echilibru al armoniei. Ar trebui să ne străduim să îl atingem în fiecare aspect al serviciului nostru de închinare, așa cum am evidențiat în studiul nostru. Cu o atitudine de smerenie, să fim gata să ne alăturăm celorlalți membri ai bisericii într-o închinare armonioasă adusă Creatorului nostru! El o așteaptă din partea noastră.


