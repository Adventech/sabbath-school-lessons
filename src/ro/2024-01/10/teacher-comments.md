---
title:  Material Pentru Instructori
date:  08/03/2024
---

### I. Privire generală

Sfintele Scripturi nu sunt o carte de filozofie plină de ipoteze omenești cu privire la atributele și învățăturile lui Dumnezeu. Biblia consemnează manifestarea lui Dumnezeu în istoria omenirii de la începutul timpului. Prin aceste evenimente putem afla cine este El și care sunt planurile Sale pentru omenire. Mulți critici ai Scripturii se împiedică de acest adevăr biblic. Ei nu pot accepta ideea că Dumnezeu acționează în istoria omenirii. Nu vor să accepte ideea conform căreia Creatorul este implicat în activitățile omenirii. Recunoașterea implicării Lui ar însemna recunoașterea faptului că El este conducătorul universului și Domnul și Suveranul de drept al oricărei ființe umane și, prin urmare, ar trebui să Îi acceptăm domnia și legea. Ultimul lucru pe care o inimă egoistă dorește să îl recunoască este dreptul declarat al lui Dumnezeu la loialitatea omului sau autoritatea divină asupra vieții omenești. În această săptămână vom vedea cum au recunoscut psalmiștii intervenția lui Yahve în istoria poporului lor.

### II. Comentariu

**Istoria – coloana vertebrală a Scripturii**

După cum este menționat în introducere, Biblia reflectă împlinirea scopurilor Celui Atotputernic în tot ceea ce ține de oameni, de la începutul timpului. „În spatele întregului hăţiş de interese, putere şi pasiuni omeneşti, vedem cum Cel Preamilostiv lucrează în tăcere şi cu răbdare şi Îşi aduce la îndeplinire planurile” (Ellen G. White, Educație, p. 173).

De la Geneza la Apocalipsa vedem desfășurându-se istoria răscumpărării. Tot ceea ce a făcut Domnul a fost cu scopul de a salva sufletele pierdute. Vedem acest scop în conținutul Bibliei în sine: este o carte a istoriei mântuirii. În timp ce 21 de cărți din Biblie sunt de natură narativă, adică sunt alcătuite din povestiri și relatări, restul cărților – fie ele profetice, poetice, sapiențiale, literatură apocaliptică, epistole pastorale sau personale – conțin sau se raportează și ele la narațiuni sau la istorie.

Scripturile în totalitatea lor se bazează pe ideea că Autorul lor este viu și acționează asupra evenimentelor de pe pământ sau intervine în desfășurarea lor. Puterea mesajului biblic constă în acest fapt. Când citim, de exemplu, că Dumnezeu controlează marea, vânturile, peștele cel mare, curcubetele și viermele din istoria lui Iona, știm că aceste patru capitole nu sunt o simplă nuvelă a unui autor necunoscut, scrisă în urmă cu câteva mii de ani. Dacă Biblia ne învață ceva, atunci acel ceva este că sigur Creatorul stăpânește dintotdeauna asupra forțelor naturii. Dacă ignorăm caracterul istoric al Scripturilor, nu vom avea decât niște povești religioase fără puterea de a avea vreun impact asupra vieții noastre din prezent. Din nefericire, suntem exact în această situație în societatea din zilele noastre. Biblia condamnă o astfel de gândire seculară și afirmă că Domnul nu numai că acționează în istorie, dar și are relații dinamice și salvatoare cu ființele pe care le-a creat.

**Istoria povestită în poezie**

O trăsătură interesantă a Scripturilor este că evenimentele istorice sunt adeseori narate sub formă atât de poezie, cât și de proză. De obicei avem această idee preconcepută – condiționată fără îndoială de studiul literaturii seculare din cultura noastră – că istoria ar trebui scrisă numai într-un stil formal sau în proză. În majoritatea societăților din zilele noastre, poezia este rezervată exprimării emoțiilor și nu este considerată o formă adecvată scrierilor serioase sau obiectului de studiu al istoricilor.

Dar Sfânta Scriptură sfidează astfel de restricții sau clasificări literare. Compară numai capitolele 14 și 15 din Exodul. Ambele capitole vorbesc despre despărțirea miraculoasă a Mării Roșii, dar fac uz de forme literare diferite. Relatarea din capitolul 14 este redată în proză, în vreme ce relatarea din capitolul 15 este redată în versuri. Aceeași tehnică se folosește și în capitolele 4 și 5 din Judecătorii, când se consemnează victoria Deborei și a lui Barac împotriva lui Iabin, regele Hațorului, și a armatelor sale. Capitolul 4 este scris în proză, în timp ce capitolul 5 este scris în versuri. Este revelatoare comparația dintre relatarea în proză și relatarea în versuri a aceluiași eveniment: nu ar trebui să respingem evenimentele istorice din psalmi, considerându-le mai puțin „istorice” sau autentice doar pentru că sunt redate în versuri. Poezia este o formă legitimă de exprimare folosită de scriitorii Bibliei, sub inspirația Duhului Sfânt, pentru a afirma și a face apel la credința omului în acțiunile lui Dumnezeu.

**Importanța arhetipală a exodului în Vechiul Testament**

Există în cartea Psalmii un eveniment evidențiat în șase cântări, spre care ne vom întoarce acum atenția: exodul. Este vorba de următorii psalmi: 78 (v. 10-53); 80 (v. 8-11); 105 (v. 26-41); 106 (v. 7-33); 135 (v. 8-12); 136 (v. 10-22). Eliberarea din Egipt este pentru Israel un simbol al eliberării din păcat. În Psalmul 136 exodul este prezentat în paralel cu creația ca dovadă a puterii lui Dumnezeu. Exodul este temelia Celor Zece Porunci (Exodul 20:2). Paștele, care este celebrarea evenimentului exodului, marchează Ziua Independenței Israelului. Dar, mai mult decât o simplă celebrare civilă, politică sau militară, Paștele este o festivitate spirituală care prezice o eliberare superioară realizată de către Mesia. Exodul este unul dintre punctele culminante ale istoriei poporului Israel și prin urmare este o exemplificare adecvată a salvării omenirii din păcat de către Dumnezeu. Mai mult, răsturnarea puterii pe care o deține asupritorul în lume, crunta situație a sclaviei atroce, situația umilă a unui simplu păstor trimis ca eliberator și șocantele minuni realizate de Cel Atotputernic în vederea salvării poporului Său fac din această narațiune o epopee de un dramatism fără egal.

Tiparul exodului este repetat sub forma noului exod, când evreii s-au întors din Babilon în Iudeea. Pavel ne spune că cele mai importante lecții pe care exodul ni le poate transmite sunt: (1) credința în eliberarea realizată de Dumnezeu în favoarea poporului Său din această lume de păcat și (2) speranța la o viață nouă prin Isus Hristos (1 Corinteni 10:1-4). Toate detaliile Paștelui (Exodul 12; Leviticul 23:4-8; Deuteronomul 16:1-8) „sunt umbra lucrurilor viitoare” (vezi Coloseni 2:16,17), transmițând prin intermediul arhetipurilor, tipurilor și simbolurilor patimile și moartea lui Isus Hristos. Având în minte această idee, putem înțelege mai bine de ce accentul pus pe exod în psalmi trece în relevanță dincolo de poporul evreu și are o semnificație specială pentru credincioșii din vremea sfârșitului.

**Să le povestim copiilor noștri!**

Acțiunile lui Dumnezeu în istorie ne oferă o altă lecție importantă, după cum declară psalmistul:

Îmi deschid gura şi vorbesc în pilde,

vestesc înţelepciunea vremurilor străvechi.

Ce am auzit, ce ştim,

ce ne-au povestit părinţii noştri,

nu vom ascunde de copiii lor,

ci vom vesti neamului de oameni care va veni laudele Domnului,

puterea Lui şi minunile pe care le-a făcut.

(Psalmii 78:2-4)

În vechiul Israel, părinții își educau copiii prin faptul că le recitau acțiunile Dumnezeului strămoșilor lor. În repetate rânduri, părinților li se dă porunca de a le repeta copiilor lor acele fapte salvatoare: uciderea întâilor născuți de sex masculin din Egipt (Exodul 13:14-16); minunile exodului (Deuteronomul 6:20-25) și trecerea râului Iordan (Iosua 4:20-24). O astfel de recitare în fața copiilor însemna mai mult decât simpla memorare a declarațiilor și legilor, ci această formă de educație implica ideea că o bună înțelegere a istoriei este cea mai adecvată cale ca noua generație să păstreze credința înaintașilor ei.

În porunca de a-i învăța pe copiii noștri există un factor care ține de voință, de intenție. Ar trebui să îi învățăm pe copiii noștri evenimentele istoriei mântuirii în cât mai multe, diverse și interesante moduri cu putință. Scriptura și mărturiile lui Isus ne avertizează deopotrivă că vrăjmașul face tot ceea ce îi stă în putere să înșele mințile, în special pe cele ale cercetătorilor pentru a-i face să respingă istoricitatea Scripturilor. Dacă Satana ne poate convinge că Biblia nu este decât o colecție de povești/mituri, mulți credincioși vor ajunge să nu mai creadă și implicit să se îndrepte spre plăcerile captivante ale acestei lumi.

**Să nu ne uităm trecutul!**

Se spune adeseori că aceia care își uită trecutul sunt condamnați să îl repete. Tot la fel, Spiritul Profetic ne spune: „Nu avem să ne temem de nimic pentru viitor decât să nu uităm calea pe care ne-a condus Domnul şi învăţătura Sa din istoria trecutului nostru” (Elen G. White, Evenimentele ultimelor zile, p. 72). Psalmii 105:5 afirmă: „Aduceți-vă aminte de semnele minunate pe care le-a făcut, de minunile și de judecățile rostite de gura Lui.”

Istoria era adeseori exprimată în cântări pentru a facilita memorarea acesteia și a întipări adevărul biblic în mintea oamenilor din vechiul Israel. Putem beneficia de pe urma aplicării acestui adevăr vital în viața noastră. Repetarea minunilor și a providențelor Dumnezeului nostru atotputernic așa cum sunt consemnate în Scripturi și reies din experiența noastră personală reprezintă o sursă de inspirație, de credință și de forță.

**Dumnezeu este îndurător față de poporul Său**

Pentru psalmiști aveau o importanță deosebită laudele la adresa Domnului și evocarea puterii Lui și a minunilor pe care le-a făcut (Psalmii 78:4). Acțiunile lui Dumnezeu din trecut sunt asigurarea că El Își va salva poporul din necazurile prezente și viitoare (80:7-11,19). Faptul că Dumnezeu este credincios înseamnă că El Își amintește legământul sfânt pe care îl are cu poporul Său (105:42,43) de a-i da moștenire țara pe care i-a promis-o (105:44; 136:21,22). Domnul nostru este credincios, devotat, fidel. El este întotdeauna gata să Își manifeste mila față de noi și copiii noștri, în ciuda greșelilor noastre. Prin urmare, ar trebui să ne amintim întotdeauna iubirea Lui pentru noi și pentru biserica Sa.

**Să-L lăudăm pe Domnul și să-I cântăm!**

Să ne străduim ca, în cadrul închinării noastre personale și publice, să manifestăm o atitudine de laudă la adresa Creatorului nostru! În vederea atingerii acestui obiectiv, ar trebui să alegem muzica cu atenție și cu venerație, în așa fel încât să ne îmbogățim închinarea. O parcurgere rapidă a indexului tematic de la sfârșitul cărții noastre de imnuri va fi suficientă pentru a ne arăta gama largă de imnuri de laudă care ne sunt disponibile. Multe biserici sunt binecuvântate cu o multitudine de instrumente. De asemenea, este posibil să avem la dispoziție și cea mai recentă tehnologie pentru serviciul nostru de închinare.

Dar la ce bun toate acestea, dacă ne-ar lipsi atitudinea de laudă aferentă, pe care suntem îndemnați să o avem, conform Psalmilor 105:1- 7; 106:1-3 și 135:1-7? Aceste texte ne invită să fim nu zgomotoși, ci entuziaști când ne exprimăm lauda. Ele ne invită să ne concentrăm pe mila și pe faptele lui Dumnezeu, care sunt nenumărate. În acest cadru suntem îndemnați să cântăm cu entuziasm în inima noastră, în casa noastră și în biserica noastră.

**Domnul Își judecă poporul**

„Căci Domnul va judeca pe poporul Său” (Psalmii 135:14) este una dintre cele mai importante teme ale Psalmului 135. În această cântare, psalmistul accentuează eliberarea pe care o aduce Dumnezeu poporului Său din robia egipteană (135:8-14). Dar eliberarea poporului lui Dumnezeu nu este doar o judecată pronunțată în dreptul Egiptului, ci rezultă și în reabilitarea poporului lui Dumnezeu. De obicei, noi percepem pedeapsa drept o urmare a judecății, dar acest psalm ne amintește că judecățile lui Dumnezeu revarsă binecuvântări și favoare asupra poporului Său credincios. Exodul este manifestarea supremă a acestui adevăr.

### III. Aplicație

Mai jos sunt rezumate conceptele importante din acest studiu. Împărtășește- le grupei:

1. Domnul este un Dumnezeu personal. În plus, Domnul Vechiului Testament este profund implicat în activitățile omenirii.

2. Dumnezeu acționează chiar și astăzi: dacă a acționat în favoarea poporului Său în trecut, nu există niciun motiv să nu facă și astăzi acest lucru. Suntem privilegiați să vedem faptele Sale în viața noastră de zi cu zi.

3. Fiecare eveniment al existenței umane este în mâinile Sale: experiențele noastre personale, acțiunile și deciziile bisericii noastre, guvernarea țării noastre – totul este controlat și călăuzit de El.

Să-L lăudăm pe Domnul că Dumnezeul nostru este o Persoană reală și Prietenul nostru!
