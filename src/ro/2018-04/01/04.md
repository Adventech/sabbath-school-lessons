---
title: Dezbinarea şi separarea
date:  02/10/2018
---

`4. Cum s-a adâncit dezbinarea dintre oameni? Geneza 11:1-9`

Evenimentele consemnate în Biblie după relatarea despre potop sunt: construirea Turnului Babel, încurcarea limbii şi împrăştierea pe toată faţa pământului a oamenilor care până atunci vorbiseră o singură limbă. Unii dintre descendenţii lui Noe, atraşi probabil de frumuseţea zonei dintre Eufrat şi Tigru şi de fertilitatea solului, au decis să zidească o cetate şi un turn în ţara Şinear, o zonă din sudul Irakului de astăzi.

Arheologia a relevat că Mesopotamia a fost o zonă dens populată încă din zorii istoriei. Printre locuitorii ei au fost şi sumerienii, cărora li se atribuie inventarea scrierii pe tăbliţe de lut. Ei aveau case bine construite şi erau pricepuţi la confecţionarea de bijuterii, unelte şi obiecte de uz casnic. Excavările au mai scos la lumină şi multe temple în formă de turn, închinate diverşilor zei.

Descendenţii lui Noe stabiliţi în Şinear au uitat repede de Dumnezeu şi de făgăduinţa Sa de a nu mai distruge niciodată lumea prin potop. Ei s-au gândit să construiască Turnul Babel ca dovadă a înţelepciunii şi a priceperii lor, din dorinţa de a-şi crea o reputaţie, de a-şi „face un nume”. „Intenţia divină era ca oamenii să păstreze unitatea dintre ei prin liantul religiei adevărate. în momentul în care idolatria şi politeismul au distrus acest liant spiritual interior, ei au pierdut nu doar unitatea religioasă, ci şi spiritul de fraternitate. Un plan ca acesta, de construire a turnului cu scopul menţinerii prin mijloace exterioare a unităţii interioare pierdute, nu avea şanse de reuşită.” – Comentariul biblic AZŞ, vol. 1, pp. 284,285

Căderea lui Adam şi a Evei a spulberat unitatea rasei umane şi a distrus planul iniţial al lui Dumnezeu. Urmările: confuzia în ce priveşte închinarea, răspândirea pe tot pământul a răului şi a imoralităţii şi, în final, fragmentarea omenirii într-o sumedenie de culturi, limbi şi rase diferite şi adesea opuse una alteia.

`Ce putem face efectiv împotriva practicii împărţirii oamenilor după rasă, cultură si limbă, împărţire care ne afectează chiar si în biserică?`