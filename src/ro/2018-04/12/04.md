---
title: Păstrarea unităţii bisericii
date:  18/12/2018
---

`3. Potrivit sfaturilor date de Pavel lui Timotei şi Tit, cum trebuie să fie un conducător sau un prezbiter? Timotei 2:15; Tit 1:9`

Observă cât accent pune Pavel pe păstrarea neştirbită a învăţăturilor! Lucrul acesta este esenţial pentru unitate, fiindcă mai ales învăţăturile ne unesc ca biserică. Cum am afirmat deja, ca adventişti, o biserică atât de diversă din punct de vedere profesional, cultural şi rasial, unitatea noastră în Hristos depinde de înţelegerea adevărului pe care El l-a dat. Dacă nu îl înţelegem, ne putem aştepta la haos şi dezbinare, mai cu seamă pe măsură ce ne apropiem de sfârşitul timpului. Citeşte şi 2 Timotei 4:1-4.

Pavel oferă aceste sfaturi inspirate din perspectiva revenirii lui Isus şi a zilei judecăţii. Îi dă lui Timotei aceste sfaturi importante făcând apel la toată autoritatea primită de la Dumnezeu (vezi 1 Timotei 1:1). Şi îl îndeamnă să propovăduiască Cuvântul lui Dumnezeu, chiar dacă învăţăturile false aveau să abunde şi imoralitatea, să se înmulţească. Aceasta era lucrarea la care era chemat.

Ca parte a lucrării sale de învăţare a altora, îl îndeamnă să mustre, să certe, să îndemne, cuvinte care ne trimit cu gândul la rolul Scripturilor (2 Timotei 3:16). Prin urmare, el trebuie să respecte Scriptura, să le prezinte altora învăţăturile ei şi să le aplice. Iar lucrarea aceasta trebuie să fie îndeplinită cu blândeţe. Mustrările aspre rareori îl aduc pe păcătos la Hristos. Dacă avea să urmeze poveţele apostolului, sub călăuzirea Duhului Sfânt şi cu atitudinea de conducător-slujitor, Timotei avea să păstreze biserica unită.

`Prin ce metode practice îi putem ajuta pe conducătorii bisericii noastre să păstreze biserica unită? Ce putem face pentru a fi noi înşine o forţă pentru unitate si nu pentru dezbinare, chiar dacă apar divergenţe?`