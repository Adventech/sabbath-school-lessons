---
title: Prejudecăţi etnice
date:  11/11/2018
---

`1. Ce problemă apărută în biserica primară i-a determinat pe unii să se plângă? Faptele 6:1`

Se pare că unii creştini din biserica de la început aveau prejudecăţi faţă de văduvele evreilor care vorbeau greceşte şi acestea primeau mai puţine ajutoare decât cele care vorbeau evreieşte. De aici au apărut „cârteli”. Interesant că deosebirile etnice au creat probleme atât de devreme în biserică!

`2. Ce paşi simpli a făcut biserica primară pentru a rezolva această neînţelegere? Faptele 6:2-6`

Creşterea rapidă a bisericii a adus şi o înmulţire a sarcinilor apostolilor. Alegerea acestor şapte oameni, numiţi de regulă „diaconi” (deşi nu sunt numiţi aşa în Noul Testament), a aplanat tensiunea din biserica din Ierusalim şi a permis implicarea mai multor persoane în slujire.

Apostolii au ascultat cu atenţie plângerea credincioşilor vorbitori de greacă şi le-au propus o soluţie: să aleagă ei şapte bărbaţi care să lucreze ca asociaţi ai apostolilor. Credincioşii au recomandat şapte ucenici, toţi vorbitori de greacă şi „vorbiţi de bine, plini de Duhul Sfânt şi înţelepciune”. Slujirea apostolilor, care însemna, până la acel moment, atât propovăduirea Cuvântului lui Dumnezeu, cât şi împărţirea ajutoarelor pentru văduve, a fost divizată în două domenii de activitate, fiecare la fel de valoros pentru vestirea Evangheliei. Luca foloseşte acelaşi cuvânt pentru „a sluji” şi „slujbă” (diakonia) când vorbeşte despre lucrarea apostolilor de propovăduire a Cuvântului lui Dumnezeu şi despre lucrarea diaconilor de împărţire a ajutoarelor (Faptele 6:1).

`Ce semnificaţie are faptul că cei doisprezece au adunat mulţimea ucenicilor (Faptele 6:2) pentru a găsi o soluţie împreună cu ei?`