---
title: Duhul Sfânt conduce
date:  13/11/2018
---

Când au aflat despre cele întâmplate în Cezareea cu Corneliu, conducătorii comunităţii creştine din Ierusalim i-au cerut explicaţii lui Petru. Erau nemulţumiţi de atitudinea lui, întrucât, potrivit Legii lui Moise, evreii credincioşi nu aveau voie să stea la masă cu neamurile (Faptele 11:3).

`5. Cum le-a răspuns Petru? Ce idee vrea să le transmită când le povesteşte ce s-a întâmplat? Faptele 11:4-18`

Deşi unii au pus sub semnul îndoielii legitimitatea acţiunilor lui Petru şi a deciziei lui de a-i boteza pe aceşti oameni necircumcişi, existau şase martori care să confirme faptul că Duhul Sfânt Se manifestase în ocazia aceea la fel ca în Ziua Cincizecimii. Îndrumarea şi conducerea Duhului Sfânt în acest caz nu puteau fi contestate şi coborârea Lui asupra neamurilor a fost acceptată (Faptele 11:18).

`6. Ce s-a întâmplat mai departe în viaţa bisericii primare? Faptele 11:19-24`

Probabil că unii credincioşi din Ierusalim au privit convertirea lui Corneliu şi a celor din casa lui ca pe o excepţie, o situaţie care nu avea să se mai repete. Însă Duhul Sfânt avea alte planuri. Pe măsură ce ucenicii au plecat din Ierusalim şi din Iudeea, din cauza persecuţiei dezlănţuite după uciderea lui Ştefan (Faptele 8:1), şi s-au răspândit în Samaria, Fenicia, Cipru şi Antiohia, tot mai mulţi oameni dintre neamuri L-au primit pe Isus ca Mântuitor personal. Isus prevestise acest lucru (Faptele 1:8). Desigur, convertirea neamurilor într-un număr atât de mare a fost un lucru minunat, însă, dacă ne punem în locul credincioşilor evrei de la început, ne dăm seama că nu era simplu să găseşti atitudinea potrivită.

`Ce concepţii dragi nouă despre biserică si despre mesajul nostru ne reţin mărturia?`