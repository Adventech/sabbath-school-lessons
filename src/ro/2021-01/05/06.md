---
title:  '„M-ai mângâiat” (Isaia 12:1-6)'
date:  28/01/2021
---

Isaia 12 este un psalm scurt, sau o cântare de laudă la adresa lui Dumnezeu pentru mângâierea Lui cea mare şi plină de îndurare. Dacă este pus pe buzele unui membru al rămăşiţei restaurate, psalmul este o comparaţie între eliberarea promisă şi eliberarea evreilor la ieşirea lor din Egipt (vezi Isaia 11:16). Seamănă cu cântarea lui Moise şi a israeliţilor când Domnul i-a scăpat de armata lui Faraon la Marea Roşie (Exodul 15).

`12. Compară cântarea din Isaia 12 cu cântarea lui Moise şi a Mielului din Apocalipsa 15:2-4. Pentru ce este lăudat Dumnezeu în ele?`

Isaia 12:2 este foarte aproape de a-L identifica pe Eliberatorul care stă să vină cu Isus. Se spune că „Dumnezeu este izbăvirea mea” şi că „El m-a mântuit”. Numele Isus înseamnă „Domnul este mântuire” (Matei 1:21).

`13. Care este semnificaţia Numelui lui Isus, „Domnul este mântuire”?`

Domnul nu doar face lucrarea de mântuire (Isaia 12:2), ci El Însuşi este mântuire. Prezenţa Sfântului lui Israel în mijlocul nostru (vers. 6) este totul pentru noi. Dumnezeu este cu noi! Isus nu doar face minuni, ci El „S-a făcut trup şi a locuit printre noi” (Ioan 1:14, sublinierea adăugată). El nu doar a purtat păcatele noastre pe cruce, ci S-a făcut păcat pentru noi (2 Corinteni 5:21). El nu doar face pace, ci este pacea noastră (Efeseni 2:14).

Nu este de mirare că „Vlăstarul lui Isai va fi ca un steag pentru popoare” (Isaia 11:10). Când este înălţat pe cruce, El îi atrage pe toţi oamenii la Sine (Ioan 12:32,33)! O rămăşiţă se va întoarce la „Dumnezeul cel puternic” (Isaia 10:21), Copilul care S-a născut pentru noi, „Domnul păcii” (Isaia 9:6)!

`Domnul Isus este mântuirea noastră. În Isus avem mântuire (Romani 3:24). Cum îţi poate da acest adevăr nădejdea şi asigurarea mântuirii, mai ales când te simţi copleşit de propria nevrednicie?`