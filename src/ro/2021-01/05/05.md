---
title:  Odrasla şi Vlăstarul (Isaia 11)
date:  27/01/2021
---

`8. Cine este „Odrasla” care iese din „tulpina lui Isai”? Isaia 11:1; Zaharia 3:8; 6:12`

Pasajul din Isaia 11:1 preia imaginea copacului doborât din capitolul 10:33,34. „Tulpina lui Isai” arată că dinastia lui David (fiul lui Isai) îşi va pierde puterea (Daniel 4:10-17,20-26). Dar un vlăstar va răsări din „tulpina” aparent pierdută, adică un conducător care este un descendent al lui David.

`9. De ce noul conducător este numit „Vlăstarul lui Isai”? Isaia 11:10; Apocalipsa 22:16`

Descrierea I se potriveşte doar lui Isus Hristos, care este „Vlăstarul şi rădăcina lui David (Apocalipsa 22:16). Isus a venit pe linia lui David (Luca 3:23-31), care se trage din Adam, care a fost „fiul lui Dumnezeu” (Luca 3:38) în sensul că Isus Hristos l-a creat (vezi Ioan 1:1-3,14). Aşadar, Isus a fost şi strămoşul lui David, şi urmaşul lui!

`10. Cum va anula noul conducător din dinastia davidică efectele păcatului şi ale apostaziei? Isaia 11`

El gândeşte şi acţionează în armonie cu Domnul, judecă drept, îi pedepseşte pe cei nelegiuiţi şi aduce pace. Domnul va aduce înapoi rămăşiţa credincioasă a lui Israel şi a lui Iuda, o va restaura şi o va uni (Isaia 10:20-22). Va fi o monarhie puternică şi unită ca în zilele împăratului David, care i-a înfrânt pe filisteni şi alte popoare. Dar Noul Conducător va fi mai mare decât David, pentru că va restabili pacea în toată creaţia (Isaia 11:6-9).

`11. În Isaia 11 se vorbeşte despre prima sau despre a doua venire a lui Isus, ori despre ambele? Notează textele care vorbesc despre aceste veniri.`

În Isaia 11 sunt prezentate ambele veniri ale lui Isus într-un singur tablou. Ele sunt strâns legate, fiind cele două părţi ale unui întreg. Ca să fie complet, planul mântuirii necesită ambele veniri: prima, care deja a avut loc, şi a doua, pe care noi o aşteptăm ca împlinire a tuturor speranţelor creştinilor.

`Ce a împlinit Isus la prima venire, fapt care ne asigură de a doua venire?`