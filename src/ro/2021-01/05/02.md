---
title:  'Lumină peste Galileea (Isaia 9:1-5)'
date:  24/01/2021
---

`1. De ce Isaia 9:1 începe cu conjuncţia adversativă totuşi, care arată un contrast cu ceea ce precedă capitolul?`

În Isaia 8:21,22 este descrisă starea fără speranţă a acelora care se îndreaptă spre lumea ocultă în loc să se îndrepte spre adevăratul Dumnezeu: oriunde privesc, ei vor vedea doar „necaz, negură, nevoie neagră” şi se vor vedea izgoniţi „în întuneric beznă”. Însă „întunericul nu va împărăţi veşnic pe pământul în care acum este necaz”. Oamenii din regiunea Galileei sunt remarcaţi aici ca fiind cei care primesc binecuvântarea specială a unei „mari lumini”, poporul se va înmulţi şi se va bucura pentru că Domnul va sfărâma „nuiaua celui ce-l asuprea” (Isaia 9:2,4).

Galileea este menţionată aici deoarece ea a fost printre primele teritorii ale lui Israel cucerite de Asiria şi urma să fie primul eliberat.

`2. Pe cine foloseşte Dumnezeu pentru a-l elibera pe poporul Lui? Isaia 9:6,7`

`3. Când şi cum a fost împlinită profeţia din Isaia 9:1-5? Matei 4:12-25`

Nu a fost o întâmplare faptul că Isus Şi-a început lucrarea în Galileea, unde a adus speranţă proclamând vestea bună a Împărăţiei lui Dumnezeu şi vindecându-i pe oamenii, eliberându-i pe cei stăpâniţi de Satana (Matei 4:24).

Aici vedem un exemplu desăvârşit despre modul în care Biblia foloseşte evenimente care au avut loc în timpurile Vechiului Testament pentru a prefigura lucrurile care se vor întâmpla în timpurile Noului Testament. Domnul a suprapus imagini din timpuri diferite, aşa cum vedem în Matei 24, când Isus îmbină distrugerea Ierusalimului (70 d.Hr.) cu distrugerea de la sfârşitul lumii.

`Dacă te-ar întreba cineva de ce lucru te-a eliberat Isus, ce ai răspunde? Ce mărturie poţi să dai cu privire la puterea lui Hristos în viaţa ta?`