---
title:  'Nuiaua mâniei lui Dumnezeu (Isaia 9:8-10:34)'
date:  26/01/2021
---

Secţiunea de azi explică Isaia 9:1-5, care vesteşte izbăvirea din întuneric a oamenilor chinuiţi, care se încrezuseră în cei ce cheamă morţii şi căzuseră pradă cuceririi şi asupririi militare: „[…] nuiaua celui ce-l asuprea [ai sfărâmat-o], ca în ziua lui Madian” (Isaia 9:4).

`6. Compară suferinţele poporului din pasajul de mai sus cu blestemele din Leviticul 26:14-39. De ce l-a pedepsit Dumnezeu pe poporul Lui treptat, şi nu i-a aplicat toată pedeapsa deodată?`

Dacă ar fi dorit să-l distrugă pe poporul Său, Dumnezeu ar fi putut să îl dea în mâinile asirienilor imediat. Dar El este răbdător „şi doreşte ca niciunul să nu piară, ci toţi să vină la pocăinţă” (2 Petru 3:9). La fel ca pe vremea judecătorilor, Dumnezeu i-a lăsat pe cei din Iuda şi Israel să simtă unele urmări ale nebuniei lor ca să înţeleagă ce făceau şi să poată face o alegere mai bună. Dar, când au continuat să facă răul şi şi-au împietrit inima împotriva Lui şi a apelurilor trimise prin solii Săi, El Şi-a retras ocrotirea, iar ei au continuat să se răzvrătească. Acest ciclu s-a repetat într-o spirală descendentă până când Dumnezeu nu a mai putut face nimic.

`7. De ce păcate s-a făcut vinovat poporul? Împotriva cui? Cine este cel mai vinovat dintre ei? Isaia 9:8 -10:2`

Aici, şi în întreaga Biblie, vedem că Dumnezeu i-a făcut pe oameni liberi (altfel, ei nu ar fi putut să-L iubească cu adevărat), iar libertatea implică şi opţiunea de a greşi. Şi, deşi caută să ne atragă, descoperindu-ne dragostea şi caracterul Său, Dumnezeu va îngădui şi să ne confruntăm cu urmările deciziilor noastre greşite – durerea, suferinţa, teama, tulburarea – pentru a ne ajuta să înţelegem unde duce îndepărtarea de El. Şi totuşi, de multe ori aceste lucruri nu îi determină pe oameni să renunţe la păcat şi să vină la Domnul. Voinţa este un lucru minunat, nu am fi oameni fără ea. Însă vai de cei ce o folosesc greşit!

`Cum a folosit Dumnezeu suferinţa în viaţa ta pentru a te întoarce de pe o cale greşită? (Sau poate încă nu ai înţeles mesajul?)`