---
title:  'Un apel universal (Isaia 60:1,2)'
date:  16/03/2021
---

`5. Despre ce se vorbeşte în pasajul de mai jos? Care este principiul de aici, care se vede de-a lungul întregii Biblii? Ce speranţă oferă? Isaia 60:1,2`

Aici ni se prezintă un tablou al eliberării poporului lui Dumnezeu după exil. Tabloul conţine imagini ale luminii pe care Dumnezeu a creat-o din întuneric şi arată înainte spre o împlinire finală, în mântuirea prin Isus Hristos.

`6. În lumina cui vor umbla neamurile şi împăraţii? Isaia 60:3`

În ebraică, adjectivul posesiv este la feminin (şi în Isaia 60:1,2). „Sionul”, este personificat ca o femeie şi este menţionat aproape de finalul capitolului precedent (Isaia 59:20). Aşadar, oamenii de pe pământ, care sunt acoperiţi de întuneric, vor veni în Sion. Vor fi atraşi de lumina slavei lui Dumnezeu care a răsărit peste Sion (Isaia 60:2). „Sionul este îndemnat să intre în lumina care este a sa şi apoi să observe şi să fie sensibil faţă de neamurile care se adună în jurul aceleiaşi lumini.” – J. Alec Motyer, The Prophecy of Isaiah: An Introduction and Commentary, p. 494. Deşi Sionul este Ierusalimul, accentul cade pe oameni, nu pe aşezarea geografică a cetăţii. Restul capitolului dezvoltă tema din versetele 1-3: Oamenii din întreaga lume sunt atraşi spre Ierusalim, care este binecuvântat datorită prezenţei slavei lui Dumnezeu acolo.

`7. Ce asemănare există între această profeţie şi făgăduinţa din legământul lui Dumnezeu cu Avraam? Geneza 12:2,3`

Dumnezeu a avut un plan universal când l-a ales pe Avraam: prin el şi urmaşii lui, toate familiile de pe pământ aveau să fie binecuvântate (Geneza 12:3; 18:18; 22:18). Legământul acesta era pentru toată omenirea prin Avraam. Prin el şi urmaşii săi, Dumnezeu avea să Se descopere lumii. Isaia a căutat să-l aducă pe poporul lui înapoi la acest plan. Iudeii erau responsabili şi pentru lume şi trebuiau să îi ajute pe străinii care Îl căutau pe Domnul – „Casa Mea se va numi o casă de rugăciune pentru toate popoarele” (Isaia 56:3-8).

`Cum înţelegi acum rolul Bisericii Adventiste şi rolul tău în biserică?`