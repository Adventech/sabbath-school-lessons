---
title:  „Un zid de despărţire” (Isaia 59)
date:  14/03/2021
---

În Isaia 58, oamenii L-au întrebat pe Dumnezeu: „La ce ne foloseşte să postim […] dacă Tu nu vezi? La ce să ne chinuim sufletul, dacă tu nu ţii seama de lucrul acesta?” Iar în Isaia 59:1 apare altă întrebare, ceva de genul: „De ce să chemăm mâna Domnului în ajutor ca să ne mântuiască, când El nu ne mântuieşte? De ce să strigăm la El, când El nu ne ascultă?” Isaia răspunde că Dumnezeu poate să mântuiască şi să audă. Totuşi, faptul că este împiedicat să facă aceste lucruri este cu totul o altă problemă.

`1. Care este mesajul din versetul de mai jos care explică afirmaţia din Isaia 59:1? Isaia 59:2`

Dumnezeu alege să-l „ignore” pe poporul Lui nu pentru că aceasta este dorinţa Lui, ci pentru că nelegiuirile lor pun un zid de despărţire între ei şi El. Aici este una dintre cele mai clare afirmaţii din Biblie despre efectele păcatului asupra relaţiei dintre om şi Dumnezeu. Isaia dedică restul capitolului 59 dezvoltării acestei idei, care se vede de-a lungul întregii istorii umane: păcatul poate să distrugă relaţia noastră cu Domnul şi, deci, să ducă la pierirea noastră veşnică, nu pentru că păcatul Îl îndepărtează pe Dumnezeu de noi, ci pentru că păcatul ne îndepărtează pe noi de El.

`2. Cum ne arată exemplul următor principiul din paragraful de mai sus? Geneza 3:8`

Păcatul este în primul rând o lepădare a lui Dumnezeu, o îndepărtare de El. De fapt, el ia amploare de la sine; păcatul înseamnă îndepărtare de Dumnezeu, dar, după ce a păcătuit, cel vinovat caută să se îndepărteze şi mai mult de Domnul. Păcatul ne desparte de Dumnezeu nu pentru că Dumnezeu nu caută să ajungă la păcătos (de fapt, întreaga Biblie aproape că este doar un raport despre încercarea lui Dumnezeu de a ajunge să-i salveze pe păcătoşi), ci pentru că păcatul ne determină să-L respingem. Iată de ce nu trebuie să îngăduim niciun păcat în viaţa noastră.

`Cum ai experimentat realitatea că păcatul aduce despărţire de Dumnezeu? Care crezi că este singura soluţie la problema aceasta?`