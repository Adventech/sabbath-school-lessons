---
title:  '„O zi de răzbunare a Dumnezeului nostru” (Isaia 61:2)'
date:  18/03/2021
---

`10. De ce Mesia prezentat în Isaia 61 vesteşte răzbunarea lui Dumnezeu odată cu toate acele veşti bune? Când se va împlini profeţia?`

Când a fost în Nazaret, Isus, Mesia, a citit din Isaia 61 până la: „să vestesc un an de îndurare al Domnului” (Luca 4:19). Apoi a spus: „Astăzi s-au împlinit cuvintele acestea din Scriptură, pe care le-aţi auzit” (Luca 4:21). Deci El a evitat în mod deliberat şi specific să citească şi următoarele cuvinte: „si o zi de răzbunare a Dumnezeului nostru”. Lucrarea Lui, care consta în veşti bune, în eliberare şi în mângâiere, a început prin a-i elibera pe captivi de sub tirania lui Satana, dar ziua de răzbunare încă nu trebuia să vină. În Matei 24 (Marcu 13; Luca 21), El le-a spus ucenicilor Săi că judecata divină va veni în viitor.

Ziua de răzbunare a lui Dumnezeu din Isaia 61 este „ziua aceea mare şi înfricoşată” (Ioel 2:31; Maleahi 4:5) care va fi când Isus va veni iarăşi pentru a elibera planeta Pământ de nedreptate. Aceasta se va realiza prin înfrângerea vrăjmaşilor şi prin eliberarea rămăşiţei asuprite a poporului Său (Apocalipsa 19; Daniel 2:44,45). Aşadar, deşi Isus a vestit începutul „anului de îndurare al Domnului”, punctul culminant al acestui an va fi la a doua Sa venire.

`11. Cum împaci ideea de Dumnezeu iubitor cu răzbunarea promisă? Nu par incompatibile? Poate fi răzbunarea o manifestare a iubirii? Cum?`

Deşi Isus a spus să întoarcem şi celălalt obraz (Matei 5:39), în altă parte El a spus foarte clar că se va face dreptate şi pedeapsa va fi aplicată (Matei 8:12). Deşi Pavel ne-a spus să nu întoarcem „rău pentru rău” (1 Tesaloniceni 5:15), el a mai spus şi că Domnul Se va descoperi din cer, „într-o flacără de foc, ca să pedepsească pe cei ce nu cunosc pe Dumnezeu” (2 Tesaloniceni 1:8).

Însă Domnul, în infinita Sa înţelepciune şi milă, poate să împartă atât dreptate, cât şi răzbunare într-un mod cu totul corect. Dreptatea şi răzbunarea umane vin la pachet cu metehnele, slăbiciunile şi lipsa de consecvenţă inerente naturii umane. Dreptatea lui Dumnezeu se va face fără aceste limitări.

`Când ai vrea să vină răzbunarea peste cel care a făcut răul? Când este afectat un prieten sau un străin?`