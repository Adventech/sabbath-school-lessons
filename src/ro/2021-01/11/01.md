---
title:  Manifestarea dragostei
date:  06/03/2021
---

> <p>Textul de memorat</p>
> „Dacă vei da mâncarea ta celui flămând, dacă vei sătura sufletul lipsit, atunci lumina ta va răsări peste întunecime şi întunericul tău va fi ca ziua în amiaza mare!” (Isaia 58:10)

Un cantor evreu, care se ocupa cu muzica în comunitatea lui din Lincoln, Nebraska, şi soţia lui au început să primească apeluri telefonice cu ameninţări şi obscenităţi. Au descoperit că apelurile proveneau de la un lider al unui grup american ce instiga la ură, Ku Klux Klan. Deoarece îi cunoşteau identitatea, cuplul evreu ar fi putut să-l denunţe la poliţie. Însă au decis să aibă o abordare mai radicală a situaţiei. Când au aflat că liderul acelui grup extremist era paralizat, cei doi şi-au făcut apariţia la uşa lui cu o cină gustoasă! Acesta a fost complet năucit! Ura lui s-a topit în faţa dragostei lor. Cei doi au continuat să îl viziteze şi prietenia lor a devenit mai strânsă. El s-a gândit chiar să devină evreu!

„Iată postul plăcut Mie: dezleagă lanţurile răutăţii, deznoadă legăturile robiei, dă drumul celor asupriţi şi rupe orice fel de jug […] împarte-ţi pâinea cu cel flămând” (Isaia 58:6,7). Acel cuplu din Lincoln a ţinut un asemenea „post”, alegând să împartă ospăţul lor cu un asupritor înfometat, eliberându-l astfel de legăturile care îl ţineau rob unor prejudecăţi nedrepte!