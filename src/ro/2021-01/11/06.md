---
title:  'Un timp pentru noi (Isaia 58:13,14)'
date:  11/03/2021
---

`9. De ce vorbeşte Isaia despre Sabat? Ce legătură este între Sabat şi Ziua Ispăşirii din versetele anterioare? Isaia 58:13`

Ziua Ispăşirii din fiecare an era o zi de Sabat. Acest Sabat ceremonial era ca Sabatul săptămânal, în sensul că toate lucrările, de orice fel, erau interzise (Leviticul 23:27-32). Prin urmare, aşa cum a fost recunoscut de primii adventişti de ziua a şaptea, regula conform căreia perioada de odihnă din Ziua Ispăşirii dura de seara până a doua zi seara (Leviticul 23:32) ne spune că acelaşi lucru trebuie să fie adevărat şi pentru Sabatul săptămânal. La fel, deşi contextul din Isaia 58:13,14 este cel al Sabatului ceremonial din Ziua Ispăşirii, mesajul se aplică totodată şi la Sabatul din fiecare săptămână.

`10. Reciteşte Isaia 58:13. Ce fel de zi ar trebui să fie Sabatul? Cum putem avea şi noi experienţa Sabatului prezentată în acest verset? Dată fiind semnificaţia lui, de ce ar trebui să fie o zi ca aceea descrisă în text?`

Isaia 58 tratează trei teme principale: tăgăduirea de sine, bunătatea faţă de cei din jur şi Sabatul. Care sunt legăturile dintre ele?

În primul rând, toate cele trei teme presupun concentrarea asupra lui Dumnezeu, asupra priorităţilor Lui şi recunoaşterea dependenţei noastre de El. În al doilea rând, atunci când le împlinesc pe toate trei, oamenii urmăresc sfinţenia prin încercarea de a-L imita pe Dumnezeu (Filipeni 2:8), Cel ce dă dovadă de bunătatea care se sacrifică pe sine (Ioan 3:16) şi care Şi-a încetat lucrarea în ziua de Sabat la sfârşitul săptămânii creaţiunii (Geneza 2:2,3; Exodul 20:11).

`Uită-te la celelalte conexiuni dintre tăgăduirea de sine, bunătate şi Sabat, aşa cum sunt prezentate în Isaia 58. Compară cu Exodul 23:12; Marcu 2:27; 3:1-5; Ioan 5:1-17. Ce schimbări ar trebui să faci pentru a experimenta aceste binecuvântări?`