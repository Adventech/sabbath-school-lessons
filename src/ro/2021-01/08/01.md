---
title:  „Mângâiaţi pe poporul Meu!”
date:  13/02/2021
---

> <p>Textul de memorat</p>
> „Suie-te pe un munte înalt, ca să vesteşti Sionului vestea cea bună; înalţă-ţi glasul cu putere, ca să vesteşti Ierusalimului vestea cea bună; înalţă-ţi glasul, nu te teme, şi spune cetăţilor lui Iuda: «Iată Dumnezeul vostru!»” (Isaia 40:9)

Al Doilea Război Mondial s-a terminat în 1945, dar Shoichi Yokoi, un soldat japonez, era ascuns în junglă pe insula Guam. Avioanele americane aruncau pliante care proclamau pacea, dar Yokoi a crezut că este o farsă. Fiind patriot şi un soldat loial împăratului, a jurat să nu se predea niciodată. Deoarece nu a avut nicio legătură cu civilizaţia, a trăit cu ce a putut găsi în junglă.

În 1972, la douăzeci şi şapte de ani după terminarea războiului, nişte vânători au dat peste Yokoi, care pescuia, şi abia atunci a aflat el că mesajul de pace era adevărat. Poporul lui se bucura de pace de câteva decenii, dar el îndurase privaţiuni şi stres în tot acest timp. – Vezi Roy Gane, Chemarea Altarului, 2003.

Cu multe secole înainte, Dumnezeu a vestit prin profetul Isaia că vremea strâmtorării şi a suferinţei poporului Său se încheiase (Isaia 40:1,2).

Să vedem ce înseamnă aceste lucruri.