---
title:  'Restul istoriei (Isaia 37:21-38)'
date:  10/02/2021
---

Potrivit analelor sale, Sanherib a luat cu asalt patruzeci şi şase de cetăţi întărite, a asediat Ierusalimul, iar pe Ezechia, evreul, l-a făcut „prizonier în Ierusalim, reşedinţa lui împărătească, precum o pasăre în colivia ei”. – James B. Pritchard, ed., Ancient Near Eastern Texts Relating to the old Testament, p. 288. Dar, în ciuda propagandei lui, prelungire a unui ego colosal, nici în texte şi nici în imagini nu pretinde că a pus stăpânire pe Ierusalim, omisiune uimitoare, date fiind forţa inflexibilă a lui Sanherib şi faptul că Ezechia condusese o revoltă împotriva lui. Cei care se răzvrăteau împotriva Asiriei nu aveau speranţă de viaţă, ci îi aştepta o moarte înfiorătoare.

Cercetătorii recunosc că, şi fără raportul biblic, ar trebui să admitem că s-a întâmplat o minune. Se pare că, din cauza dorinţei de a-şi salva reputaţia, Sanherib a umplut zidurile „Palatului fără egal” cu basoreliefuri reprezentând asediul cetăţii Lachis încoronat cu succes. Dar, datorită milei lui Dumnezeu, imaginile aveau să vorbească, de fapt, despre Ierusalim! Sanherib nu a spus şi restul istoriei, dar Biblia da.

`8. Care este restul istoriei? Isaia 37:21-37`

Ca răspuns la rugăciunea plină de credinţă a lui Ezechia, Dumnezeu i-a trimis o solie de asigurare totală pentru Iuda şi plină de mânie arzătoare împotriva mândrului împărat asirian care a îndrăznit să-L înfrunte pe Împăratul împăraţilor (vers. 23). Apoi, Dumnezeu Şi-a împlinit fără întârziere promisiunea de a apăra Ierusalimul (vers. 36-38: 2 Împăraţi 19:35-37; 2 Cronici 32:21,22).

O criză mare cere minuni mari şi aşa a fost. Au murit o sută optzeci şi cinci de mii de asirieni! Sanherib a trebuit să plece acasă, unde a murit şi el.

„Dumnezeul evreilor îl biruise pe asirianul cel mândru. Onoarea lui Iehova fusese apărată în ochii popoarelor înconjurătoare. În Ierusalim, inimile oamenilor erau pline de o bucurie sfântă.” – Ellen White, Profeţi şi regi, p. 361. Dacă ar fi cucerit Ierusalimul, Sanherib ar fi deportat populaţia şi identitatea lui Iuda s-ar fi pierdut, cum s-a întâmplat cu Israel, desfiinţând astfel poporul din care trebuia să Se nască Mesia. Dar Dumnezeu a păstrat vie nădejdea.

`Ce i-ai spune unui om care nu crede în Biblie sau în Dumnezeu şi te întreabă dacă a fost drept să moară acei soldaţi asirieni? Cum înţelegi tu?`