---
title:  'Atac prin intimidare (Isaia 36:2-20)'
date:  08/02/2021
---

Conducătorii Asiriei erau brutali, dar şi isteţi. Aveau ca obiectiv bogăţia şi puterea, nu doar distrugerea (Isaia 10:13,14). De ce să iroseşti resursele pentru a pune stăpânire cu forţa pe o cetate dacă îi poţi convinge pe locuitorii ei să se predea? În timp ce asedia cetatea Lachis, Sanherib l-a trimis pe Rabşache, un ofiţer superior, să ia Ierusalimul prin intimidare.

`3. Ce argumente a folosit Rabşache pentru a-i intimida pe iudei? Isaia 36:2-20; 2 Împăraţi 18:17-35; 2 Cronici 32:9-19`

Rabşache a adus argumente puternice: Nu vă puteţi încrede în Egipt, fiindcă este slab şi nu oferă siguranţă. Nu vă puteţi bizui pe Domnul, pentru că Ezechia L-a ofensat când a îndepărtat altarele şi înălţimile din Iuda, spunându-i poporului să se închine la un singur altar, în Ierusalim. De fapt, Domnul este de partea Asiriei şi i-a spus lui Sanherib să nimicească Iuda. Nu aveţi nici măcar suficienţi oameni pentru două mii de cai. Ca să evitaţi un asediu în care nu veţi avea ce să mâncaţi şi să beţi, renunţaţi acum şi veţi fi trataţi bine. Ezechia nu vă poate salva şi, întrucât zeii tuturor celorlalte popoare cucerite de Asiria nu le-au salvat, puteţi fi siguri că nici Dumnezeul vostru nu vă va salva pe voi.

`4. Spunea Rabşache adevărul?`

Argumentele lui erau convingătoare, era mult adevăr în ele. Şi mai erau două argumente nerostite. Primul – tocmai se întorsese de la Lachis, aflat la vreo cincizeci de kilometri. Acolo, asirienii arătaseră ce se întâmplă cu o cetate bine fortificată care a îndrăznit să li se împotrivească. Al doilea argument era puternica armată cu care venise. Ştiind de soarta altor armate şi cetăţi, inclusiv a Samariei, care căzuseră pradă Asiriei, niciun locuitor din Iuda nu avea motive să se îndoiască de faptul că, omeneşte, Ierusalimul era sortit pierii (Isaia 10:8-11). Rabşache avea dreptate şi când spunea că Ezechia dărâmase multe altare ca să centralizeze închinarea la templu, în Ierusalim (2 Împăraţi 18:4; 2 Cronici 31:1). Dar, chiar dacă această reformă L-ar fi ofensat pe Domnul, cine era singura speranţă pentru popor? Va vrea El şi va putea să-i salveze?

`Te-ai aflat vreodată într-o situaţie în care totul părea pierdut? Împărtăşeşte grupei cum ai scăpat din acea situaţie.`