---
title:  Înfrângerea asirienilor
date:  06/02/2021
---

> <p>Textul de memorat</p>
> „Doamne al oştirilor, Dumnezeul lui Israel care şezi pe heruvimi! Tu eşti singurul Dumnezeu al tuturor împărăţiilor pământului! Tu ai făcut cerurile şi pământul!” (Isaia 37:16)

Un om numai piele şi os merge desculţ împreună cu băieţii lui. O altă familie şi-a încărcat toate lucrurile într-un car tras de nişte boi sfrijiţi. Un bărbat trage boii, în timp ce două femei stau în car. Oamenii mai puţin favorizaţi de soartă nu au car, aşa că îşi cară bunurile pe umeri.

Peste tot sunt soldaţi. Berbecul de război sfărâmă poarta cetăţii. Pe deasupra lui, arcaşii trag în cei care apără cetatea de pe ziduri. E un măcel  de nedescris.

Un împărat stă impunător pe tronul lui, în timp ce îi sunt aduşi prinşii de război şi prada. Unii prizonieri se apropie de el cu mâinile ridicate, implorând milă. Alţii îngenunchează sau se pleacă la pământ. Descrierile unor asemenea scene, cu împăratul în centru, încep cu următoarele cuvinte: „Sanherib, împăratul lumii, împăratul Asiriei” şi continuă cu expresii de felul: „stă pe tron, iar prada cetăţii Lachis este inspectată înaintea lui”. – John Malcolm Russel, The Writing on the Wall, pp. 137-138

Aceste imagini, care împodobeau cândva zidurile „Palatului fără egal”, se află acum la Muzeul Britanic. Ce poveste au ele de spus despre situaţia grea a poporului lui Dumnezeu de atunci!