---
title:  'Ajutor condiţionat (Isaia 36:1)'
date:  07/02/2021
---

`1. Ce i s-a întâmplat lui Iuda? 2 Împăraţi 18:13; 2 Cronici 32:1; Isaia 36:1`

Când necredinciosul Ahaz a murit, Ezechia, fiul său credincios care i-a urmat la tron, a moştenit un regat care îşi pierduse cu totul independenţa. După ce a cumpărat ajutorul asirian împotriva alianţei dintre Siria şi Israel, Iuda a fost constrâns să plătească mai departe „taxa de protecţie” sub forma unui tribut faţă de Asiria (2 Cronici 28:16-21). Când Sargon al II-lea a murit pe un câmp de luptă îndepărtat şi a fost urmat de Sanherib, în 705 î.Hr., Asiria părea vulnerabilă. Sunt dovezi din scrierile biblice şi asiriene care arată că Ezechia a folosit ocazia ca să se împotrivească (2 Împăraţi 18:7), preluând conducerea unei revolte antiasiriene a unor popoare mai mici din zonă.

Din nefericire pentru el, Ezechia a subestimat tăria Asiriei. În 701 î.Hr., după ce supusese alte părţi din imperiul lui, Sanherib s-a dezlănţuit împotriva Siriei şi a Palestinei cu o forţă devastatoare şi a făcut ravagii în Iuda.

`2. Cum s-a pregătit Ezechia pentru o confruntare cu Asiria? 2 Cronici 32:1-8`

Când a văzut că Sanherib are de gând să ia cu asalt Ierusalimul, capitala, Ezechia a făcut pregătiri serioase pentru o confruntare cu Asiria (2 Împăraţi 20:20; 2 Cronici 32:30). Canalul de apă de la Siloam, comemorat printr-o inscripţie care vorbeşte despre modul în care a fost construit, datează aproape cu certitudine din timpul pregătirilor lui Ezechia pentru un potenţial asediu.

„Dar împăratul lui Iuda se hotărâse să-şi facă partea, pregătindu-se să se împotrivească vrăjmaşului şi, după ce a făcut tot ceea ce inventivitatea şi puterea omenească puteau face, şi-a strâns forţele şi i-a îndemnat să fie curajoşi.” – Ellen G. White, Profeţi şi regi, p. 351

`Dacă s-a încrezut în Domnul, de ce a făcut Ezechia un astfel de efort? Faptele îi tăgăduiesc cumva credinţa? Vezi Filipeni 2:12,13 despre colaborarea cu Dumnezeu.`