---
title:  'Ceruri noi şi un pământ nou (Isaia 65:17-25)'
date:  21/03/2021
---

`1. Ce fel de restaurare promite Domnul în versetele de mai jos? Isaia 65:17-25`

Dumnezeu a promis o nouă creaţie: „ceruri noi şi un pământ nou”. În această profeţie extraordinară, Domnul promite să prefacă „Ierusalimul în veselie şi pe poporul Lui, în bucurie”. În cetate nu vor mai fi plânsete. Oamenii vor trăi mai mult de un secol înainte să moară. Se vor bucura de rodul muncii şi de copiii lor. Domnul le va răspunde chiar înainte ca ei să-L cheme.

`2. Oricât de frumos ar fi, de ce acest tablou nu reprezintă restaurarea finală şi împlinirea finală a speranţei noastre?`

Până acum avem o imagine a vieţi trăite liniştit în Ţara Promisă. Dar chiar dacă trăiesc mai mult, oamenii tot mor. Unde este transformarea radicală a naturii la care ne aşteptăm odată cu crearea unor „ceruri noi” şi a unui „pământ nou”? Isaia spune: „Lupul şi mielul vor paşte împreună, leul va mânca paie ca boul şi şarpele se va hrăni cu ţărână. Niciun rău, nicio vătămare nu se va face pe tot muntele Meu cel sfânt” (Isaia 65:25). Pentru ca animale carnivore, ca leul, să devină vegetariene, este nevoie de mai mult decât o clasă de gătit în stil vegetarian. Pentru a readuce lumea la starea ei ideală, din Eden, înainte ca păcatul să aducă moartea, e nevoie să fie făcută din nou.

În Isaia 65, Dumnezeu spune că va face „ceruri noi şi un pământ nou”, dar prezintă un proces, o serie de paşi care încep cu refacerea Ierusalimului. Compară cu Isaia 11:1-5, unde Mesia va face dreptate. Apoi, va fi pace pe tot „muntele sfânt” al lui Dumnezeu. Imaginile din Isaia 11:6,7 se aseamănă cu cele din Isaia 65. Deşi „muntele cel sfânt” al Domnului se referea la muntele Sion din Ierusalim, acesta era doar un precursor, un simbol pentru ce a promis Dumnezeu să facă la sfârşit, într-o lume nouă, cu poporul Lui răscumpărat.

`Să presupunem că, în loc de şaizeci, optzeci sau chiar o sută de ani, cei mai mulţi oameni ar trăi un milion de ani sau mai mult. De ce problema fundamentală a omenirii tot nu ar fi rezolvată? De ce este viaţa veşnică singurul răspuns la nevoile noastre cele mai profunde?`