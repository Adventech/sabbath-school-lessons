---
title:  'Poemul Robului suferind (Isaia 52:13-53:12)'
date:  01/03/2021
---

Acest pasaj, cunoscut ca „Poemul Robului suferind”, confirmă reputaţia lui Isaia de „Evanghelist al Vechiului Testament”. Într-o perfectă armonie cu Evanghelia, poemul se ridică deasupra altor lucrări literare. Deşi este incredibil de scurt, fiecare propoziţie este plină de semnificaţii profunde care descoperă miezul căutării lui Dumnezeu de a salva o rasă cufundată şi pierdută în păcat.

Aceasta nu este esenţa cuvintelor lui Isaia. El şi-a pregătit audienţa dezvoltând subiectul despre Mesia încă din prima parte a cărţii sale. Urmărind viaţa lui Mesia pe pământ, profetul a început de la zămislirea şi naşterea Lui (Isaia 7:14), I-a prezentat identitatea: Împărat divin din dinastia lui David (Isaia 9:6,7), a descris detaliat lucrarea Lui de refacere a lui Israel (Isaia 11:1-16) şi lucrarea liniştită de eliberare de nedreptate şi suferinţă (Isaia 42:1-7). Apoi, a dezvăluit că marea dramă a lui Mesia include tragedia înainte de înălţare (Isaia 49:1-12; 50:6-10). Poemul Robului suferind sondează adâncimile tragediei.

`2. Reciteşte secţiunile poemului enumerate mai sus. Ce spun despre Mesia? Cum ne pregătesc pentru ce urmează în Isaia 52 şi 53? Sau doar fac să pară şi mai frapant ce se întâmplă în Isaia 52 şi 53?`

Preambulul poemului cuprinde un contrast şocant: Robul va propăşi şi Se va înălţa, dar înfăţişarea Lui va fi atât de schimbată, încât va fi de nerecunoscut. Cine poate să creadă aşa ceva? Isaia 53:2,3 începe o coborâre dureroasă de la originea şi înfăţişarea obişnuită al Robului la suferinţa şi lepădarea Sa. Apoi se explică faptul că El suferă, de fapt, pedeapsa noastră pentru a ne aduce vindecare. Poemul continuă cu coborârea Robului nevinovat spre mormânt, iar, în final, Robul ajunge să primească răsplata măreaţă prevăzută la începutul poemului. La versetul 13, se precizează că jertfa Lui pentru mântuirea altora este din voia lui Dumnezeu.

Compară acest poem cu Filipeni 2:5-11: Isus, care este chipul lui Dumnezeu, Se smereşte, dezbrăcându-Se şi luând chip de rob, smerindu-Se până la moarte, cea mai dureroasă şi dezonorantă moarte, moartea pe cruce. Însă Dumnezeu Îl înalţă nespus ca toţi să-L recunoască ca Domn (compară cu Isaia 49:7).

`Ce spune Isaia că a făcut Isus pentru noi? Ce înseamnă pentru noi?`