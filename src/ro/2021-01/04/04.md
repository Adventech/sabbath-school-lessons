---
title:  'Ce mesaj se află într-un nume? (Isaia 8:1-10)'
date:  19/01/2021
---

`5. Mesajul ascuns în numele acesta are de-a face în mod clar cu o cucerire rapidă. Dar cine cucereşte pe cine? Isaia 8:4`

În Isaia 8:1-10 este întărit mesajul din capitolul 7. Înainte ca un copil să atingă un anumit stadiu în procesul de creştere, Asiria va lua prăzile de război din capitala Siriei şi a Israelului. Mai mult, deoarece a respins solia lui Dumnezeu de asigurare, liniştită ca apele line ale izvorului din Siloe, în Ierusalim, Iuda urma să fie copleşit de puterea covârşitoare a Asiriei, reprezentată de apele mari şi năvalnice ale Eufratului.

Deoarece Ahaz a cerut ajutor Asiriei, numele fiilor lui Isaia se refereau la Iuda şi la Israel: „Grăbeşte de pradă, aruncă-te asupra prăzii”, dar „o rămăşiţă se va întoarce”. De ce mai era încă speranţă? Pentru că, deşi Asiria avea să umple ţara lui Emanuel, ei încă aveau promisiunea că „Dumnezeu este cu noi” (Isaia 8:8,10). Iată aici o temă care străbate toată cartea Isaia: deşi pedepsele urmau să cadă asupra vrăjmaşilor lui Dumnezeu din Iuda şi din alte popoare, sub forma dezastrelor militare, a suferinţei şi a exilului, Domnul avea să fie credincios faţă de supravieţuitorii poporului Său şi să-i aducă iarăşi în ţara lor.

`6. De ce a scris Isaia numele copilului, ca o profeţie, înainte de a-l concepe? Isaia 8:1-3`

Sincronizarea venirii pe lume a acestui copil a fost esenţială pentru semnificaţia sa ca semn. Ca şi cu semnul lui Emanuel, din momentul în care a fost conceput şi născut şi până când Asiria a învins Siria şi Israelul, avea să treacă mai puţin timp decât era necesar ca băiatul să poată spune „tata” sau „mama” (Isaia 8:4). Când a menţionat numele băiatului, chiar înainte ca el să fie conceput, Isaia a făcut din copil şi din numele lui o profeţie publică ce putea să fie verificată de evenimentele ulterioare.

`În ciuda greşelilor repetate ale pretinsului Său popor, Domnul era încă binevoitor să îl salveze. Ce putem învăţa de aici?`