---
title:  Poarta cerului (Isaia 13-14)
date:  03/02/2021
---

În Isaia 14, ironizarea lui Satana, „Luceafărul strălucitor” (Lucifer), „fiul zorilor” este împletită cu căderea împăratului Babilonului. De ce? În Apocalipsa 12:1-9, un balaur, identificat cu Satana, încearcă să nimicească un copil imediat ce se naşte. În mod clar, aici copilul este Isus Hristos. Dar cel care a încercat să-l omoare pe copilaş a fost regele Irod (Matei 2). Balaurul este atât Satana, cât şi agenţii omeneşti prin care lucrează (aici, Irod). În acelaşi fel, Satana a fost puterea din spatele Babilonului şi al prinţului Tirului (Ezechiel 28).

`4. De ce mai târziu termenul „Babilon” se referă la Roma (1 Petru 5:13) şi la o putere malefică în Apocalipsa 14:8; 16:19; 17:5; 18:2,10,21?`

La fel ca Babilonul literal, Roma şi „Babilonul” din Apocalipsa sunt puteri trufaşe şi nemiloase, care asupresc poporul lui Dumnezeu. În Apocalipsa 17:6 se spune că este „îmbătat de sângele sfinţilor”. Aceste puteri se răzvrătesc împotriva lui Dumnezeu, idee exprimată chiar de numele „Babilon”. În limba babiloniană, numele bab ili înseamnă: „poarta zeului (zeilor)”, cu referire la locul de acces spre tărâmul divin. Compară cu Geneza 11, în care oamenii construiesc Turnul Babel ca să atingă cerul şi să nu mai fie nevoiţi să dea socoteală de nimic înaintea lui Dumnezeu.

Când s-a trezit din visul cu scara ce lega cerul de pământ, Iacov a exclamat: „Aici este casa lui Dumnezeu, aici este poarta cerurilor!” (Geneza 28:17). „Casa lui Dumnezeu” este „poarta cerurilor”, adică este calea de acces spre cer. „Poarta cerului” la Betel şi „poarta zeului” la Babilon erau două căi opuse de a ajunge la cer. Scara lui Iacov îşi avea originea în cer, era descoperită de sus, de Dumnezeu. Dar Babilonul, cu turnurile şi templele sale, era construit de oameni, de jos. Aceste căi opuse reprezintă două drumuri spre mântuire: harul oferit de Dumnezeu şi faptele omului. Adevărata religie este bazată pe modelul de la Betel: „Căci prin har aţi fost mântuiţi, prin credinţă” (Efeseni 2:8,9). Orice „religie” falsă, inclusiv formalismul şi umanismul secular, se bazează pe modelul trufaş al Babilonului. Vezi şi parabola Domnului Isus despre fariseu şi vameş (Luca 18:9-14).

`După ce a stat câţiva ani într-o mănăstire Zen, compozitorul canadian Leonard Cohen a spus într-un interviu: „Nu sunt salvat.” Care crezi că era problema lui? Ce nu înţelesese despre mântuire?`