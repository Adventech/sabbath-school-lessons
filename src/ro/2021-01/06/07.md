---
title:  Un gând de încheiere
date:  05/02/2021
---

„Se va ridica întrebarea: Cum este cu mântuirea? Oare este condiţionată? Nu, toţi putem veni la Hristos. Şi dacă venim la El, care este condiţia? Condiţia este ca, printr-o credinţă vie, să ne prindem cu totul de meritele sângelui unui Mântuitor crucificat şi înviat. Când facem aşa, înseamnă că facem faptele neprihănirii. Dar, când Dumnezeu îl cheamă pe un păcătos din lumea noastră şi-i adresează invitaţia, nu există nicio condiţie. El este atras de invitaţia lui Isus, şi nu vine pe principiul: «Acum trebuie să răspunzi, dacă vrei să vii la Dumnezeu.» Păcătosul vine şi, pe măsură ce se apropie şi Îl vede pe Isus înălţat pe crucea Calvarului – aceasta fiind o imagine pe care Dumnezeu o imprimă în mintea lui – şi descoperă că dragostea de care el se prinde întrece orice imaginaţie.” – Ellen G. White, Manuscript Releases, vol. 6, p. 32

Rezumat: Isaia a văzut că, după Asiria, Babilonul urma să cucerească Iuda. Dar, în ciuda conducătorilor foarte puternici ai întunericului acestei lumi (Efeseni 6:12), care lucrau prin duşmanii de pe pământ ai lui Dumnezeu şi care aveau îndrăzneala să-şi aroge atribute divine, în cele din urmă Domnul va stăpâni şi va aduce pacea veşnică pe planeta noastră zbuciumată.

STUDIU LA RÂND – BIBLIA ŞI CARTEA EVANGHELIZARE

**Biblia: Ezechiel 32-38**

`1. Ce trebuia să facă profetul pentru un om rău şi care erau consecinţele împlinirii sau neîmplinirii misiunii?`

`2. Cine era păstorul despre care vorbea Domnul şi cum avea să păstorească oile dacă era mort demult?`

`3. Unde este scrisă făgăduinţa unei inimi noi?`

`4. În ce timp istoric se va sui Gog împotriva poporului lui Dumnezeu?`

Evanghelizare, Secţiunea 11, subcapitolul „Oraşele vestice”

`5. Unde ar fi fost o greşeală să se construiască sau să se cumpere clădiri mari?`