---
title:  Speranţă anticipată
date:  24/02/2021
---

Faptul că Isaia a profetizat cu acurateţe despre Cirus, pe nume, îi deranjează pe cei care nu cred că profeţii primesc mesaje de la Dumnezeu. Ca să iasă din încurcătură, ei acceptă teoria conform căreia Isaia 40-66 are ca autor un alt profet, „un al doilea Isaia”, care a trăit în timpurile lui Cirus. Aşadar, cartea lui Isaia este „tăiată în două” cu fierăstrăul – soartă de care, în mod tradiţional, se pare că a avut parte şi profetul (vezi Evrei 11:37).

Cu toate acestea, nu există nicio mărturie istorică despre existenţa unui „al doilea Isaia”. Dacă ar fi existat, ar fi ciudat ca Biblia să nu îl menţioneze pentru că mesajul lui are o importanţă deosebită, iar măiestria lui literară este extraordinară. Nici cel mai vechi manuscris al Bibliei, sulul lui Isaia de la Qumran, nu prezintă vreo breşă între Isaia 39 şi 40 care să indice o tranziţie la lucrarea unui alt autor.

Mesajul de bază al lui Isaia este consecvent de-a lungul întregii cărţi: Încredeţi-vă în adevăratul Dumnezeu şi în Eliberatorul mesianic trimis de El, nu în alte puteri! Pe bună dreptate, cercetătorii subliniază schimbarea accentului de la perioada asiriană din Isaia 1-39 la perioada babiloniană – capitolul 40 şi următoarele. Dar am văzut că Isaia, capitolele 13, 14 şi 39, preconizează deja o robie babiloniană. Este adevărat că în Isaia 1-39 accentul cade pe judecată, iar în Isaia 40-66, pe mângâiere, dar şi în capitolele anterioare mângâierea şi asigurarea divine abundă. Iar pasajele de mai târziu, precum Isaia 42:18-25; 43:22-28 şi 48:1-11, vorbesc despre pedepsele date de Dumnezeu lui Iuda, pentru că Iuda L-a părăsit pe Dumnezeu. Într-adevăr, prorociile lui Isaia despre o mângâiere viitoare presupun, între timp, suferinţă.

`8. Deşi au avut de înfruntat mari necazuri din cauza păcatelor lor, unii iudei nu şi-au pierdut speranţa. Ei s-au prins de făgăduinţele lui Dumnezeu din Leviticul 26:40-45. Dacă ai fi unul dintre cei rămaşi în viaţă după deportarea în Babilon, ce speranţă ai găsi în aceste cuvinte?`

`Ce făgăduinţă vezi în versetele din Leviticul? Ce îi spune Domnul lui Israel? Cum se aplică şi la noi această făgăduinţă?`