---
title:  Cu gândul la lucrurile de sus
date:   08/03/2026
---
 `1 Ce condiție indică Pavel în Coloseni 3:1-4 ca necesară pentru a avea o gândire cerească? Ce crezi că înseamnă lucrul acesta?`

De pe vârful unui munte, poți cuprinde cu privirea peisajul vast. Din cele mai vechi timpuri, oamenii au căutat munții pentru o apropiere mai mare de Dumnezeu (vezi Psalmii 121:1,2). Chiar și munții construiți de oameni, ziguratele, au fost ridicați de păgâni cu un scop asemănător – acela de a se întâlni cu zeii. Interesant este că cetatea Ur, din care Avram a fost chemat să plece, avea un zigurat foarte mare, vizibil de la kilometri distanță. Însă doar schimbarea altitudinii nu va apropia niciodată pe nimeni de cer în sens spiritual. Efortul uman nu poate reuși niciodată acest lucru. În schimb, numai printr-un miracol al harului, prin care am murit împreună cu Hristos și am înviat împreună cu El (fapt simbolizat prin botez [Coloseni 2:12,13]), este posibil să ne apropiem de cer.

De remarcat că, încă de la începutul capitolului 3 din Coloseni, se pune accentul în mod repetat pe lucrurile de sus, adică pe ceea ce se află în ceruri: „lucrurile de sus” (de 2 ori), „unde Hristos șade”, „cu Hristos în Dumnezeu”, „cu El în slavă” (v. 1-4). Sigur, există multe lucruri în viața creștină care sunt greu de explicat. Cum poate o persoană să moară și să învie când, după toate aparențele, este aceeași persoană și nu a trecut printr-o experiență de viață și de moarte? Sunt multe lucruri care nu au sens pentru gândirea firească, neinfluențată de Duhul Sfânt. Dar pentru cei care sunt călăuziți de Duhul, pentru că au primit inima nouă promisă de Dumnezeu, moartea față de păcat și învierea împreună cu Hristos sunt realități autentice.

Pavel exprimă aceste porunci deoarece există o nevoie constantă ca această viață spirituală să fie reînnoită (vezi 2 Corinteni 4:16). Putem într-adevăr cădea și ne putem pierde. Și nu suntem niciodată feriți de ispite în această viață. Prin urmare, trebuie să alegem în fiecare zi să umblăm „după lucrurile de sus” (Coloseni 3:1). Viața noastră veșnică este în siguranță „ascunsă cu Hristos în Dumnezeu” (Coloseni 3:3), dar expresia exterioară a acestei vieți nu va fi deloc ascunsă.

`Încotro îți sunt îndreptate gândurile de obicei: la lucrurile de sus sau la cele de jos? Dacă sunt îndreptate spre cele de jos, cum le poți schimba direcția?`