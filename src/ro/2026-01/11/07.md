---
title:  Studiu Suplimentar
date:   13/03/2026
---

„Când Spiritul lui Dumnezeu stăpânește mintea și inima, sufletul convertit izbucnește într-o cântare nouă, fiindcă își dă seama că s-a împlinit în viața sa făgăduința lui Dumnezeu, că fărădelegea sa a fost iertată și că păcatul său a fost acoperit. El manifestă pocăința față de Dumnezeu pentru călcarea legii divine și credința față de Hristos, care a murit pentru îndreptățirea omului. […] Dar, deși au ajuns la această experiență, nu înseamnă că de aici încolo creștinii trebuie să-și încrucișeze brațele, mulțumiți cu ceea ce s-a făcut pentru ei. Cel care s-a hotărât să intre în împărăția spirituală își va da seama că toate puterile și patimile unei naturi nerenăscute, susținute de puterile împărăției întunericului, stau împotriva lui. Zilnic, el trebuie să-și reînnoiască consacrarea, zilnic să ducă bătălia cu răul. Obiceiurile vechi, înclinațiile moștenite către rău se vor lupta să stăpânească, și în privința acestora el trebuie mereu să fie vigilent, luptându-se prin puterea lui Hristos să reușească. [...]

Puterea unei vieți superioare, mai curate și mai nobile este lucrul de care avem cea mai mare nevoie. Lumea ne ocupă prea mult gândirea, în timp ce împărăția cerurilor, prea puțin. În eforturile lui de a atinge idealul lui Dumnezeu pentru el, creștinul nu are niciun motiv să dispere. Desăvârșirea morală și spirituală, prin harul și puterea lui Hristos, este promisă tuturor. Isus este izvorul de putere, fântâna de viață” (Ellen G. White, Faptele apostolilor, p. 476, 478).

**Zilnic:** 2 Regi 6 – 12; Ellen G. White, Dietă și hrană, cap. 7 (integral)

`1. Cine a întrebat de două ori dacă să îi măcelărească pe sirieni?`

`2. De ce s-a întors regele Ioram la Izreel?`

`3. Ce i-a pus preotul Iehoiada fiului regelui în afară de coroana regală?`

`4. Ce s-au învoit preoții să nu mai facă?`

`5. Din ce motiv mulți ajung incapabili să beneficieze de ocaziile sacre ale Sabatului?`