---
title:  Caracterul vieții noi
date:   11/03/2026
---

După enumerarea obiceiurilor proaste și a trăsăturilor negative eliminate odată cu venirea la Isus Hristos, Pavel trece la aspectele pozitive.

`5 Cum sunt descriși credincioșii în Coloseni 3:12-14 și care este legătura cu trăsăturile pozitive pe care trebuie să le „îmbrace”?`

Asemenea poporului Israel, chemat de Dumnezeu să fie poporul Său deosebit și să reflecte caracterul Său, credincioșii în Domnul Isus sunt „aleși ai lui Dumnezeu” (Coloseni 3:12). Dar nu toți trăiesc conform acestei chemări, lucru afirmat și de Domnul Isus: „Mulți sunt chemați, dar puțini sunt aleși” (Matei 22:14; vezi și 24:22,24,31). Referirea lui Pavel la cei aleși are un înțeles similar (Romani 8:33; 2 Timotei 2:10). În plus, tot ca poporul Israel, credincioșii sunt iubiți de Dumnezeu și sfinți (Deuteronomul 7:6-8). Acest privilegiu este însoțit de o responsabilitate importantă: „ca să vestiți puterile minunate ale Celui ce v-a chemat din întuneric la lumina Sa minunată” (1 Petru 2:9). Și le vestim prin felul în care trăim acum.

Cele opt calități menționate de Pavel – îndurare, bunătate, smerenie, blândețe, îndelungă răbdare, îngăduință, iertare și, mai presus de toate, iubire (Coloseni 3:12-14) – pot izvorî doar dintr-o inimă unită cu Hristos, deoarece descriu caracterul Său și modul în care El S-a purtat cu noi. Suntem chemați să-i iertăm pe alții „cum [ne]-a iertat Hristos” (Coloseni 3:13). Dragostea este „legătura desăvârșirii” (Coloseni 3:14), pentru că dragostea Lui față de noi ne leagă de El și ne face capabili să-i iubim cu adevărat pe alții (1 Ioan 4:11,12).

Aceste calități ne influențează relațiile în două moduri: (1) Când manifestăm dragoste, milă, bunătate și iertare față de ceilalți, avem de câștigat și noi, și ei. Suntem împliniți cu toții. De obicei, oamenii vor răspunde cu aceeași atitudine, iar noi continuăm să primim mila și iertarea lui Dumnezeu (Matei 5:7; 6:14). (2) Acest lucru Îl glorifică pe Dumnezeu și îi poate încuraja pe alții să creadă în El și să-L urmeze, deoarece demonstrează puterea harului divin. „Nicio altă influență posibilă asupra sufletului omenesc nu are o așa putere ca influența unei vieți lipsite de egoism. Cel mai puternic argument în favoarea Evangheliei este un creștin iubitor și ușor de iubit” (Ellen G. White, Divina vindecare, p. 470).

`Cât de bine Îl reprezinți pe Domnul Isus prin felul în care îi tratezi pe ceilalți, în special pe cei care nu sunt amabili cu tine?`