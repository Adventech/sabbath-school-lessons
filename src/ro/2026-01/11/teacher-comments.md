---
title:  Material Pentru Instructori
date:  13/03/2026
---

### Privire generală

În Coloseni 3:1-17, Pavel vorbește despre caracteristicile unei vieți creștine autentice. El pune accentul pe unirea credincioșilor cu Hristos. O astfel de unire înseamnă că cel credincios este părtaș la viața, la moartea, la învierea și la glorificarea Domnului Isus. Pavel dezvoltă această idee afirmând că Hristos este viața noastră (Coloseni 3:4). Am murit împreună cu El. Viața noastră este ascunsă cu Hristos în Dumnezeu (Coloseni 3:3). Am fost înviați împreună cu El (Coloseni 3:1). Așadar, trebuie să umblăm după „lucrurile de sus, unde Hristos șade la dreapta lui Dumnezeu” (Coloseni 3:1), ceea ce implică faptul că domnim împreună cu El (vezi Romani 5:17).

Tema „unirii cu Hristos” este abordată și în alte locuri în Noul Testament. De fapt, această învățătură vine chiar de la Domnul Isus (Ioan 15:5). Pavel, referindu-se la legătura profundă dintre credincios și Hristos, folosește expresia „în Hristos” (vezi, de exemplu, Romani 6:11; 2 Corinteni 5:17, pe lângă multe alte pasaje). Pavel sugerează de asemenea că viața unui adevărat credincios este, într-un anumit sens, o „reluare” a misiunii Domnului Isus. Așadar, ca urmași ai Lui, trebuie să umblăm așa cum a umblat El (1 Ioan 2:6). Eul nostru vechi a fost răstignit împreună cu Hristos (Romani 6:6; Galateni 2:20). Am murit împreună cu El (Romani 6:5) și am fost îngropați împreună cu El (Romani 6:4; Coloseni 2:12). Am fost înviați împreună cu El (2 Corinteni 4:14; Coloseni 3:1) și am fost așezați împreună cu El în locurile cerești (Efeseni 2:6).

Studiul din această săptămână prezintă două teme principale: (1) Adevăratul credincios este cel care a înlocuit mentalitatea pământească cu o mentalitate cerească. (2) Adevăratul credincios manifestă trăsături ale unei vieți noi în Hristos.

### Comentariu

„În vechile ziduri romane, mortarul pare la fel de tare ca pietrele, iar întregul este ca o singură bucată; trebuie să-l spulberi în atomi ca să poți dărâma zidul. Așa este și cu adevăratul credincios: el se sprijină pe Domnul său până când crește în El, până când devine una cu Isus printr- o unire vie, astfel încât cu greu mai poți spune unde se termină temelia și unde începe zidirea; căci credinciosul devine totul în Hristos, așa cum Hristos este totul pentru el” (Charles H. Spurgeon, „Faith’s Sure Foundation”, în The Metropolitan Tabernacle Pulpit Sermons, vol. 24, 1878, p. 463).

**Mentalitate pământească sau mentalitate cerească**

În Coloseni 3:1-11, Pavel vorbește despre contrastul dintre viața nouă în Hristos și viața veche cu poftele ei carnale. Pavel începe această secțiune cu afirmația: „Dacă, deci, ați înviat împreună cu Hristos” (Coloseni 3:1). Nu există nicio îndoială cu privire la participarea credinciosului la învierea lui Hristos. De fapt, propoziția ar putea fi tradusă astfel: „Dacă deci ați înviat împreună cu Hristos – și chiar ați înviat.” Această propoziție completează gândul început în Coloseni 2:20 – „Dacă ați murit împreună cu Hristos”. Pavel susține că, deoarece colosenii au murit împreună cu Hristos (Coloseni 2:20) și au fost înviați împreună cu El (Coloseni 3:1), trebuie să trăiască în consecință. Este important de observat că verbul „a învia” este în limba greacă la diateza pasivă, redat așa și în Biblia NTR în limba română: „ați fost înviați”. Folosirea diatezei pasive indică faptul că noua viață în Hristos nu este rezultatul realizărilor umane, ci acțiunea lui Dumnezeu în inimă. Acest principiu contrazice ideea că omul poate ajunge la mântuire prin propriile lui eforturi.

În primele versete din Coloseni 3, Pavel rezumă conceptul vieții noi în Hristos prin expresia „lucrurile de sus” (Coloseni 3:1,2; gr. ta anō). Viața veche este descrisă printr-o expresie similară: „cele [lucrurile] de pe pământ” (vezi Coloseni 3:2,5; gr. ta epi tēs gēs). Pavel își îndeamnă cu tărie cititorii să facă două lucruri în legătură cu cele de sus: să umble după ele (Coloseni 3:1) și să se gândească la ele (Coloseni 3:2). Cuvântul grecesc tradus prin „gândiți-vă” este phroneō și se referă la procesul de a gândi, a-și forma o opinie, a raționa, a considera (vezi Romani 12:3; 1 Corinteni 4:6; Filipeni 1:7; 3:15). Cu alte cuvinte, Pavel spune că gândirea noastră ar trebui să fie preocupată de lucrurile cerești. Coloseni 3:1-4, pasaj cu care debutează această nouă secțiune, conține multe referiri la Hristos: am înviat împreună cu Hristos (Coloseni 3:1), Hristos este la dreapta lui Dumnezeu (Coloseni 3:1), viața noastră este ascunsă cu Hristos în Dumnezeu (Coloseni 3:3), iar Hristos este viața noastră (Coloseni 3:4). Pentru Pavel, faptul de a căuta cele de sus și a ne gândi la ele este sinonim cu a trăi o viață pentru Hristos și prin Hristos, până în ziua când vom fi părtași la slava Lui (Coloseni 3:4).

A trăi pentru Hristos înseamnă a fi mort față de lucrurile pământești (Coloseni 3:2,3). Pentru a transmite această idee cât mai clar, Pavel întocmește o listă de vicii pe care credincioșii ar trebui să le evite cu orice preț (Coloseni 3:5). El adaugă că „din pricina acestor lucruri vine mânia lui Dumnezeu peste fiii neascultării” (Coloseni 3:6). În aceste două versete, Pavel descrie viața veche de dinainte de convertire. Fiii neascultării sunt cei care caută lucrurile pământești și își îndreaptă gândurile spre ele – spre deosebire de atitudinea celor care au murit față de sine și au înviat împreună cu Hristos.

Pentru a caracteriza și mai mult viața veche, Pavel prezintă o a doua listă de vicii: „mânie, [...] vrăjmășie, [...] răutate, [...] clevetire, [...] vorbele rușinoase care v-ar putea ieși din gură” și minciuna (Coloseni 3:8,9). Pavel îl numește „omul cel vechi” (Coloseni 3:9) pe cel care trăiește potrivit „[lucrurilor] de pe pământ”, iar pe cel care trăiește potrivit celor de sus (Coloseni 3:1), „omul cel nou” (Coloseni 3:10). Contrastul dintre cei doi este accentuat și mai mult prin verbele „v-ați dezbrăcat” (gr. apekdyomai) și „v-ați îmbrăcat” (gr. endyō). Pavel folosește un joc de cuvinte pentru a evidenția un adevăr biblic important: omul cel vechi este cufundat în faptele lui (Coloseni 3:9), în timp ce omul cel nou „se înnoiește spre cunoștință, după chipul Celui ce l-a făcut” (Coloseni 3:10). Mai departe, apostolul oferă și alte detalii despre cum arată viața nouă în Hristos.

**Caracteristicile vieții noi în Hristos**

Pavel începe noua secțiune din Coloseni 3:12-17 cu cuvântul „astfel”. Prin folosirea acestui termen la începutul pasajului, Pavel indică faptul că îndemnurile din Coloseni 3:12-17 trebuie privite ca o consecință sau un rezultat al celor discutate în Coloseni 3:1-11. Cei care caută lucrurile de sus și își îndreaptă gândul spre ele, în conformitate cu Coloseni 3:1,2 (și care au fost înnoiți spiritual, fapt simbolizat de „omul cel nou” din Coloseni 3:10), sunt acum descriși ca „aleși ai lui Dumnezeu sfinți și preaiubiți” (Coloseni 3:12).

Potrivit lui Pavel, adevăratul credincios este cel care se dezbracă de anumite lucruri (Coloseni 3:8) pentru a se îmbrăca cu altele, cum ar fi „cu o inimă plină de îndurare, cu bunătate, cu smerenie, cu blândețe, cu îndelungă răbdare” (Coloseni 3:12). În timp ce viața omului vechi este caracterizată de minciună (Coloseni 3:9; gr. allelōn), viața omului nou este caracterizată de îngăduință (Coloseni 3:13; gr. allelōn) și iertare (Coloseni 3:13). Apoi Pavel adaugă: „Dar mai presus de toate acestea [adică lista de virtuți din Coloseni 3:12,13], îmbrăcați-vă cu dragostea, care este legătura desăvârșirii” (Coloseni 3:14, subl.ad.). Pavel sugerează că toate celelalte virtuți pot fi puse în practică doar dacă dragostea caracterizează relațiile din biserică. Cu alte cuvinte, Pavel spune că, atunci când iubim, dăm dovadă de „o inimă plină de îndurare, [...] bunătate, [...] smerenie, [...] blândețe, [...] îndelungă răbdare” (Coloseni 3:12). De asemenea, ne îngăduim unii pe alții și ne iertăm unii pe alții (Coloseni 3:13). Ce afirmație profundă!

Viața nouă în Hristos este caracterizată și de prezența păcii lui Dumnezeu (Coloseni 3:15). Această pace în cadrul comunității bisericii este posibilă numai pentru că Dumnezeu a împăcat toate lucrurile cu Sine prin Hristos, care a făcut „pace prin sângele crucii Lui” (Coloseni 1:20). Cu alte cuvinte, pacea în relațiile umane este rezultatul păcii cu Dumnezeu.

În cele din urmă, viața nouă în Hristos include o aderare neclintită la Cuvântul lui Hristos (Coloseni 3:16), care trebuie „să locuiască din belșug în voi în toată înțelepciunea! Învățați-vă și sfătuiți-vă unii pe alții” (Coloseni 3:16, subl.ad). Când face aceste afirmații Pavel vrea să spună că învățăturile Domnului Isus trebuie să ne pătrundă întreaga viață. Această afirmație este foarte asemănătoare cu cea din Coloseni 1:28 – „Pe El Îl propovăduim noi și sfătuim pe orice om și învățăm pe orice om în toată înțelepciunea, ca să înfățișăm orice om desăvârșit în Hristos Isus” (subl.ad.). Se pot remarca trei lucruri importante pe baza paralelei dintre aceste două versete. În primul rând, Hristos și învățăturile Sale sunt inseparabile, în sensul că nu este posibil să-L acceptăm pe Hristos fără a-I accepta și învățăturile. În al doilea rând, scopul proclamării este înfățișarea oricărui „om desăvârșit în Hristos” (Coloseni 1:28). În al treilea rând, cei care au dovedit o convertire autentică sunt implicați în misiune. Pavel își încheie învățăturile din Coloseni 3:1-17 cu un gând rezumativ: el afirmă că aceia care trăiesc o viață nouă fac toate lucrurile „în Numele Domnului Isus” și Îi mulțumesc, „prin El, lui Dumnezeu Tatăl” (Coloseni 3:17).

### Aplicație

Discutați următoarele idei, apoi răspundeți în cadrul grupei la întrebările de la final!

Afirmația că Hristos e viața noastră (Coloseni 3:4) este, fără îndoială, una dintre cele mai remarcabile declarații din Biblie. Dacă Hristos este viața noastră, fără El „nu pute[m] face nimic” (Ioan 15:5), iar prin El putem „totul” (Filipeni 4:13). Dacă Hristos este viața noastră, harul Său ne este de ajuns (2 Corinteni 12:9). Dacă Hristos este viața noastră, „am fost răstigni[ți]” împreună cu El și nu mai trăim noi, ci El trăiește în noi (Galateni 2:20).

Pavel vorbește despre o relație atât de profundă cu Hristos, încât luăm parte la viața, la moartea, la învierea și glorificarea Lui. Pentru a accentua această realitate, apostolul folosește constant expresia „împreună cu Hristos” (de 7 ori!) în Epistola către coloseni. Prin urmare, am murit (Coloseni 2:20), am fost îngropați (Coloseni 2:12), am înviat (Coloseni 2:12; 3:1), am fost aduși la viață (Coloseni 2:13) și suntem ascunși (Coloseni 3:3) împreună cu Hristos, astfel încât ne vom arăta „împreună cu El în slavă” (Coloseni 3:4, subl.ad.).

„Într-un mod tainic, fiecare credincios în Hristos este unit cu Hristos, astfel încât moartea Lui este a noastră, îngroparea Lui este a noastră, noua Lui viață este a noastră, poziția Lui în cer este a noastră și revenirea Lui glorioasă este a noastră. [...] Când devenim «un singur duh» cu Hristos, păcatele noastre sunt transferate asupra Lui, iar valorile Lui sunt transferate asupra noastră” („Christ, Your Life: Colossians 3:4”, în Devotions on the Greek New Testament…, J. Scott Duvall, Verlyn D. Verbrugge [editori], 2012, p. 102, 103). Nimic nu ne poate oferi un sentiment mai profund de apartenență decât unirea noastră cu Hristos.

**1** Hristos este viața noastră. Ce ne sugerează această afirmație remarcabilă despre tipul de relație pe care putem și chiar trebuie să o avem cu Hristos?

**2** Ce înseamnă să fim părtași la viața, la moartea, la învierea și la glorificarea lui Hristos? Cum luați parte la aceste lucruri în viața voastră prezentă?