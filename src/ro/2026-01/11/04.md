---
title:  Înnoiți prin cunoaștere
date:   10/03/2026
---

`3 Cum continuă Pavel firul logic în Coloseni 3:6-11?`

Primele cuvinte din Coloseni 3:8 marchează trecerea dramatică și decisivă de la moarte la viață: „Dar acum”. Cuvântul „acum” în limba greacă este accentuat. Acum, pentru că ați înviat împreună cu Hristos și căutați lucrurile de sus, viața voastră prezentă trebuie să se deosebească izbitor de viața anterioară. După ce ați omorât „mădularele voastre care sunt pe pământ” (Coloseni 3:5), „acum lăsați-vă de toate aceste lucruri: de mânie, de vrăjmășie, de răutate, de clevetire, de vorbele rușinoase care v-ar putea ieși din gură” (Coloseni 3:8).

Cuvintele „mânie” și „furie” pot descrie reacția îndreptățită a lui Dumnezeu la păcat (subiect discutat ieri), fapt valabil și în cazul Domnului Isus (Marcu 3:5; Apocalipsa 6:16). În schimb, suntem îndemnați să fim „grabnic[i] la ascultare, înce[ți] la vorbire, zăbavnic[i] la mânie, căci mânia omului nu lucrează neprihănirea lui Dumnezeu” (Iacov 1:19,20). Răutatea dorește nenorocirea altora. Calomnia are scopul de a defăima. Pavel condamnă și limbajul abuziv și obscen. Este interzis și să ne mințim unii pe alții (compară cu Leviticul 19:11,18), „întrucât v-ați dezbrăcat de omul cel vechi, cu faptele lui” (Coloseni 3:9).

`4 Ce vrea să spună Pavel, în Romani 6:6 și Efeseni 4:22-24, prin „omul cel vechi” în contrast cu „omul cel nou”?`

Verbele pe care Pavel le folosește pentru această transformare de la vechi la nou trimit la îmbrăcăminte, ca și cum cineva și-ar scoate vechile haine murdare și s-ar îmbrăca cu haine noi și albe (compară cu Zaharia 3:4). O distincție similară între vechi și nou se face în ce privește vechiul și noul legământ, care sunt caracterizate de slova exterioară a legii și, respectiv, de legea scrisă de Duhul în inimă (2 Corinteni 3:4-18). Aceste metafore descriu procesul de convertire și efectele lui, pe care Pavel îl numește „o făptură nouă” (2 Corinteni 5:17). Suntem înnoiți „spre cunoștință, după chipul Celui ce l-a făcut [al lui Hristos]” (Coloseni 3:10), care este chipul Dumnezeului nevăzut (Coloseni 1:15). Cunoașterea Domnului Hristos prin intermediul Cuvântului Său ne transformă „în același chip al Lui, din slavă în slavă” (2 Corinteni 3:18). Acest lucru ne plasează deasupra tuturor granițelor etnice, geografice și sociale (Coloseni 3:11), deoarece suntem cetățeni ai unei împărății superioare.