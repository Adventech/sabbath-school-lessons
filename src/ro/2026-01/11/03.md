---
title:  Opriți firea pământească!
date:   09/03/2026
---

În zilele noastre auzim multe sloganuri: „Opriți războiul!”, „Opriți defrișările!”, „Opriți armele nucleare!” Dar unul pe care probabil nu l-am auzit niciodată este: „Opriți firea pământească!” Acesta pur și simplu nu se potrivește cu sensibilitățile lumii noastre. Nu că celelalte sloganuri ar fi greșite sau că ceea ce susțin ar fi rău. Doar că au o perspectivă foarte limitată, dată fiind apropierea veșniciei. Privirea noastră trebuie să fie îndreptată mai sus – veșnic mai sus.

`2 Studiază Coloseni 3:5,6 (vezi și Romani 6:1-7)! Cum experimentăm faptul de a fi morți față de sine și lucrurile pământești și vii față de „lucrurile de sus” (Coloseni 3:1)?`

Chiar dacă spiritual am murit împreună cu Isus Hristos, „mădularele” noastre – adică ispitele pe care ni le prezintă trupul și mintea – trebuie omorâte. Dar ar trebui să fim conștienți de două lucruri legate de această poruncă: În primul rând, în Coloseni 3:1, termenul din limba greacă presupune faptul că noi am fost de fapt înviați împreună cu Domnul Hristos. În al doilea rând, porunca din Coloseni 3:5 este o consecință a acestui fapt („de aceea”). Putem omorî lucrurile pământești (curvia, necurăția, patima, pofta rea, lăcomia etc.) numai pentru că am fost înviați împreună cu Hristos și avem viața și puterea Lui spirituală pentru a scoate aceste lucruri din mintea și din viața noastră.

Exact aceeași sintagmă grecească din Coloseni 3:6, „mânia lui Dumnezeu”, mai apare doar în Romani 1:18. Dumnezeu îi lasă pradă pe oameni căilor lor rele, și astfel vine și mânia Lui (vezi Apocalipsa 6:16,17) „peste fiii neascultării” (Coloseni 3:6). În Romani 1:18, Pavel vorbește despre necinstire și nelegiuire, iar în Romani 1:24 echivalează „necurăți[a]” (folosind același cuvânt grecesc din Coloseni 3:5) cu oamenii care se complac în „poftele inimilor lor, așa că își necinstesc singuri trupurile”.

Cum își necinstesc trupurile? În primul rând, prin faptul că refuză să Îl recunoască pe Creator, dar și prin „patimi scârboase, căci femeile lor au schimbat întrebuințarea firească a lor într-una care este împotriva firii; tot astfel, și bărbații au părăsit întrebuințarea firească a femeii, s-au aprins în poftele lor unii pentru alții, au săvârșit parte bărbătească cu parte bărbătească lucruri scârboase” (Romani 1:26,27).

`Cum înțelegem cuvintele: „Omorâți mădularele voastre care sunt pe pământ” (Coloseni 3:5)?`