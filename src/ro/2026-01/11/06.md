---
title:  Trăirea vieții noi
date:   12/03/2026
---

Preocuparea lui Pavel pentru pacea și armonia din biserică reiese clar din ultimele versete ale capitolului 3 din Coloseni. Am analizat deja pacea lui Dumnezeu (vezi Studiul 7) și, spre deosebire de pax Romana, pax Christi nu este o pace impusă din exterior, ci una care trebuie să ne „stăpânească” din interior. Acest lucru se produce doar dacă Domnul Hristos deține controlul.

`6 Potrivit textelor din Coloseni 3:16,17, ce anume Îi permite lui Isus Hristos să dețină controlul și ce rol joacă muzica în toate acestea?`

Formularea este foarte expresivă: descrie Cuvântul lui Hristos locuind în noi. Acest lucru se întâmplă când citim Biblia cu atenție ca să ascultăm și să învățăm din înțelepciunea lui Dumnezeu. Se pare că, deși textul grecesc este oarecum ambiguu, muzica joacă un rol important când vrem să ne învățăm și să ne sfătuim „unii pe alții” (Coloseni 3:16). Dar nu orice fel de muzică. Pavel folosește termeni clari atât aici, cât și în Efeseni 5:19 – „psalmi, [...] cântări de laudă și [...] cântări duhovnicești”. Pare să fie vorba de o distincție între colecția existentă de psalmi din Vechiul Testament și colecția tot mai mare de imnuri din Noul Testament. „Cântări duhovnicești” poate fi un termen general pentru orice imn de laudă legat de viața spirituală sau viața bisericii. Cuvintele cântărilor sunt mijloace de transmitere a adevărului și de îndrumare pentru trăirea noii vieți creștine. Multe dintre marile imnuri ale ultimelor secole transmit mesaje înălțătoare, puternice, de speranță și întărire, atât de necesare într-o lume care ne trage foarte ușor în jos.

Influența muzicii este puternică. Interpretarea lui David la harpă avea un efect liniștitor asupra lui Saul (1 Samuel 16:23). Dar când David i-a devenit rival, mânia și resentimentele lui Saul au luat amploare (1 Samuel 18:10,11). S-a demonstrat clinic că muzica clasică liniștită reduce anxietatea, optimizează funcția cerebrală, sporește relaxarea, ajută la gestionarea durerii și favorizează socializarea. Cine dintre noi nu a observat personal influența puternică pe care muzica, fie ea bună sau rea, o poate avea asupra emoțiilor și gândurilor noastre? Muzica – muzica potrivită – poate fi o sursă de înălțare spirituală.

`Ni se spune să facem „totul în Numele Domnului Isus” (Coloseni 3:17). Pui în practică acest îndemn? Dacă nu, cum te poți schimba? Mai exact, ce lucru nu ar trebui să mai faci, dacă nu îl poți face în numele Domnului?`