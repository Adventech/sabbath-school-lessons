### Cerul unit cu pământul

Gândește-te la cel mai greu lucru pe care l-ai făcut vreodată! De ce a fost atât de dificil? Din cauza așteptărilor, a timpului alocat sau a ambelor? Din cauza atitudinii pe care ai avut-o față de sarcina respectivă? Sau poate din cauza oamenilor cu care ai lucrat? Ori ți s-a părut pur și simplu imposibil să duci sarcina la bun sfârșit?

Gândește-te la scopul planului de mântuire: unirea cerului cu pământul. Sună imposibil? Omenește vorbind, cu siguranță, da. Cu toate acestea, chiar înainte de a Se înălța la cer, Isus Hristos le-a dat apostolilor o misiune aparent imposibilă: „Duceți-vă și faceți ucenici din toate neamurile, botezându-i în Numele Tatălui și al Fiului și al Sfântului Duh. Și învățați-i să păzească tot ce v-am poruncit” (Matei 28:19,20).

Domnul Isus l-a trimis pe Pavel la neevrei pentru a îndeplini această sarcină aparent imposibilă: „Ca să le deschizi ochii, să se întoarcă de la întuneric la lumină și de sub puterea Satanei la Dumnezeu și să primească, prin credința în Mine, iertare de păcate și moștenirea împreună cu cei sfințiți” (Faptele apostolilor 26:18).

Poate că unii și-ar ridica brațele în semn de neputință în fața unor asemenea misiuni. Dar nu ar trebui să trecem cu vederea promisiunile pe care Domnul le-a făcut în aceste două ocazii. Apostolilor le-a spus: „Și iată că Eu sunt cu voi în toate zilele, până la sfârșitul veacului” (Matei 28:20). Iar lui Pavel, Isus i-a zis: „M-am arătat ție ca să te pun slujitor și martor atât al lucrurilor pe care le-ai văzut, cât și al lucrurilor pe care Mă vei vedea făcându-le” (Faptele apostolilor 26:16).

Pe scurt, Domnul Isus ne dă sarcini imposibil de îndeplinit din punct de vedere omenesc pentru ca noi să ne încredem în El, nu în noi înșine în vederea îndeplinirii lor. El nu ne dă niciodată ceva de făcut fără să ne dea puterea de a reuși. „Când cooperează cu voința lui Dumnezeu, voința omului devine atotputernică. Tot ce trebuie făcut ca urmare a poruncii Sale poate fi adus la îndeplinire prin puterea Sa. Toate poruncile divine conțin și puterea necesară pentru împlinirea lor” (Ellen G. White, Parabolele Domnului Hristos, p. 333).

În mod uimitor, la vremea când Pavel le scria colosenilor, Evanghelia fusese „propovăduită oricărei făpturi de sub cer” (Coloseni 1:23). Desigur, nu toți au acceptat-o. Dar, dacă ne uităm cu atenție la însărcinările date celorlalți apostoli (Matei 28:18-20) și lui Pavel, Isus nu a promis niciodată că toți oamenii vor deveni ucenici sau că toți se vor converti. Evanghelia trebuie să fie „propovăduită în toată lumea, ca să slujească de mărturie tuturor neamurilor. Atunci va veni sfârșitul” (Matei 24:14, subl.ad.). Cum arată această mărturie? Cum anume trebuie să fie realizată?

În acest trimestru vom studia Epistola lui Pavel către filipeni și cea către coloseni. Acestea prezintă asemănări importante. Mai presus de toate, Îl revelează pe Domnul Hristos, singurul capabil să unească cerul și pământul. El este scara pe care Iacov a văzut-o întinzându-se de la pământ la cer (Geneza 28:12; compară cu Ioan 1:51). Ca Fiu al omului și al lui Dumnezeu, El ne răscumpără din păcat și mijlocește pentru noi.

Studiind aceste epistole vom vedea aceste două aspecte ale activității Domnului Isus. Vom analiza unele dintre declarațiile sublime despre divinitatea lui Hristos și despre modul în care El a renunțat la tot pentru a ne salva. Îl vom vedea pe Pavel luptând din închisoare cu problemele unei biserici pe care el o întemeiase (Filipi) și cu ale alteia pe care nu a ajuns să o viziteze niciodată (Colose). Legăturile pe care Pavel le-a stabilit în cadrul „bisericii mondiale” din acea vreme i-au permis, chiar și dintr-o închisoare romană, să răspundă solicitărilor existente. Știa că avea puțină vreme și a făcut tot ce a putut pentru a apropia biserica de cer și a crea unitate dintre credincioși. Făcând acest lucru, el ne arată cum biserica lui Dumnezeu de astăzi se poate uni cu cerul pentru a îndeplini misiunea din zilele finale (Apocalipsa 14), pe care o cunoaștem ca „cele trei solii îngerești”.

_Dr. Clinton Wahlen, Ph.D., este director asociat al Institutului de Cercetări Biblice din cadrul Conferinței Generale. Domeniile sale de specializare sunt Noul Testament, hermeneutica și istoria adventistă. A locuit și a lucrat în Germania, în Noua Zeelandă, în Rusia, în Marea Britanie și în Filipine. Împreună cu soția sa, Gina, au doi copii adulți, o noră și doi nepoți._
