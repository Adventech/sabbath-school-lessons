---
title:  Lecții de misiune
date:   22/03/2026
---

Avem multe de învățat de la Pavel despre răspândirea Evangheliei. Călătoriile lui au acoperit o distanță estimată la 21.500 de kilometri. Este uimitor, având în vedere că mare parte din drum l-a parcurs pe jos și un timp a stat în închisoare. Pavel a petrecut o bună bucată de vreme în centre urbane comerciale precum Corintul și Efesul, de unde mesajul se putea propaga apoi în localitățile din răspândiri. De asemenea, se întorcea la bisericile pe care le înființase pentru a-i întări și încuraja pe noii credincioși. Când nu putea vizita personal bisericile, trimitea scrisori. În acest fel, credincioșii știau că îi păstrează în gând și că îi pasă de ei.

`1 Compară Coloseni 4:7-9 cu Efeseni 6:21! Cum este descris Tihic și care sunt motivele invocate de Pavel pentru trimiterea lui și a lui Onisim la Colose?`

Unele lucruri sunt transmise cel mai bine pe cale orală, nu în scris. Ar fi interesant de aflat ce vești le-au adus colosenilor cei doi bărbați. Judecând după intenția lui Pavel ca aceste lucruri să îi „mângâie” și să îi „încurajeze” (NTR) pe destinatari (Coloseni 4:7-9), probabil că veștile includeau detalii despre situația lui Pavel din închisoare. Oricum, un astfel de schimb de vești era important și pentru menținerea legăturilor personale care unesc credincioșii.

Tihic, al cărui nume înseamnă „favorizat”, era cu siguranță un emisar de încredere. Descris ca „slujitorul credincios” și „tovarășul meu de slujbă”, el a fost unul dintre cei doi bărbați din Asia aleși de Pavel (Faptele 20:4) să-l însoțească în călătoria sa cu colecta pentru credincioșii nevoiași din Ierusalim. De asemenea, a fost cu Pavel în timpul celei de-a doua întemnițări în Roma, de unde a fost trimis la Efes pentru a întări lucrarea de acolo (2 Timotei 4:12). Pavel s-a gândit și să-l trimită la Tit, în Creta (Tit 3:12). Tihic era însoțit de Onisim, pe care Pavel îl convertise la Roma (vezi Studiul 1) și pe care îl descrie drept „credincios”.

Se pare că și Pavel voia să afle despre situația credincioșilor din Colose. Nu ar fi fost dificil ca cineva să-i trimită vești, poate chiar prin Tihic. Acesta era un alt mod prin care Pavel își arăta dragostea și grija față de credincioșii de acolo, chiar dacă nu vizitase personal biserica, și prin care îi întărea în credință, pentru ca ei să poată ajunge la alții.

`Cum arată aceste aspecte personale din epistolele lui Pavel nu numai caracterul lui, ci și, la un nivel elementar, validitatea slujirii sale?`