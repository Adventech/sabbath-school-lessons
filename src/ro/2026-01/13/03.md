---
title:  Legături între biserici
date:   23/03/2026
---

Într-o lume conectată prin internet, rețele de socializare și nenumărate dispozitive, este dificil să ne imaginăm provocările cu care s-a confruntat Pavel în încercarea de a ajuta bisericile să simtă că fac parte din ceva mai amplu decât propriile comunități locale.

`2 Citește Coloseni 4:10,11! Pe lângă trimiterea de vești prin intermediul emisarilor (Coloseni 4:7-9), prin ce alte mijloace a încurajat Pavel comunicarea? Având în vedere unele dintre problemele abordate de Pavel în această epistolă, ce mesaj e posibil să fi transmis el prin intermediul acestor salutări?`

Prin aceste salutări, Pavel creează și cultivă legătura între credincioși. Aflăm aici că Marcu era vărul lui Barnaba. Pavel pregătește astfel terenul pentru posibila vizită a lui Marcu la Colose. Aristarh este descris literal ca „tovarășul meu prizonier de război”, adică era închis împreună cu Pavel. Amândoi erau soldați care purtau „armura lui Dumnezeu” (Efeseni 6:10,11, EDC100), luptând pentru a-i elibera pe robii lui Satana astfel încât aceștia să slujească în împărăția lui Dumnezeu (vezi 2 Timotei 2:1-4). Isus/Iust (nume evreiesc/roman care sună foarte similar în greacă, precum Saul/Pavel) este și el recomandat colosenilor ca un lucrător de încredere al Evangheliei.

Pavel ține să menționeze că Aristarh, Marcu și Iust sunt credincioși evrei („din numărul celor tăiați împrejur”). Apoi enumeră trei credincioși dintre neamuri: Epafras, Luca și Dima (Coloseni 4:12-14). Este important că, în ciuda unor tensiuni din biserică dintre evrei și neevrei, acești slujitori ai Evangheliei pot să lucreze eficient împreună, uniți și în armonie. Dar folosirea cuvântului „singurii” (v. 11) pare să sugereze o anumită dezamăgire că nu i-au fost alături mai mulți creștini evrei. Cu toate acestea este important de remarcat că Ioan Marcu – cel care cu ani în urmă îi părăsise pe Pavel și pe Barnaba în timpul primei călătorii misionare (Faptele 13:13) – se dovedește nu doar loial, ci și o mângâiere pentru Pavel (Faptele 15:36-40).

Amenințările la adresa unității nu sunt o noutate. În ultimii ani, Biserica Adventistă a suferit schimbări profunde odată cu răspândirea la nivel global și diverse forțe au încercat să-i distrugă unitatea. Acest accent pus pe unitate se resimte la toate nivelurile bisericii.

`Cum poți contribui, în biserica ta locală, la diminuarea lucrurilor care ne amenință unitatea? Care sunt aceste tensiuni la nivel local și ce se poate face în privința lor?`