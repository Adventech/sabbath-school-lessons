---
title:  Să perseverăm plini de convingere!
date:   24/03/2026
---

Este cunoscut conceptul de „biserică sau viață condusă de un scop”, deși poate mai potrivită ar fi formularea „concentrată pe un obiectiv”. Viața și slujirea lui Pavel, precum și ale colaboratorilor săi și ale celorlalți apostoli exemplifică această concentrare (vezi Filipeni 3:13,14). Rezultatele vorbesc de la sine – Evanghelia s-a răspândit rapid în întreg Imperiul Roman și dincolo de acesta (Coloseni 1:23). Și astăzi este nevoie de aceeași concentrare.

`3 Ce obiectiv este descris în Coloseni 4:12,13 și cum poate fi îndeplinit?`

Epafras a avut probabil un rol important în răspândirea Evangheliei în Colose și în cetățile vecine Laodiceea și Hierapolis (vezi Studiul 1). Salutările și rugăciunile lui pentru aceste biserici au fost fără îndoială o mare încurajare pentru credincioșii de acolo. Rugăciunile lui Epafras aveau un scop clar: credincioșii din Colose să „st[ea] neclintiți în tot ce ține de voia lui Dumnezeu, desăvârșiți și plini de convingere” (Coloseni 4:12, EDCR). Să analizăm mai atent componentele bogate ale acestei rugăciuni (așa cum este redată în versiunea EDCR a Bibliei Cornilescu)!

„Ca să stați neclintiți” – Termenul grecesc înseamnă „a rămâne ferm și nemișcat”, lucru posibil doar pentru cei „întemeiați și neclintiți” în credință și încrezători în adevărul Evangheliei (Coloseni 1:23). Același cuvânt este folosit de mai multe ori de Pavel cu referire la lupta împotriva „uneltirilor diavolului” (Efeseni 6:11) și la rezistența în fața forțelor întunericului prin puterea divină, echipați cu „toată armura lui Dumnezeu” (Efeseni 6:10-18, EDC100; compară cu 2 Timotei 2:19). „Tot ce ține de voia lui Dumnezeu” – Pavel s-a rugat ca credincioșii din Colose să cunoască bine voia lui Dumnezeu, ca să se poarte „într-un chip vrednic de Domnul, ca să-I fi[e] plăcuți în orice lucru” (Coloseni 1:9,10), „potrivit cu tăria slavei Lui” (Coloseni 1:11). „Desăvârșiți” – Acest cuvânt se referă la perfecțiunea de caracter care se manifestă prin iubirea jertfitoare (Matei 5:44,48) a acelora care nu vor pretinde niciodată că au „și ajuns desăvârși[ți]” (Filipeni 3:12-15). „Plini de convingere” – Această sintagmă înseamnă „a realiza pe deplin sau a duce la îndeplinire”. Este folosită în legătură cu faptul că Avraam era „deplin încredințat” că Dumnezeu avea să facă ceea ce a promis, deși era imposibil din punct de vedere uman (Romani 4:21), și cu faptul că Pavel a fost întărit de Domnul, astfel încât „propovăduirea să fie vestită pe deplin” prin el (2 Timotei 4:17).