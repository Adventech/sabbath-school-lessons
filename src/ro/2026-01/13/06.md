---
title:  Un mesaj pentru Laodiceea
date:   26/03/2026
---

`6 Compară Coloseni 4:16-18 cu 2:1-3! Gândindu-te la mesajul Domnului Isus pentru Laodiceea (vezi studiul de ieri), ce corelații găsești cu mesajul din Coloseni, epistolă care trebuia citită și în biserica laodiceeană din vremea lui Pavel?`

Când privim la istoria poporului lui Dumnezeu de-a lungul veacurilor, vedem cum apar din nou și din nou aceleași probleme. Profeții au mustrat poporul Israel pentru dorința lui de a se închina asemenea lumii și l-a îndemnat la pocăință înainte să fie prea târziu. Isaia chiar a exclamat cu regret: „Vai, cetatea aceea credincioasă, cum a ajuns o curvă!” (Isaia 1:21) și i-a chemat pe oameni să se întoarcă la Dumnezeu pentru iertare și curățire (Isaia 1:16-20). Atât Ioan Botezătorul (Matei 3:2,8-10), cât și Isus Hristos (Matei 4:17; 12:33-37) i-au chemat pe iudei să se pocăiască și să aducă roade care să treacă testul judecății finale. Apostolii au transmis un mesaj similar (Faptele 2:38; 3:19; 17:30; 2 Corinteni 7:9,10).

`7 Compară Isaia 60:1-3 cu Apocalipsa 18:1-4 și Isaia 62:1-5 cu Apocalipsa 19:7,8! Ce asemănări există între mesajele din cele două cărți?`

Dumnezeu va uni cerul și pământul. Dar, din cauza marii lupte, acest lucru trebuie realizat în mai multe etape: (1) La Calvar, Satana a pierdut orice afecțiune pe care ființele cerești o mai aveau față de el (Ioan 12:31). (2) Prin lucrarea Domnului Hristos de judecată din sanctuarul ceresc, cei din poporul lui Dumnezeu sunt „desăvârșiți în orice lucru bun, ca să fac[ă] voia Lui” (Evrei 13:21), și sunt pregătiți pentru cer. (3) Prin judecata din timpul mileniului și prin judecata finală, de după mileniu, toate întrebările rămase își vor primi răspunsul final, iar păcatul și păcătoșii nepocăiți sunt distruși în iazul de foc ce curăță și pământul (Apocalipsa 21:8). (4) Numai când păcatul va lua sfârșit, cerul și pământul pot fi în sfârșit unite (Apocalipsa 21:3)

`Ce poți face tu însuți (fără să te uiți la alții) ca să-I rămâi credincios lui Dumnezeu și adevărului pe care El ni l-a dat? Adică ce alegeri faci care arată cu adevărat cui Îi aparține inima ta?`