---
title:  Material Pentru Instructori
date:  27/03/2026
---

### Privire generală

Ultimele cuvinte ale lui Pavel din Epistola către coloseni sunt pline de dragoste și de grijă profundă pentru biserică. Tihic și Onisim sunt frați preaiubiți (Coloseni 4:7,9). Luca este un doctor preaiubit (Coloseni 4:14). Inima lui Pavel este plină de dragoste. Atașamentul lui față de cei care lucrează împreună cu el este reprezentativ pentru dragostea sa față de biserică. Grija și afecțiunea sa pentru destinatari reflectă dorința de a le cunoaște situația și de a-i mângâia (Coloseni 4:8).

Dorința lui Pavel în ce îi privește pe membrii bisericii din Colose este ca aceștia să fie „desăvârșiți și deplin încredințați” (Coloseni 4:12). Din acest motiv, el formează o „echipă de aur” care să lucreze alături de el. Coloseni 4:7-14 redă un fel de paradă în care se prezintă o unitate de soldați creștini curajoși, angajați în cea mai importantă dintre toate luptele: lupta spirituală. Pavel ne învață că misiunea este un efort de echipă. În lucrarea lor pentru biserica din Colose, Tihic și Onisim apar în linia întâi, trimiși de Pavel atât pentru a duce, cât și pentru a primi vești (Coloseni 4:7-9). Dar și alți colaboratori ai lui Pavel erau profund dedicați membrilor bisericii din Colose (Coloseni 4:10-14).

Studiul din această săptămână conține trei teme principale: (1) Misiunea este un efort colectiv. (2) Pentru că misiunea este un efort comun, conducătorii bisericii și misionarii trebuie să lucreze având în minte acest scop clar: ca membrii bisericii să poată fi „desăvârșiți și plini de convingere” (Coloseni 4:12, EDCR). (3) O dragoste profundă pentru Domnul Isus elimină orice posibilitate de compromis cu standardele acestei lumi și cu materialismul care o caracterizează.

### Comentariu

**Misiunea presupune un efort de echipă**

Domnul Isus a subliniat importanța lucrului în echipă. De exemplu, în Luca 5, citim relatarea despre Isus la lacul Ghenezaret, unde „a văzut două corăbii la marginea lacului; pescarii ieșiseră din ele să-și spele mrejele” (Luca 5:1,2). Acești oameni nu mai pescuiau, fiindcă nu prinseseră nimic. Domnul le-a spus să lase din nou plasele „pentru pescuire” (Luca 5:4; subl.ad.). Deodată, „după ce le-au aruncat, au prins o așa de mare mulțime de pești că începeau să li se rupă mrejele” (Luca 5:6). Atunci, cei dintr-o corabie „au făcut semn tovarășilor lor, care erau în cealaltă corabie, să vină să le ajute” (Luca 5:7; subl.ad.). Ce lecție puternică – pentru ei și pentru noi! Acum Isus le putea spune: „De acum încolo vei fi pescar de oameni” (Luca 5:10, subl.ad.).

Coloseni 4:7-14 exprimă angajamentul lui Pavel față de lucrul în echipă (vezi și 1 Corinteni 3:5-9). El nu era singur în eforturile sale misionare. În acest pasaj din Coloseni, apostolul menționează o echipă misionară formată din 9 persoane. Putem învăța lecții valoroase din modul în care el caracterizează implicarea lor în misiunea Evangheliei.

| Tihic | (1) frate preaiubit (2) slujitor credincios (3) tovarăș de slujbă în Domnul | Coloseni 4:7 |
| Onisim | (1) frate credincios (2) [frate] preaiubit (3) dintr-ai voștri | Coloseni 4:9 |
| Aristarh | (1) tovarășul lui Pavel de temniță | Coloseni 4:10 |
| Marcu | (1) vărul lui Barnaba | Coloseni 4:10 |
| Barnaba | fără prezentare, fiind foarte cunoscut | Coloseni 4:10 |
| Isus | (1) zis Iust | Coloseni 4:11 |
| Epafras | (1) dintr-ai voștri (2) rob al lui Hristos (3) „totdeauna se luptă pentru voi în rugăciunile sale” (4) „are o mare râvnă pentru voi” | Coloseni 4:12,13 |
| Luca | (1) doctor preaiubit | Coloseni 4:14 |
| Dima | fără prezentare | Coloseni 4:14 |

Acest tabel arată că Pavel avea o echipă „de aur”. Lucrarea misionară nu este o activitate solitară. Cu cât sunt implicate mai multe persoane în misiune, cu atât rezultatele sunt mai mari. Totuși există loc și pentru un misionar aproape anonim, precum „Isus, zis Iust” (Coloseni 4:11). Acest verset este singurul din Noul Testament în care este menționat. Interesant este că Pavel nu spune nimic despre Dima (Coloseni 4:14). Poate că tăcerea lui Pavel se datorează faptului că nu avea nimic pozitiv de spus, deoarece s-ar putea ca Dima să fi început deja să se îndepărteze de credință, așa cum apostolul menționează în 2 Timotei 4:10. Este de remarcat faptul că echipa misionară a lui Pavel include persoane atât din rândul evreilor, cât și al neamurilor. Diferențele se dizolvă în unitatea credinței.

Se pot face câteva observații suplimentare: (1) Despre Tihic și Onisim se spune că sunt preaiubiți și credincioși. (2) Onisim și Epafras sunt „dintr-ai voștri”, ceea ce înseamnă că erau membri ai bisericii din Colose. (3) Epafras este descris mai departe ca „rob al lui Hristos”, un om al rugăciunii și cineva cu mare entuziasm pentru biserică. Deși absent din Colose, Epafras „totdeauna se luptă pentru voi în rugăciunile sale” (Coloseni 4:12). Putem învăța o lecție prețioasă din această atitudine: atunci când nu poți ajuta în persoană, poți totuși să te rogi. (4) Unii dintre acești bărbați apar în cartea Faptele apostolilor ca tovarăși de călătorie ai lui Pavel (Aristarh [Faptele 19:29; 20:4,5; 27:2]; Tihic [Faptele 20:4]; Barnaba [Faptele 12:25; 13:1-15; 14:19-28]). (5) Includerea lui Onisim, un nou convertit (Filimon 10), demonstrează că Pavel era interesat să formeze oameni pentru slujire, astfel încât să lucreze alături de el (Coloseni 4:11). (6) La început, Pavel nu a fost dispus să-i ofere o a doua șansă lui Marcu, un misionar ezitant (Faptele apostolilor 15:38), dar mai târziu și-a schimbat părerea (Coloseni 4:10; 2 Timotei 4:11), numindu-l în cele din urmă tovarășul său de lucru (Filimon 24). (7) Cuvintele de dragoste ale lui Pavel și salutările transmise de colaboratorii săi au cultivat un sentiment de apropiere între conducători și membrii bisericii.

**Desăvârșire și deplină convingere**

În activitatea lor, liderii creștini trebuie să se concentreze asupra unui obiectiv clar: să-i ajute pe membrii bisericii să crească în credință și să se alinieze pe deplin la voința lui Dumnezeu. Ei trebuie să lucreze și să se roage pentru ca aceștia să fie „desăvârșiți și pe deplin convinși” (Coloseni 4:12, NTR). La prima vedere, acești termeni pot crea impresia greșită că Pavel pledează pentru lipsa de păcat sau pentru o perfecțiune absolută, dar nu este așa. Cuvântul grecesc tradus prin „desăvârșiți” este teleios, care poate însemna pur și simplu „matur” (1 Corinteni 2:6, BVA; 14:20, NTR; Filipeni 3:15, NTR). La rândul său, cuvântul grecesc tradus prin „deplin încredințați” este plēroō, care, atunci când este aplicat oamenilor, este folosit în alte locuri în legătură cu acțiunea lui Dumnezeu de a umple pe cineva cu binecuvântări spirituale (vezi Faptele apostolilor 2:28; Romani 15:13). În Efeseni 4:13, Pavel indică faptul că „unirea credinței și a cunoștinței Fiului lui Dumnezeu” are ca rezultat „starea de om mare [matur (teleios)]”.

Pavel dorește ca membrii bisericii din Colose să dezvolte un caracter asemenea lui Hristos. Anterior în epistolă își exprimase îngrijorarea în această privință (Coloseni 2:6,7). Un mod de viață ca al lui Hristos include cunoașterea „voii Lui în orice fel de înțelepciune și pricepere duhovnicească” (Coloseni 1:9). De asemenea, înseamnă a ne purta „într-un chip vrednic de Domnul”, a-I fi plăcuți, a aduce „roade în tot felul de fapte bune” și a crește „în cunoștința lui Dumnezeu” (Coloseni 1:10). Alte trăsături ale maturității spirituale sunt accentuate în Coloseni 2:2, unde Pavel vorbește despre faptul de a fi „uniți în dragoste”, pentru a căpăta „toate bogățiile plinătății de pricepere”. În concluzie, Pavel afirmă că scopul predicării este de a înfățișa pe „orice om desăvârșit în Hristos” (Coloseni 1:28; vezi și 1:29).

**Avertisment cu privire la materialism**

Conform Bibliei, creștinii nu trebuie să se conformeze valorilor lumii sau materialismului care o definește (Romani 12:2). Totuși Dima a căzut în capcana iubirii pentru lumea aceasta (2 Timotei 4:10). Atât în Romani 12:2 (BTF), cât și în 2 Timotei 4:10, cuvântul grecesc tradus prin „lume” este aiōn. El este folosit cu referire la „sistemul de practici și standarde asociate societății seculare” (Johannes P. Louw, Eugene Albert Nida, Greek-English Lexicon of the New Testament…, vol. 1, p. 507).

Pe lângă aiōn, termenul kosmos este adesea folosit pentru a desemna valorile și sistemele rele ale acestei lumi. De exemplu, în 1 Ioan 2:16, apostolul Ioan folosește trei expresii pentru a rezuma modul de operare al acestui sistem lumesc: „pofta firii pământești, pofta ochilor și lăudăroșia vieții”. Cercetătorii sunt de acord că această triadă constituie un avertisment radical în privința materialismului. Nu este surprinzător că Pavel are o viziune profund negativă cu privire la „veacul de acum [aiōn]” (Tit 2:12), până într-acolo încât afirmă că Domnul nostru Isus Hristos „S-a dat pe Sine Însuși pentru păcatele noastre, ca să ne smulgă din acest veac rău” (Galateni 1:4, subl.ad.). În 1 Timotei 6:17, Pavel dă o poruncă explicită ca „bogații veacului acestuia să nu se îngâmfe și să nu-și pună nădejdea în niște bogății nestatornice, ci în Dumnezeu” (subl.ad.). În Tit 2:12, apostolul îi îndeamnă pe creștini să respingă „păgânătatea și [...] poftele lumești” printr-o viață cumpătată, dreaptă și evlavioasă „în veacul de acum”.

Interesant este faptul că informația conform căreia Dima a iubit lumea prezentă explică într-o anumită măsură afirmația: „Dima [...] m-a părăsit” (2 Timotei 4:10), ceea ce indică abandonarea îndatoririlor misionare. Un semn vizibil că cineva iubește veacul de acum este diminuarea dragostei arzătoare pentru misiune. Cei care tânjesc cu adevărat după veacul viitor sunt tocmai aceia care trăiesc „în veacul de acum cu cumpătare, dreptate și evlavie” (Tit 2:12). Acest dor cuprinde implicarea activă în misiune.

### Aplicație

Discutați următoarele idei, apoi răspundeți în cadrul grupei la întrebările de la final! „Există o notă de amărăciune în scrisorile lui Pavel, căci ele reflectă dorința lui profundă de comuniune, de a fi una cu convertiții săi și de a avea o bună părtășie cu ei. Pavel nu este un singuratic; el este mai degrabă ca un părinte care le duce dorul copiilor lui aflați departe. [...] În scrisorile sale reflectă mereu mentalitatea colectivistă. Rețelele lui sociale sunt esențiale pentru el nu doar la nivel personal, ci și în îndeplinirea sarcinii comune de a răspândi vestea bună” (Ben Witherington III, The Paul Quest: The Renewed Search for the Jew of Tarsus, 1998, p. 114). Acest citat arată dedicarea deplină a lui Pavel față de proclamarea Evangheliei. Oare noi, care trăim în ultimele zile ale istoriei acestei lumi, ar trebui să fim mai puțin implicați în răspândirea Evangheliei decât Pavel și echipa lui misionară din primul secol? Ei erau dispuși să dea tot ce aveau mai bun și să colaboreze pentru înaintarea împărăției lui Dumnezeu. În mod asemănător, și noi suntem chemați să lucrăm în unitate. Fiecare persoană are un rol de jucat în marele plan al lui Dumnezeu de salvare cosmică. Suntem chemați să îi ajutăm pe alții să progreseze spre maturitate spirituală, în pregătirea pentru veacul ce va veni. De fapt, cu cât tânjim mai mult după veacul viitor, cu atât facem mai mult pentru Hristos în veacul de acum. Iar iubirea noastră pentru Domnul Isus ne va feri de pericolul compromisului cu valorile acestei lumi, în așa fel încât, deși suntem în această lume, niciodată nu vom simți că îi aparținem (Ioan 15:19).

**1** De ce sunt rețelele noastre sociale esențiale pentru lucrare? Cine face parte din rețelele voastre sociale? Cum v-au ajutat ele în lucrarea misionară și în eforturile de a da mărturie pentru Dumnezeu?

**2** Cum v-a chemat Dumnezeu să-i ajutați pe alții să se maturizeze spiritual și să se pregătească pentru cer?

**3** În ce feluri iubirea pentru Domnul Isus ne ferește de compromisul cu valorile acestei lumi? Ce înseamnă să fim în lume, dar nu din lume?
