---
title:  Biserica din Filipi și cea din Colose
date:   01/01/2026
---

`5 Cum sunt descrise biserica din Filipi și cea din Colose în Filipeni 1:1-3 și Coloseni 1:1,2 și ce transmite această descriere?`

În salutul lui tipic din epistole, Pavel îi numește pe creștini „sfinți”, adică, prin botez, aceștia au fost puși deoparte ca popor special al lui Dumnezeu, la fel cum poporul Israel, prin practica circumciziei (Exodul 19:5,6; compară cu 1 Petru 2:9,10), a fost pus deoparte ca „neam sfânt”. (Acest lucru nu are absolut nicio legătură cu practica unor biserici de a canoniza oameni.)

Interesante sunt și saluturile din aceste două epistole. Acestea îi menționează pe „episcopii și diaconii” din Filipi (Filipeni 1:1) și pe „frații credincioși în Hristos” din Colose (Coloseni 1:2). Atunci când Noul Testament vorbește despre „frați credincioși”, aceștia au o anumită slujbă în biserică (vezi Efeseni 6:21; Coloseni 4:7; 1 Petru 5:12). Deci se pare că Pavel se adresează nu numai membrilor bisericii, ci și liderilor bisericii din aceste orașe. Referirea la slujbe, care sunt descrise mai clar în alte locuri (ex. în 1 Timotei 3:1-12; Tit 1:5-9), atestă existența și importanța organizării încă din prima perioadă a bisericii.

Instruirea unor colaboratori precum Timotei și Epafras și asigurarea conducerii bisericilor locale au fost o prioritate pentru Pavel și i-au amplificat eforturile de evanghelizare. Cu alte cuvinte, a existat o abordare strategică în ce privește atât răspândirea Evangheliei, cât și păstrarea credincioșilor. Pionierii noștri adventiști au urmat modelul Noului Testament de organizare a bisericii, după cum arată numeroase articole din Review and Herald din anii 1850. De fapt, James White a spus: „Rânduiala divină din Noul Testament este suficientă pentru a organiza biserica lui Hristos. Dacă ar fi fost nevoie de mai mult, s-ar fi transmis prin inspirație” („Gospel Order”, în The Advent Review and Sabbath Herald, 6 decembrie 1853, p. 173). Cu mult înainte ca Pavel să le scrie acestor biserici, apostolii începuseră deja să numească slujitori în biserica din Ierusalim (vezi Faptele 6:1-6; 11:30), fapt care „trebuia să slujească drept model pentru organizarea bisericilor în oricare alt loc” (Ellen G. White, Faptele apostolilor, p. 91).

Se știe deja că Pavel a folosit uneori asistenți literari la compunerea epistolelor sale. Timotei este menționat drept coexpeditor și în alte epistole (vezi 2 Corinteni 1:1; Filimon 1). Faptul că Pavel folosește în continuare „eu”, nu „noi” arată că în spatele acestor epistole stă autoritatea lui.