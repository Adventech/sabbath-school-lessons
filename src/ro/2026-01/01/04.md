---
title:  Pavel în Filipi
date:   30/12/2025
---

În a doua călătorie misionară a lui Pavel, la scurt timp după ce Timotei s-a alăturat echipei, Duhul Sfânt interzice continuarea drumului prin Asia Mică (Faptele 16:6). Astfel, într-o viziune nocturnă, un bărbat îl imploră pe Pavel: „Treci în Macedonia și ajută-ne!” (v. 9). Așa că se îndreaptă imediat spre cel mai apropiat port de Macedonia și navighează din Troa, pe Marea Egee, până la Neapolis, pe continentul european. Dar, în loc să facă evanghelizare acolo, Pavel, Sila, Timotei și Luca (vezi pluralul din Faptele 16:11) se îndreaptă spre Filipi.

În activitatea sa, Pavel a gândit întotdeauna strategic. Filipi era una dintre cele mai onorate cetăți ale Imperiului Roman (vezi Faptele 16:12), având statutul de Ius Italicum (cel mai înalt rang ce putea fi acordat unui oraș). Cetățenii aveau aceleași privilegii ca aceia de pe teritoriul Italiei, inclusiv scutire de impozitul pe teren și pe cap de locuitor adult, iar orice persoană născută în cetate devenea automat cetățean roman. Era, în același timp, o oprire importantă pe Via Egnatia – principala rută terestră ce lega Roma de Orient. Stabilirea unei importante prezențe creștine acolo a permis ducerea Evangheliei în multe alte orașe din apropiere, inclusiv în Amfipolis, Apolonia, Tesalonic și Bereea (vezi Faptele 17:1,10).

Interesant este faptul că limba oficială în Filipi în secolul I era latina, fapt evidențiat de predominanța inscripțiilor latine. În Filipeni 4:15, Pavel recurge la o formulă de adresare care sună latin, Philippēsioi, aparent în semn de recunoaștere a statutului roman special. Totuși greaca era limba vorbită în piețe și în satele și orașele din jur și mijlocul prin care era răspândită Evanghelia. Luca descrie cum Pavel și echipa sa s-au alăturat oamenilor pentru a se ruga pe malul râului, unde s-au convertit Lidia și familia ei (Faptele 16:13-15). Ca femeie de afaceri („vânzătoare de purpură”), ea avea să fie unul dintre principalii susținători financiari ai lui Pavel. Timpul petrecut de Pavel și Sila în închisoare acolo a dus la convertirea unei alte familii întregi – cea a temnicerului.

Duhul Sfânt știa că Filipi avea să fie locul ideal de începere a răspândirii Evangheliei în Europa, chiar dacă avea să existe și persecuție. Oricât de grea, persecuția poate în anumite situații să contribuie la evanghelizarea unor oameni care altfel nu ar fi evanghelizați.

`Cum ne ajută Faptele 9:16 să înțelegem o parte din încercările lui Pavel? Dar din încercările noastre?`