---
title:  Material Pentru Instructori
date:  02/01/2026
---

### Privire generală

Pavel a trecut prin multe încercări și suferințe în timp ce răspândea mesajul lui Dumnezeu despre mântuire. În afară de Domnul Isus, puțini au îndurat pentru Evanghelie cât a îndurat el. Greutățile lui merită o atenție și o reflecție serioasă. Acestea includ, printre altele: durere, epuizare, persecuție, foame, sete, lipsă de haine, sabie, bătăi, lipsa unui adăpost, insultă, defăimare, dezorientare, lipsuri, loviri, tulburări, muncă istovitoare, lipsă de somn, post, mustrare, sărăcie, umilire, lapidare, naufragiu, călătorii frecvente, situații care i-au pus viața în pericol sub diverse forme – din cauza apei, a tâlharilor (dintre ai lui sau dintre străini neevrei), în cetăți, în pustiu, pe mare etc. Suferințele lui Pavel au fost cauzate și de propriile infirmități și neputințe, precum și de grija permanentă pentru biserici. Evident, nici întemnițările lui nu pot fi ignorate (compară cu Romani 8:35; 1 Corinteni 4:11-13; 2 Corinteni 4:8,9; 6:4,5,9,10; 11:23-29; 12:10; Efeseni 4:1). Viața lui Pavel a fost departe de a fi ușoară.

E nevoie de o mare gură de aer înainte de a citi dintr-o răsuflare lista de mai sus. Nu de puține ori, mulți sunt descurajați de mult mai puține piedici. Și, dacă lista suferințelor lui Pavel este impresionantă, încrederea lui neclintită este de-a dreptul uimitoare. El spune: „Totuși în toate aceste lucruri noi suntem mai mult decât biruitori, prin Acela care ne-a iubit” (Romani 8:37).

Studiul din această săptămână pune accent pe două teme principale: (1) Suferințele lui Pavel pentru Evanghelie, în mod special întemnițările lui, și (2) strategiile lui Pavel pentru predicarea Evangheliei cât mai eficient cu putință, chiar și în cele mai dificile circumstanțe.

### Comentariu

**Dragostea care suferă**

În Romani 8:35, Pavel își exprimă încrederea profundă în dragostea lui Hristos pentru el – și pentru noi toți – printr-o întrebare retorică: „Cine ne va despărți pe noi de dragostea lui Hristos?” Răspunsul așteptat este un răsunător: „Nimeni!” Dacă Dumnezeu „n-a cruțat nici chiar pe Fiul Său” (Romani 8:32), de ce ar putea vreun necaz să ne despartă de dragostea lui Hristos? Dumnezeu Și-a dovedit dragostea dându-ne pe singurul Său Fiu și, împreună cu El, toate lucrurile (Romani 8:32). Pavel nu avea nevoie de alte dovezi ale iubirii lui Dumnezeu. Nici nouă nu ne trebuie.

Pavel este atât de încrezător în dragostea lui Dumnezeu încât o menționează în mod repetat (Romani 8:37,39). În virtutea iubirii, Domnul Isus a îndurat de bunăvoie suferința și moartea pentru noi (Ioan 13:1,34; Ioan 15:9,12). La rândul său, Pavel a fost dispus să îndure suferința și moartea pentru Domnul. De fapt, numai iubirea lui Hristos pentru noi ne poate susține credința în vremuri de încercare.

În Romani 8:35, Pavel își enumeră greutățile și le împarte în 7 categorii: necaz, strâmtorare, prigonire, foamete, lipsă de îmbrăcăminte, primejdie și sabie. Poate că această serie de 7 sugerează plenitudinea, în sensul că reprezintă totalitatea greutăților îndurate de Pavel. Așa cum am menționat anterior, dificultățile lui Pavel includ și alte lucruri în afară de acestea. Până în acest moment, el îndurase toate necazurile din acest pasaj, cu excepția celui de-al șaptelea, sabia. Sabia avea să devină ultima sa încercare, iar el a înfruntat-o cu un curaj remarcabil. Încrederea lui neclintită în Hristos i-a permis să înfrunte moartea cu pace interioară. La momentul morții sale, Pavel „nu privea dincolo de moarte cu spaimă sau cu nesiguranță, ci nerăbdător și plin de speranță. La locul lui de martiraj, el nu vedea sabia lucioasă a călăului sau pământul care urma să primească sângele lui atât de curând, ci privea în sus, spre cerul albastru și liniștit al acelei zile de vară, dincolo de care se afla tronul Celui Veșnic. Cuvintele lui au fost: «O, Doamne, Tu ești mângâierea și partea mea. Când Te voi îmbrățișa? Când Te voi vedea față în față, fără vălul care mă împiedică să Te privesc?»” (Ellen G. White, Istoria mântuirii, p. 317, 318).

Pavel era convins că, dacă luăm parte la suferințele Domnului Isus, vom fi și noi „proslăviți împreună cu El” (Romani 8:17). El dusese lupta cea bună, își încheiase alergarea și își păstrase credința. Știa că va primi o cunună a neprihănirii la înviere, când Hristos va reveni (vezi 1 Corinteni 15:51-55; 2 Timotei 4:7,8).

**Strategiile lui Pavel de predicare a Evangheliei**

Având în vedere circumstanțele dificile în care propovăduia Evanghelia, Pavel trebuia să folosească strategii înțelepte pentru a se asigura că lucrarea lui avea succes.

În primul rând, Pavel a ales intenționat cetăți importante din lumea antică, din care putea răspândi mai ușor mesajul Evangheliei. De exemplu, a ales Corintul ca poziționare geografică preferată. „Astfel i s-a creat ocazia de a răspândi Evanghelia. După ce ar fi prins rădăcini în Corint, Evanghelia s-ar fi putut răspândi cu ușurință în toate părțile lumii” (Ellen G. White, Sketches from the Life of Paul, p. 99). Pavel s-a concentrat și pe Filipi, pentru că era unul dintre „cele mai influente centre urbane de pe ruta sa. [...] Importanța strategică a acestui oraș în istoria imperiului a făcut ca acesta să fie un pas evanghelistic natural pentru cel care se pregătea să ajungă la Roma” (Craig S. Keener, Acts: An Exegetical Commentary, vol. 3, 2014, p. 2380, 2381). Pe aceeași logică, Efesul era una dintre cele mai mari cetăți din Imperiul Roman, mândrindu- se cu o populație de aproximativ 250.000 în vremea lui Pavel.

În al doilea rând, Pavel a investit timp în pregătirea oamenilor pentru lucrarea de evanghelizare. Categoric „a făcut din educarea tinerilor în vederea predicării Evangheliei o parte a lucrării lui. I-a luat pe tineri cu el în călătoriile misionare și în felul acesta ei au câștigat o experiență care mai târziu i-a făcut capabili să ocupe poziții de răspundere. După despărțirea de ei, Pavel a rămas în contact cu activitatea lor, iar scrisorile lui către Timotei și către Tit dovedesc cât de profundă era dorința lui ca ei să aibă succes” (Ellen G. White, Slujitorii Evangheliei, p. 102). În ceea ce îl privește pe Timotei, Pavel l-a considerat nu numai colaborator cu el, ci și coautor (vezi 2 Corinteni 1:1; Filipeni 1:1; Coloseni 1:1; 1 Tesaloniceni 1:1; 2 Tesaloniceni 1:1 și Filimon 1).

În al treilea rând, Pavel a urmat abordarea „mai întâi către evrei” (Faptele 13:46; Romani 1:16), așa cum a poruncit explicit Domnul Isus (Luca 24:47; Faptele 1:8; 3:25,26). Această abordare explică de ce Pavel începea la sinagogă demersurile misionare într-o cetate nouă, (Faptele 9:20; 13:5,14,46; 14:1; 17:1,2,17; 18:4). Referindu-se la îndemnul ca lucrarea ucenicilor să înceapă în Ierusalim, Ellen G. White spune: „Oriunde se află poporul lui Dumnezeu, în orașe aglomerate, în sate sau în locuri îndepărtate de la țară, există un câmp de misiune acasă. [...] În primul rând este de făcut lucrare în familie; apoi ar trebui avute în vedere câștigarea vecinilor pentru Hristos și prezentarea marilor adevăruri ale acestei perioade” (Ellen G. White, în The Advent Review and Sabbath Herald, 22 mai 1888, p. 1160).

În al patrulea rând, Pavel a menținut o comunicare regulată cu bisericile, trimițându-le scrisori. Din cauza grijii sale profunde „pentru toate bisericile” (2 Corinteni 11:28), adesea nu putea rămâne mult timp cu noii convertiți din orașele în care predica. Prin urmare, folosea scrisorile ca mijloc de a păstra legătura cu bisericile și de a le oferi instrucțiuni. Scrisorile serveau și ca mijloc de a umple golul cauzat de absența sa fizică (1 Corinteni 5:3; Filipeni 2:12).

### Aplicație

Discutați următoarele idei, apoi răspundeți în cadrul grupei la întrebările de la final! Predicarea Evangheliei poate fi o provocare pentru mulți creștini, mai ales când normele sociale intră în conflict cu Cuvântul lui Dumnezeu. De-a lungul secolelor, nenumărați oameni au suferit și chiar au murit în timp ce își îndeplineau misiunea. Această realitate a existat în primele zile ale misiunii creștine și nu va fi diferită la sfârșitul ei (Apocalipsa 14:13). Pe măsură ce continuăm lucrarea misionară și îndurăm greutățile care o însoțesc, există o singură forță care ne poate susține: dragostea lui Hristos. Majoritatea creștinilor sunt conștienți de riscurile pe care le implică urmarea lui Hristos, dar trebuie să înțelegem și importanța supremă de a răspunde chemării: „Duceți-vă și faceți ucenici din toate neamurile” (Matei 28:19). Sarcina este grea, dar avem încredere în călăuzirea lui Dumnezeu la fiecare pas. Deși ne poate pune viața în pericol în diverse moduri, misiunea este plină de satisfacții. Isus spune: „Fii credincios până la moarte, și-ți voi da cununa vieții” (Apocalipsa 2:10). Pavel a folosit diverse strategii pentru a asigura eficacitatea lucrării sale misionare, între care: (1) a ales cetăți importante ca avanposturi, de unde putea răspândi mai ușor mesajul Evangheliei; (2) a investit timp în instruirea altora; (3) a prioritizat evanghelizarea celor de care era cel mai apropiat și (4) a păstrat legătura constantă cu cei evanghelizați. Ar trebui să integrăm toate aceste strategii în eforturile noastre misionare. Pavel știa totuși că, deși sunt importante, strategiile nu pot înlocui niciodată rolul Duhului Sfânt (1 Corinteni 12:1-11; Efeseni 4:1-6). Nu trebuie să uităm niciodată acest aspect esențial.

**1** Care sunt provocările cu care v-ați confruntat în predicarea Evangheliei?

**2** Cum ați folosit cele patru strategii misionare ale lui Pavel de mai sus și care au fost rezultatele?
