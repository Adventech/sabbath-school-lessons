---
title:  Pavel și Colose
date:   31/12/2025
---

Nu se consemnează nicăieri că Pavel ar fi vizitat vreodată Colose, ceea ce ne spune din nou ceva despre eficiența strategiei lui de evanghelizare. Epafras, un locuitor din Colose, a adus Evanghelia în acest oraș (Coloseni 1:7; 4:12). Dar cum a fost el convertit? Cel mai probabil, acest lucru s-a întâmplat pe la mijlocul anilor '50, când Pavel se afla în apropiere, în Efes, și „toți cei ce locuiau în Asia, iudei și greci, au auzit Cuvântul Domnului” (Faptele 19:10; compară cu 20:31). Cartea Apocalipsa confirmă cât de mult s-a răspândit Evanghelia în această zonă (Apocalipsa 1:4). Cea mai plauzibilă explicație pentru acest succes, inclusiv pentru răspândirea Evangheliei în Colose, este lucrarea convertiților lui Pavel care au auzit mesajul în Efes – cel mai important oraș din Asia Mică și un port major. Epafras l-a auzit pe Pavel predicând în Efes și, devenind unul dintre colaboratorii lui, a dus Evanghelia în orașul lui natal, Colose.

Cetatea în sine, aflată la aproximativ 15 kilometri sud-est de Laodiceea, este excavată abia acum, așa că știm mai puține despre ea decât despre altele mai proeminente din regiune. Știm totuși că avea o populație evreiască considerabilă, „în acea zonă a Frigiei trăind nu mai puțin de 10.000 de evrei” (Arthur G. Patzia, New International Biblical Commentary: Ephesians, Colossians, Philemon, 1990, vol. 10, p. 3). Monedele bătute la Colose indică faptul că oamenii de acolo, ca din multe orașe romane, se închinau la o varietate de zei. Evident, practicile și influențele culturale păgâne puternice le-au creat creștinilor de acolo uriașe dificultăți, nu numai în ce privește evanghelizarea, ci și în fidelitatea față de credința pură a Evangheliei. Un alt creștin important din Colose a fost Filimon, care s-ar putea să se fi convertit cam în aceeași perioadă cu Epafras.

`4 Cum îl sfătuiește Pavel cu blândețe pe Filimon să procedeze în cazul lui Onisim, potrivit Filimon 15 și 16? Vezi și Coloseni 4:9.`

Deși legea romană îi cerea lui Pavel să îl înapoieze pe Onisim lui Filimon, Pavel face apel la inima și la conștiința lui Filimon, ca frate de credință, și îl îndeamnă să îl trateze pe Onisim nu ca pe un sclav, ci ca pe un frate (Filimon 16).

`Oricât am detesta sclavia de orice formă și ne-am dori ca Pavel să o fi condamnat, cum putem înțelege cele spuse de el aici? (Este fascinant că, în timpul sclaviei din America, Ellen G. White le-a spus explicit adventiștilor să sfideze legea care cerea înapoierea sclavilor fugari.)`