---
title:  Părtășie în Evanghelie
date:   04/01/2026
---

`1 Pentru ce este Pavel recunoscător în Filipeni 1:3-8? Ce asigurări le oferă Pavel filipenilor și de ce sunt ele importante?`

Întrucât Pavel întemeiase biserica din Filipi, epistola lui abundă de căldura părtășiei creștine. Deși la sute de kilometri depărtare, Pavel, înlănțuit și întemnițat, poartă în inimă această biserică și pe credincioșii ei. Îi este dor de ei „cu o dragoste nespusă în Isus Hristos” (Filipeni 1:8) și Îi mulțumește lui Dumnezeu pentru ei. Rugăciunea sa de mulțumire ilustrează oarecum mijlocirea Domnului Isus pentru noi în cer. Pe pieptarul marelui-preot erau 12 pietre reprezentând cele 12 seminții ale lui Israel. Cei din popor trebuiau să fie „pe inima lui” în timp ce el mijlocea pentru ei (Exodul 28:29). Într-un mod și mai măreț, ca Mare-Preot al nostru în sanctuarul ceresc, Isus duce numele celor din poporul Său în fața Tatălui.

Interesant este că formularea din Filipeni 1:3 este ambiguă, lăsând să se înțeleagă relația strânsă dintre Pavel și filipeni. De obicei este tradusă cu sensul că Pavel îi amintește în rugăciune, dar ar putea la fel de bine să se refere la faptul că ei îl aminteau pe el. În oricare dintre cazuri, scoate în evidență legătura profundă și reciprocă pe care o aveau, aspect redat și prin cuvântul „părtășie” (gr. koinonia). Așa cum Pavel a cunoscut părtășia cu suferințele lui Hristos (Filipeni 3:10), tot așa filipenii luau parte (gr. sunkoinōneō) la suferințele lui Pavel și contribuiau financiar la lucrarea lui (Filipeni 4:14,15). Această reciprocitate, „din cea dintâi zi până acum” (Filipeni 1:5), îl determină pe Pavel să-I mulțumească lui Dumnezeu pentru ei și să se roage pentru ei „cu bucurie” (Filipeni 1:4).

La fel de interesant este că Pavel descrie mediul din închisoare într-un mod destul de pozitiv – ca o șansă pentru „apărarea și întărirea Evangheliei” (Filipeni 1:7). Folosirea acestor doi termeni juridici sugerează că procesul său este iminent, dar și că Pavel le prezintă în mod activ Evanghelia soldaților și vizitatorilor. Apărarea acesteia (gr. apologia) când e atacată și confirmarea adevărurilor ei eterne sunt esențiale. Lui Pavel pare să-i pese mai puțin de propriul său viitor decât de reabilitarea Evangheliei în sine. Indiferent dacă trăiește sau moare, Pavel este încrezător că Dumnezeu va termina „această bună lucrare” pe care a început- o în toți cei care se încred în El (Filipeni 1:6).

`Cum înțelegi promisiunea că Dumnezeu va termina „această bună lucrare” începută în tine? Se va încheia această lucrare înainte de a doua venire?`