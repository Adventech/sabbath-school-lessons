---
title:  Material Pentru Instructori
date:  09/01/2026
---

### Privire generală

Autorul D.A. Carson reflectă asupra celei mai mari nevoi a bisericii creștine din ziua de azi, propunând diferite răspunsuri pe care oamenii le-ar putea da la această întrebare. Carson enumeră domenii precum: puritatea sexuală, integritatea financiară și generozitatea, evanghelizarea, plantarea de biserici, gândirea biblică și experiența autentică a închinării colective. El concluzionează: „Într-un anumit sens, aceste nevoi urgente sunt doar simptome ale unei lipse mult mai grave. Singurul lucru de care avem nevoie urgent în creștinismul occidental este o cunoaștere mai profundă a lui Dumnezeu. Trebuie să-L cunoaștem mai bine pe Dumnezeu. [...] Un pas fundamental în cunoașterea lui Dumnezeu și o demonstrație de bază a faptului că Îl cunoaștem pe Dumnezeu este rugăciunea – rugăciunea spirituală, stăruitoare, bazată pe Biblie” (D.A. Carson, A Call to Spiritual Reformation: Priorities from Paul and His Prayers, 1992, p. 15, 16).

Pavel a scos constant în evidență disciplinele creștine precum rugăciunea și recunoștința. Mulțumirea era de asemenea un element crucial din rugăciunile lui și chiar o secțiune obișnuită în epistolele sale. Nu numai că își exprima constant recunoștința față de Dumnezeu prin rugăciuni, dar îi încuraja și pe cititorii săi să facă același lucru (Coloseni 3:17; 1 Tesaloniceni 5:18). El considera recunoștința rodul lucrării lui Dumnezeu în inima omului (Filipeni 1:6,10,11).

Studiul din această săptămână accentuează două teme principale: (1) Recunoștința și rugăciunea sunt intrinsec legate, la fel ca cele două fețe ale unei monede. (2) Recunoștința și rugăciunea, printre altele, constituie manifestări tangibile ale acțiunii pozitive a lui Dumnezeu în noi.

### Comentariu

Robert A. Emmons împărtășește istoria unei femei cu sindrom post-polio care ilustrează minunat legătura dintre recunoștința față de Dumnezeu exprimată în rugăciune și o viață trăită cu rost. Ea i-a scris lui Emmons următoarea scrisoare: „Una dintre cele mai profunde manifestări de mulțumire am avut-o la nașterea primului meu copil. M-am întrebat toată adolescența dacă voi putea avea copii, dacă voi putea avea grijă de ei doar cu un singur braț și dacă Dumnezeu va alege să mă binecuvânteze în acest fel. Când s-a născut fiica mea, tot personalul medical și-a exprimat neîncrederea în capacitatea mea de a avea grijă de ea. Dar eu am înțeles că Dumnezeu alesese să mă binecuvânteze cu un copil și că tot El avea să mă binecuvânteze și cu capacitățile fizice necesare pentru a avea grijă de el. De vreme ce Dumnezeu nu alesese să mă cruțe de poliomielită, știam că era posibil să nu pot avea copii. Prin urmare, când am născut, L-am lăudat pe Dumnezeu pentru că ne-a oferit, mie și soțului meu, bucuria de a modela o ființă umană care să fie o binecuvântare pentru El. [...] Ce rost mai măreț aș fi putut avea în viață decât să cresc un alt om? Niciunul, și tocmai aceasta era bucuria recunoștinței mele. Bucuria unui sens și rost în viață.” Mai departe, Emmons afirmă: „Dovezile sunt clare: cultivarea recunoștinței, atât în viața noastră, cât și în atitudinea noastră față de viață, ne face mai fericiți și mai sănătoși pe termen lung” (Robert A. Emmons, Thanks! How the New Science of Gratitude Can Make You Happier, 2007, p. 90, 110, 185).

**Recunoștința și rugăciunea sunt intrinsec legate**

O particularitate des întâlnită în epistolele lui Pavel este secțiunea de mulțumire, care funcționează în esență ca un act de rugăciune. Această idee poate fi ilustrată mai clar în tabelul următor.

| Pasaj | Recunoștință și rugăciune |
| Romani 1:8-10 | „Mai întâi mulțumesc Dumnezeului meu, prin Isus Hristos [...]. Dumnezeu [...] îmi este martor că vă pomenesc neîncetat în rugăciunile mele.” |
| 1 Corinteni 1:4 | „Mulțumesc Dumnezeului meu totdeauna, cu privire la voi.” |
| Efeseni 1:15,16 |  „De aceea [...] nu încetez să aduc mulțumiri pentru voi, când vă pomenesc în rugăciunile mele.” |
| Filipeni 1:3,4 | „Mulțumesc Dumnezeului meu [...]. În toate rugăciunile mele.” |
| Coloseni 1:3 | „Mulțumim lui Dumnezeu [...] căci ne rugăm neîncetat pentru voi.” |
| 1 Tesaloniceni 1:2 | „Mulțumim totdeauna lui Dumnezeu pentru voi toți, pe care vă pomenim necurmat în rugăciunile noastre.” |
| 2 Tesaloniceni 1:3 | „Trebuie să mulțumim totdeauna lui Dumnezeu pentru voi.” |
| 1 Timotei 1:12 | „Mulțumesc lui Hristos Isus, Domnul nostru.” |
| 2 Timotei 1:3 | „Mulțumesc lui Dumnezeu [...] că neîntrerupt te pomenesc în rugăciunile mele, zi și noapte.” |
| Filimon 4 | „Mulțumesc totdeauna Dumnezeului meu ori de câte ori îmi aduc aminte de tine în rugăciunile mele.” |

Trei observații cheie pot fi făcute după analizarea tabelului de mai sus. În primul rând, la Pavel, mulțumirea este un act de rugăciune, deoarece mulțumirea este în mod constant legată de rugăciune. În al doilea rând, chiar și atunci când secțiunea de mulțumire din anumite scrisori pauline nu menționează termenul „rugăciune”, este important să realizăm că recunoștința este îndreptată către Dumnezeu (2 Tesaloniceni 1:3; 1 Timotei 1:12). În al treilea rând, repetarea termenilor „totdeauna” și „neîncetat/neîntrerupt” sugerează că atât rugăciunea, cât și recunoștința erau componente constante, chiar esențiale, în viața lui Pavel.

Este important de menționat că Pavel se aștepta ca destinatarii scrisorilor sale să-i urmeze exemplul în ceea ce privește viața marcată de recunoștință și rugăciune. Pentru Pavel, o trăsătură vizibilă a oamenilor neevlavioși este faptul că nu Îl cinstesc pe Dumnezeu și nu Îi mulțumesc (Romani 1:21). În schimb, el îi încuraja pe membrii bisericii din Roma să fie recunoscători față de Dumnezeu (Romani 14:6). Atunci când le cerea corintenilor să se roage pentru el și pentru colaboratorii lui, Pavel își dorea ca mulți să aducă mulțumiri lui Dumnezeu pentru ei (2 Corinteni 1:11).

În Efeseni 5:18-21, Pavel descrie trăsăturile celor cu o viață încărcată de prezența Duhului Sfânt. Acești oameni (1) se întăresc reciproc vorbind „între [ei] cu psalmi, cu cântări de laudă și cu cântări duhovnicești”; (2) duc o viață plină de laudă la adresa lui Dumnezeu, conform îndemnului: „Cântați și aduceți-I din toată inima laudă Domnului”; (3) Îi mulțumesc „totdeauna lui Dumnezeu Tatăl pentru toate lucrurile, în Numele Domnului nostru Isus Hristos” și (4) se supun „unii altora în frica lui Hristos”. Astfel, exprimarea recunoștinței față de Dumnezeu este pusă pe același plan cu faptul de a-I cânta laude: este act de închinare.

În Coloseni 3:17, Pavel merge și mai departe spunând: „Și orice faceți, cu cuvântul sau cu fapta, să faceți totul în Numele Domnului Isus, și mulțumiți, prin El, lui Dumnezeu Tatăl” (subl.ad.). În același spirit, Pavel le spune tesalonicenilor: „Mulțumiți lui Dumnezeu pentru toate lucrurile” (1 Tesaloniceni 5:18). Pavel își îndeamnă cititorii să întruchipeze recunoștința și rugăciunea în viața de zi cu zi, ca o oglindire a devotamentului său profund față de aceste practici.

**Lucrarea lui Dumnezeu în noi**

Epistola către filipeni conține una dintre cele mai remarcabile afirmații din toate scrierile lui Pavel: „Sunt încredințat că Acela care a început în voi această bună lucrare o va isprăvi până în ziua lui Isus Hristos” (Filipeni 1:6). Unii cititori ar putea fi tentați să interpreteze „bun[a] lucrare” într-un sens restrâns, văzând-o doar ca pe o referire la grija și dragostea filipenilor față de Pavel, manifestată prin sprijinul lor financiar în timpul întemnițării lui. Deși preocuparea lor pentru Pavel și pentru înaintarea Evangheliei era cu siguranță rodul lucrării lui Dumnezeu în inima lor, Pavel se referă aici la conceptul mai larg al mântuirii prin Isus Hristos.

Despre Dumnezeu se spune că este Acela care a început lucrarea bună a mântuirii și care o va duce la bun sfârșit la revenirea lui Hristos. Este de remarcat faptul că acest gând este exprimat în secțiunea de mulțumire. În acest sens, recunoștința este văzută ca o dovadă puternică a lucrării lui Dumnezeu în inima omului. În Filipeni 2:12,13 Pavel exprimă o idee similară: „Duceți până la capăt mântuirea voastră, cu frică și cutremur [...]. Căci Dumnezeu este Acela care lucrează în voi și vă dă, după plăcerea Lui, și voința, și înfăptuirea” (subl.ad.).

Sfatul lui Pavel – de a ne duce până la capăt mântuirea – ne generează cel puțin nedumerire. Cum să facem așa ceva? Un răspuns bun se găsește în Evrei 12:2, unde Isus este prezentat drept „Căpetenia și Desăvârșirea credinței noastre”. Așadar, afirmă Pavel, suntem chemați să alergăm „cu stăruință în alergarea care ne stă înainte”, uitându-ne țintă la Isus (Evrei 12:1,2). Dar nu se oprește aici. Trebuie, de asemenea, să „dăm la o parte orice piedică și păcatul care ne înfășoară așa de lesne” (Evrei 12:1). Pasaje precum Filipeni 1:6 și Evrei 12:2 ne amintesc că mântuirea este, în cele din urmă, lucrarea lui Dumnezeu, nu a noastră. Cu toate acestea, suntem în continuare chemați să ne ducem mântuirea până la capăt sau, cu alte cuvinte, să „alergăm [...] în alergarea care ne stă înainte” (Evrei 12:1), trăind o viață de rugăciune, căutând virtuțile creștine date de Duhul (Filipeni 1:9-11; Coloseni 1:4-8) și fiind recunoscători pentru lucrarea lui Dumnezeu în noi (Filipeni 1:3-6). În concluzie, suntem chemați să ne purtăm „într-un chip vrednic de Domnul și să-I fi[m] plăcuți în orice lucru, aducând roade în tot felul de fapte bune și crescând în cunoștința lui Dumnezeu” (Coloseni 1:10).

### Aplicație

Discutați următoarele idei, apoi răspundeți în cadrul grupei la întrebările de la final!

Cu toții ne bucurăm când ni se întâmplă lucruri bune. Când ne cumpărăm o mașină nouă, ne achiziționăm o casă, absolvim o școală după ani de învățat din greu ori când scăpăm dintr-o situație periculoasă, Îi mulțumim lui Dumnezeu pentru aceste lucruri. Acestea sunt momente importante care ne umplu inima de bucurie și recunoștință. Totuși, dacă privim cu atenție la tot ce ne înconjoară, vom descoperi nenumărate motive de mulțumire. Însă nimic nu ar trebui să ne inspire mai multă recunoștință decât conștientizarea lucrării bune pe care Dumnezeu o face în noi. Ellen White spune: „Mintea noastră are nevoie de dezvoltare, ca să putem înțelege semnificația purtării de grijă a lui Dumnezeu. Suntem chemați să reflectăm cele mai înalte trăsături ale caracterului lui Dumnezeu. Ar trebui să fim recunoscători că nu suntem lăsați în voia noastră” (That I May Know Him, p. 302, subl.ad.).

Dumnezeu Se așteaptă ca noi să venim cu o atitudine sinceră de recunoștință în rugăciunile noastre. În 1 Tesaloniceni 5:17,18, de exemplu, îndemnul „Fiți recunoscători în toate!” (EDCR) vine imediat după porunca de a ne ruga „neîncetat”. Această noțiune implică nu numai faptul că avem întotdeauna un motiv de mulțumire, ci și faptul că rugăciunile noastre ar trebui să includă în mod regulat expresii de recunoștință față de Dumnezeu. De remarcat că Pavel nu spune: „Fiți recunoscători pentru toate”, ci „în orice împrejurare/situație”(vezi 1 Tesaloniceni 5:18, NTR/BVA, subl.ad.)! Faptul că Dumnezeu L-a dat pe singurul Său Fiu să moară pentru noi este un motiv suficient pentru a fi recunoscători în fiecare zi, demonstrându-ne recunoștința prin cuvinte de laudă în rugăciunile noastre și prin fapte bune în viața de zi cu zi.

**1** Care sunt binecuvântările spirituale pentru care Îi sunteți recunoscători lui Dumnezeu? Pentru ce binecuvântări fizice și materiale Îi sunteți de asemenea recunoscători?

**2** Ce înseamnă să fim recunoscători în toate împrejurările, nu pentru toate împrejurările? Care este diferența esențială?

**3** Ce înseamnă că nu suntem „lăsați în voia noastră”, așa cum afirmă citatul precedent din Ellen G. White? De ce ar trebui să fim recunoscători pentru această asigurare?
