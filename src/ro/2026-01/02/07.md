---
title:  Studiu Suplimentar
date:   09/01/2026
---

„Mulți sunt incapabili să facă planuri hotărâte pentru viitor. Viața lor nu este așezată. Ei nu pot vedea rezultatul demersurilor și aceasta îi umple adesea de neliniște și îi agită. Să ne amintim că viața copiilor lui Dumnezeu în această lume este o viață de peregrin! Nu avem înțelepciunea să ne planificăm propriile vieți. Nu este treaba noastră să ne modelăm viitorul. «Prin credință Avraam, când a fost chemat să plece într-un loc pe care avea să-l ia ca moștenire, a ascultat și a plecat fără să știe unde se ducea» (Evrei 11:8).

În viața Sa pe pământ, Hristos nu a făcut niciun plan pentru Sine. A acceptat planurile lui Dumnezeu pentru El, iar Tatăl Își dezvăluia planurile zi după zi. Tot așa ar trebui să depindem și noi de Dumnezeu, pentru ca viața noastră să poată fi lucrarea simplă a voinței Sale. În măsura în care Îi încredințăm Lui căile noastre, El ne va îndruma pașii.

Prea mulți, făcând planuri pentru un viitor strălucit, ajung la un eșec total. Lăsați-L pe Dumnezeu să facă planuri pentru voi! Asemenea unui copilaș, aveți încredere în călăuzirea Lui, care «va păzi pașii preaiubiților Lui» (1 Samuel 2:9). Dumnezeu nu-Și conduce niciodată copiii altfel decât ar alege ei înșiși să fie conduși, dacă ar putea vedea sfârșitul de la început și dacă ar zări gloria planului pe care îl împlinesc în calitate de colaboratori cu El” (Ellen G. White, Divina vindecare, p. 478, 479).

**Zilnic:** 1 Samuel 20 – 26; Ellen G. White, Dietă și hrană, cap. 1, „De ce atâta lumină asupra reformei sanitare” – „Exemplul lui Daniel”

`1. În ce zi de ospăț locul lui David era gol?`

`2. Unde i-a spus prorocul Gad lui David să nu stea?`

`3. Ce i-a cerut Saul lui David să jure?`

`4. Înaintea cui avea preț viața lui Saul?`

`5. În ce nu se va amesteca Dumnezeul naturii?`