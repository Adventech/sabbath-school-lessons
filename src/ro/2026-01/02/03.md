---
title:  Cererile de rugăciune ale lui Pavel
date:   05/01/2026
---

Am auzit un pastor vorbind despre rugăciunile care se învârt în jurul propriei persoane și al nevoilor sau dorințelor personale, numindu-le pe bună dreptate „mici rugăciuni egoiste”, deoarece Dumnezeu are în vedere lucruri mult mai mari.

`2 Pe ce se concentrează rugăciunea lui Pavel din Filipeni 1:9-11 și care sunt cererile lui importante? Ce îți spune lucrul acesta despre rugăciune?`

Această rugăciune are doar 43 de cuvinte în limba greacă, dar cuprinde toate preocupările lui Pavel, pe care le va dezvolta în restul epistolei: dragostea, cunoașterea, discernământul, sinceritatea, evitarea lezării cuiva și neprihănirea pe care o avem prin Isus Hristos. Fondul acestei rugăciuni, precum și al exprimării anterioare a recunoștinței este accentul pus pe biserică ca întreg. Rugăciunea lui Pavel este complet axată pe alții, în beneficiul întregii biserici și pentru bunăstarea acesteia. Să analizăm mai îndeaproape componentele acestei rugăciuni!

Dragostea să crească tot mai mult: Pavel nu se roagă doar pentru mai multă dragoste, ci pentru dragoste canalizată într-o anumită direcție, „în cunoștință și în orice pricepere” (Filipeni 1:9). El nu se referă la o simplă cunoaștere intelectuală, ci la o cunoaștere a lucrurilor spirituale, care poate fi dobândită doar prin părtășie cu Dumnezeu și prin studierea Cuvântului Său (vezi Efeseni 1:17; 4:13; 1 Timotei 2:4). Discernământul: Pavel se referă aici la capacitatea de a deosebi „lucrurile alese” (adică a le distinge de ceea ce este dăunător), cu scopul de a fi „curați și fără pată” (Filipeni 1:10, EDCR). Sinceritatea: Cuvântul din greacă înseamnă „judecat de lumina soarelui” și se referă la o puritate imaculată a faptelor. „Tot ceea ce fac creștinii ar trebui să fie la fel de transparent ca lumina soarelui” (Ellen G. White, Reflecting Christ, p. 71). Evitarea lezării cuiva: Aceasta înseamnă a nu fi o piatră de poticnire, a nu face sau spune ceva care ar putea îngreuna cuiva drumul spre credință. Neprihănirea în Hristos: Pavel dezvoltă acest subiect în scrisorile adresate romanilor și galatenilor și în capitolul 3 din Filipeni. Nu avem o neprihănire proprie, ci doar ceea ce primim prin Hristos.

`Cum poate dragostea noastră „să crească tot mai mult” (Filipeni 1:9)? De ce este acest lucru atât de important pentru viața creștină? (Vezi și 1 Corinteni 13:1-8.)`