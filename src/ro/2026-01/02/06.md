---
title:  Puterea rugăciunii
date:   08/01/2026
---

`5 Ce cere Pavel în rugăciunea din Coloseni 1:9-12?`

Pavel se roagă ca destinatarii scrisorii lui să se umple „de cunoașterea voii Lui” (EDCR) și o descrie drept „înțelepciune și pricepere duhovnicească” (Coloseni 1:9). Înțelepciunea începe, mai presus de toate, cu încredere deplină în Dumnezeu, cu dorința de a face voia Sa (Ioan 7:17) și cu renunțarea la a ne baza pe propria noastră înțelegere (Proverbele 3:5). Totuși, apare adesea întrebarea: „Care este voia lui Dumnezeu pentru mine în această situație?” Iată patru principale surse de cunoaștere a voii lui Dumnezeu, atunci când o căutăm cu rugăciune: (1) Cea mai importantă sursă de înțelepciune este Biblia însăși. „Cuvântul Tău este o candelă pentru picioarele mele și o lumină pe cărarea mea” (Psalmii 119:105). (2) Dumnezeu ne-a oferit o sursă de înțelepciune specială pentru vremurile din urmă prin Spiritul Profetic (Apocalipsa 12:17; 19:10), așa cum s-a manifestat în scrierile lui Ellen White. Biblia ne încurajează: „Încredeți-vă în Domnul Dumnezeul vostru și veți fi întăriți; încredeți-vă în prorocii Lui, și veți izbuti!” (2 Cronici 20:20). (3) Voia și călăuzirea lui Dumnezeu pot fi cunoscute și prin circumstanțe providențiale, când Îi cerem să deschidă sau să închidă uși (vezi Coloseni 4:3). (4) Duhul Sfânt ne îndrumă odată ce am învățat să Îi recunoaștem vocea: „Urechile tale vor auzi după tine glasul care va zice: «Iată drumul, mergeți pe el!», când veți voi să vă mai abateți la dreapta sau la stânga” (Isaia 30:21).

Pavel se roagă ca frații din Colose să umble „demni de Domnul” (Coloseni 1:10, BTF). Desigur, nimeni nu este „demn” prin natura lui, dar Dumnezeu ne consideră demni prin harul Său și ne cheamă să trăim în conformitate cu această înaltă chemare (Efeseni 4:1; 1 Tesaloniceni 2:12). Pavel folosește verbul „a umbla” de încă trei ori numai în această epistolă (Coloseni 2:6; 3:7; 4:5, BTF). Înseamnă a trăi și a acționa în conformitate cu legea lui Dumnezeu (Exodul 18:20), ceea ce este posibil doar prin lucrarea Duhului Sfânt (Ezechiel 36:27).

De asemenea, Pavel se roagă ca viața lor (și a noastră) să îi facă „plăcuți în orice lucru” Domnului, după care enumeră mai multe modalități de a face acest lucru: „aducând roade în tot felul de fapte bune” (Coloseni 1:9,10), „crescând în cunoștința lui Dumnezeu” (Coloseni 1:10) și, în cele din urmă, „mulțumind Tatălui” (Coloseni 1:12).

`Dacă te-ar întreba cineva: „De unde știi că Dumnezeu te conduce într-o direcție sau alta?” cum ai răspunde și de ce?`