---
title:  Rodul Evangheliei
date:   07/01/2026
---

Cu colosenii, Pavel are un alt tip de relație decât cu filipenii. Colosenii „nu [i]-au văzut fața în trup” (Coloseni 2:1), dar Pavel îi asigură și pe ei că Îi mulțumește lui Dumnezeu pentru ei și că se roagă pentru ei.

`4 Pentru care trei lucruri Îi mulțumește Pavel lui Dumnezeu în Coloseni 1:3-8?`

Pavel reunește trei virtuți pe care le menționează și în alte locuri: credința, speranța și dragostea (vezi 1 Corinteni 13:13; 1 Tesaloniceni 1:3; 5:8). De remarcat că Pavel nu îi laudă pe coloseni pentru aceste lucruri. El Îi mulțumește Tatălui pentru acestea, deoarece, așa cum spune Iacov, ele sunt printre darurile bune și desăvârșite pe care le primim de la El (Iacov 1:17). Când vedem dragostea pe care Dumnezeu o are pentru noi, suntem conduși la credința în Hristos (Efeseni 2:4-8) și primim speranța cerului. Petru o descrie ca „o moștenire nestricăcioasă și neîntinată și care nu se poate veșteji, păstrată în ceruri pentru” noi (1 Petru 1:4).

Pavel subliniază și că Evanghelia este demnă de încredere deoarece se bazează pe „cuvântul adevărului”. Aceasta este o expresie pe care Pavel o folosește în alte locuri cu referire la cuvântul inspirat al lui Dumnezeu (vezi 2 Corinteni 6:7; 2 Timotei 2:15). Spre deosebire de „cuvântul oamenilor”, acesta „lucrează”, este eficient în cei care cred (1 Tesaloniceni 2:13) și împlinește voia lui Dumnezeu (Isaia 55:11). Astfel, atunci când este proclamată Evanghelia, puterea lui Dumnezeu se manifestă prin lucrarea Duhului Sfânt în inima ascultătorilor, iar oamenii răspund. Evanghelia însăși are roade pentru că este „Cuvântul vieții” (Filipeni 2:16).

Este uimitor că Evanghelia s-a răspândit într-un timp atât de scurt. La aproximativ 30 de ani de la învierea lui Hristos, Pavel afirma că Evanghelia se răspândise „în toată lumea” (Coloseni 1:6). Apoi în același capitol, el spune că „a fost propovăduită oricărei făpturi de sub cer” (Coloseni 1:23). Rețeaua vastă de drumuri romane a făcut posibile comunicarea și călătoriile rapide, modalități în care epistolele lui Pavel au putut circula la scară atât de largă și atât de repede. Dar puterea lui Dumnezeu acționând prin cuvânt este cea care naște în om viața spirituală (Iacov 1:18; 1 Petru 1:23), făcând din el o ființă nouă în Hristos (2 Corinteni 5:17).

`În Coloseni 1:5, Pavel scrie despre „nădejd[ea] care vă așteaptă în ceruri”. Cum înțelegi această speranță și de ce ți se aplică ție personal, deși nu o meriți?`