---
title:  Material Pentru Instructori
date:  06/02/2026
---

### Privire generală

După ce afirmă că credincioșii strălucesc în această lume prin faptele bune care Îl au în vedere pe Hristos, Pavel își îndreaptă acum atenția asupra nevoii de a ne încrede exclusiv în Hristos pentru mântuire. Apostolul își exprimă îngrijorarea cu privire la influența unor învățători falși care promovau o abordare bazată pe firea pământească, denaturând astfel mesajul Evangheliei și punând în pericol întreaga comunitate creștină din Filipi. Se pare că o învățătură falsă asemănătoare cu cea din Galatia genera confuzie cu privire la ce anume ar trebui să creadă și să facă creștinii neevrei pentru a fi mântuiți.

Pavel a tratat această chestiune cu cea mai mare seriozitate. Până la urmă era în joc mesajul Evangheliei. Pavel este atât de preocupat de infiltrarea învățătorilor falși și a învățăturilor lor încât îi numește câini și lucrători răi (Filipeni 3:2). Acești termeni duri exprimă dispreț și dezaprobare. Tratând aceste probleme din Filipi, Pavel oferă lecții prețioase despre cum să ne raportăm la învățăturile false. Aceste lecții sunt cruciale pentru biserica din zilele noastre. De fapt, într-o măsură mai mare sau mai mică, toate bisericile noastre se confruntă cu atacuri din partea unor învățători falși.

Studiul din această săptămână tratează trei teme principale: (1) Bucuria în Domnul este opusul încrederii în puterea omului. (2) O convertire autentică duce la o schimbare radicală, de la încrederea în firea pământească la încrederea în Hristos. (3) Cunoașterea lui Hristos este o experiență progresivă. Pe măsură ce ne apropiem de El, relația noastră cu El va deveni tot mai profundă. Relația cu Hristos trebuie să continue să se dezvolte până în ziua în care Îl vom vedea față în față.

### Comentariu

„Sigismund de Luxemburg i-a promis lui Ian Hus o călătorie sigură și o detenție în siguranță. Dar și-a încălcat promisiunile, iar Hus a fost martirizat. Thomas Wentworth avea în posesie un document semnat de regele Carol I, care spunea: «Pe cuvântul regelui, nici viața, nici onoarea, nici averea ta nu va avea de suferit.» Dar la scurt timp după aceea, același monarh i-a semnat ordinul de execuție. «Nu vă încredeți în cei mari!» au fost ultimele lui cuvinte. «Mai bine este să căutați adăpost la Domnul» decât la oricine sau orice altceva” (Paul Lee Tan, Encyclopedia of 7,700 Illustrations: Signs of the Times, 1996, p. 1525).

**Bucuria în Domnul sau încrederea în lucrurile pământești**

În Filipeni 3:1-3, Pavel exprimă un avertisment în privința mândriei legate de realizările omenești. Îndemnul de a ne bucura în Domnul, din versetul 1, exprimă un concept des întâlnit în Vechiul Testament, mai ales în cartea Psalmii. Iată câteva exemple remarcabile: „Doamne, împăratul se bucură de ocrotirea puternică pe care i-o dai Tu. Și cum îl umple de veselie ajutorul Tău!” (Psalmii 21:1); „Neprihăniților, bucurațivă în Domnul și veseliți-vă!” (Psalmii 32:11); „Cel neprihănit se bucură în Domnul” (Psalmii 64:10; compară cu 97:12); „Înveselește sufletul robului Tău” (Psalmii 86:4); „Tu mă înveselești cu lucrările Tale, Doamne” (Psalmii 92:4); „Fie plăcute Lui cuvintele mele! Mă bucur de Domnul” (Psalmii 104:34); „Da, Domnul a făcut mari lucruri pentru noi și de aceea suntem plini de bucurie” (Psalmii 126:3). De fapt, bucuria în Domnul este o poruncă accentuată în mod repetat în cartea Deuteronomul (vezi Deuteronomul 12:7,12,18; 14:26; 16:11,15; 26:11; 27:7).

În Filipeni 3:1-3, ideea de bucurie apare de două ori în unele traduceri: „Bucurați-vă în Domnul” (Filipeni 3:1) și „ne bucurăm în Cristos Isus” (Filipeni 3:3, BTF etc.). Totuși textul original grecesc folosește două cuvinte diferite. În Filipeni 3:1, Pavel folosește termenul chairō, care în Noul Testament exprimă frecvent fericirea și starea de bine. În schimb, în Filipeni 3:3, Pavel utilizează termenul kauchaomai, care este tradus în versiunea Cornilescu (VDC) în mod obișnuit prin „a se lăuda/ făli”, atât în Romani (vezi Romani 2:17,23), cât și mai ales în 2 Corinteni (5:12; 7:14; 9:2; 10:8,13,15,16; 11:12,16,18,30; 12:1,5,6,9,11). Verbul kauchaomai exprimă o formă mai nuanțată de bucurie decât chairō.

Prin urmare, textul original tradus prin „ne bucurăm în Cristos Isus” din Filipeni 3:3 (BTF) poate fi tradus și prin „ne lăudăm în Hristos Isus” (așa cum apare în majoritatea versiunilor în limba română) sau „ne mândrim în Hristos Isus” (engl. ESV). Pavel folosește un cuvânt categoric pentru a arăta clar că încrederea în Domnul Hristos și sprijinirea pe eforturile omenești sunt lucruri care se exclud reciproc, unul îl anulează automat pe celălalt. În acest sens, expresia lui Pavel este foarte asemănătoare cu ceea ce spune în Galateni 6:13,14. Pavel îi mustră pe cei care se laudă cu trupul (Galateni 6:13) și afirmă că singurul motiv al laudei sale este crucea lui Hristos (Galateni 6:14).

Pavel folosește termenul „trupești” în Filipeni 3:3 (EDCR) pentru a se referi la eforturile omenești depuse cu scopul de a obține mântuirea. Sau, altfel spus, în traducerea BVA, când vine vorba de mântuire, trebuie să „nu ne bazăm pe lucruri fizice” (Filipeni 3:3). Într-adevăr, depindem în totalitate de meritele lui Hristos. Aceasta este, cel mai probabil, ideea pe care Pavel o exprimă când spune că ne lăudăm în Hristos. Bucuria „în Domnul” (Filipeni 3:1) și lauda „în Hristos Isus” (Filipeni 3:3) sunt concepte paralele, așa cum reiese și din Psalmii 34:2 – „Să mi se laude sufletul în Domnul! Să asculte cei nenorociți și să se bucure!”

**De la încrederea în lucrurile pământești la încrederea în Hristos**

Avertismentul în privința mândriei provocate de realizările omenești, introdus în Filipeni 3:1-3, este dezvoltat în Filipeni 3:4-6. Se poate observa că sintagma „încrederea în lucrurile pământești” este un elementcheie în Filipeni 3:1-6. Aceasta apare de nu mai puțin de 3 ori. Pavel pune în balanță încrederea în lucrurile pământești și lauda în Hristos. În Filipeni 3:4, apostolul susține că niciun alt evreu nu avea atâta încredere în lucrurile pământești cum avea el. În Filipeni 3:5,6 prezintă 7 motive pentru care el ar fi putut avea încredere în lucrurile pământești mai mult decât oricine altcineva: (1) „tăiat împrejur a opta zi”, (2) „din neamul lui Israel”, (3) „din seminția lui Beniamin”, (4) „evreu din evrei”, (5) „fariseu”, (6) „prigonitor al Bisericii” și (7) „fără prihană”. Este interesant faptul că lista începe cu circumcizia și se încheie cu neprihănirea. Pare că Pavel credea că eforturile sale îi vor asigura salvarea. Totuși, după ce L-a întâlnit pe Hristos, a conștientizat că realizările lui nu aveau niciun efect real în ce privește mântuirea.

În Filipeni 3:7-9, Pavel prezintă în contrast viața lui de după convertire cu experiențele sale de dinainte de convertire, așa cum au fost descrise anterior. Termenii „câștiguri” și „pierdere” ies în evidență în acest pasaj scurt. Versetele 7 și 8 sunt structurate concentric, astfel:

A. „Dar lucrurile care pentru mine erau câștiguri” (Filipeni 3:7a),

B. „le-am socotit ca o pierdere din pricina lui Hristos” (Filipeni 3:7b).

B’. „Ba încă și acum privesc toate aceste lucruri ca o pierdere” (Filipeni 3:8a)

A’. „ca să **câștig** pe Hristos” (Filipeni 3:8b).

Această structură concentrică, denumită și structură chiastică, evidențiază schimbarea radicală din mentalitatea lui Pavel. Pe lângă termenul „pierdere” (gr. zēmia), Pavel folosește și forma verbală a acestuia, „a pierde” (gr. zēmioō), în Filipeni 3:8. Această accentuare face ca insistența asupra schimbării de perspectivă să fie cu atât mai remarcabilă. Cele 7 motive de laudă autobiografică sunt considerate o pierdere în lumina „prețul[ui] nespus de mare al cunoașterii lui Hristos Isus” (Filipeni 3:8). Cunoașterea lui Hristos a așezat în perspectiva corectă toate lucrurile din prima parte a vieții lui Pavel. El a trecut de la încrederea în lucrurile pământești la încrederea în Hristos (Filipeni 3:8), de la o neprihănire centrată pe lege la o neprihănire care Îl are în centru pe Hristos, întru totul dependentă de credința în harul lui Dumnezeu (Filipeni 3:9).

**Cunoașterea lui Hristos este o experiență progresivă**

În Filipeni 3:10, Pavel arată că scopul suprem al vieții lui era să-L cunoască pe Hristos. Faptul că menționează suferințele, moartea și învierea Domnului Hristos sugerează că a-L cunoaște pe Hristos implică nu doar o experiență cognitivă, ci mai ales una relațională, într-un proces de creștere treptată (vezi și 2 Petru 3:18). Deși această idee se subînțelege cumva în Filipeni 3:10, Pavel o dezvoltă în Filipeni 3:12-16.

Mai mult, Pavel este conștient că vom ajunge la o cunoaștere deplină a lui Hristos doar la înviere (Filipeni 3:10,11). Această idee pare să fie contextul afirmației din Filipeni 3:12 – „Nu că am și câștigat premiul sau că am și ajuns desăvârșit.” În continuare, Pavel explică modul în care urmărește scopul descris în Filipeni 3:10,11, sugerând că sarcina este una dublă: (1) uită „ce este în urma” lui și (2) se avântă „spre ce este înainte” (Filipeni 3:13). Totuși, cele două aspecte nu sunt prezentate ca acțiuni separate. De fapt, Pavel se referă la ele ca la un singur demers atunci când spune: „Fac un singur lucru” (Filipeni 3:13). Acest unic lucru este motivat de un scop clar: urmărirea „premiul[ui] chemării cerești a lui Dumnezeu în Hristos Isus” (Filipeni 3:14). Premiul și chemarea se referă la același lucru, așa cum reiese din versiunea Good News Translation a Bibliei în limba engleză: „Alerg spre țintă, care este premiul chemării cerești a lui Dumnezeu în Hristos Isus.” Cel mai probabil, ele sunt metafore pentru înviere, moment în care Pavel Îl va cunoaște pe Hristos pe deplin. Până atunci, credincioșii sunt chemați să continue să progreseze în cunoașterea lui Hristos pe măsură ce urmăresc acest premiu (Filipeni 3:15,16).

### Aplicație

Discutați următoarele idei, apoi răspundeți în cadrul grupei la întrebările de la final!

Biblia învață clar că salvarea noastră nu depinde de eforturile noastre proprii. Această învățătură este un motiv convingător de a ne bucura în Domnul zi de zi. Până la urmă, dacă mântuirea ar depinde de faptele noastre bune, nu am avea nicio speranță. Din perspectivă biblică, bucuria este răspunsul nostru la ceea ce Dumnezeu a făcut pentru noi prin Isus Hristos. Lucrurile s-ar putea să nu meargă așa cum ne dorim sau ne așteptăm. Totuși avem motive să ne bucurăm, așa cum se exprimă atât de frumos în cântarea lui Habacuc: „Eu tot mă voi bucura în Domnul, mă voi bucura în Dumnezeul mântuirii mele” (Habacuc 3:18).

În viața unui adevărat credincios nu există loc pentru mândria legată de realizările omenești. Când oamenii înțeleg că mântuirea nu depinde de ceea ce putem face noi, ci depinde în întregime de ceea ce Dumnezeu a făcut și face pentru noi prin Hristos, lucrurile considerate cândva un câștig sunt acum considerate pierdere „față de prețul nespus de mare al cunoașterii lui Hristos” (Filipeni 3:8). Asemănarea cu Domnul Hristos devine scopul alergării, iar faptele bune urmează în mod firesc. Așa cum afirmă Pavel în alt loc, „noi suntem lucrarea Lui [a lui Dumnezeu] și am fost zidiți în Hristos Isus pentru faptele bune” (Efeseni 2:10).

În calitate de creștini, suntem în formare continuă. Această idee este ceea ce a vrut să transmită Pavel în secțiunea de mulțumire din Epistola sa către filipeni, când a spus: „Acela care a început în voi această bună lucrare o va isprăvi până în ziua lui Isus Hristos” (Filipeni 1:6). Până va veni acea zi, trebuie să uităm „ce este în urma” noastră și să ne avântăm „spre ce este înainte” (Filipeni 3:13).

**1** Să analizăm ideea că mântuirea noastră nu depinde de faptele noastre bune! De ce este această învățătură o veste atât de bună? De ce ar trebui să ne inspire speranță?

**2** Mulți oameni sunt blocați într-o spirală în care se disprețuiesc și se condamnă pentru păcatele lor din trecut. Deși acceptă la nivel intelectual iertarea lui Hristos, nu au ajuns încă să o interiorizeze astfel încât să creadă că sunt cu adevărat iertați. Drept urmare, nu pot renunța pe deplin la trecut. Să reflectăm mai mult asupra ideii că trebuie să uităm „ce este în urma” noastră și să ne avântăm „spre ce este înainte” (Filipeni 3:13)! Ce permisiune uimitoare ne oferă această poruncă? De ce este acest îndemn atât de eliberator și de vindecător pentru inima umană?
