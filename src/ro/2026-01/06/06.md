---
title:  Un singur lucru - să-L cunosc pe Hristos
date:   05/02/2026
---

`6 Care sunt ideile principale pe care le subliniază Pavel în Filipeni 3:10-16?`

Nu există nimic mai important decât a-L cunoaște pe Hristos, ceea ce ne garantează în final că și El ne va cunoaște și recunoaște înaintea Tatălui (vezi Matei 7:21-23; 10:32,33). Cum Îl cunoaștem? (1) Prin Cuvântul Său scris – când îl citim și îl punem în practică. Nu-L putem cunoaște față în față, ca ucenicii. Este interesant că, deși L-au cunoscut direct, ei tot nu au reușit să-I înțeleagă cuvintele, ceea ce arată nevoia noastră de îndrumarea Duhului Sfânt (vezi Ioan 16:13). Cu cât Îl cunoaștem mai bine, cu atât ne apropiem mai mult de El, pentru că avem parte de „puterea învierii Lui” (Filipeni 3:10), care ne învie la „o viață nouă” (Romani 6:4). (2) Un alt mod de a ne apropia de Domnul Isus este prin „părtășia suferințelor Lui” (Filipeni 3:10). Fiecare încercare cu care ne confruntăm, fiecare experiență dureroasă pe care o îndurăm ne ajută să cunoaștem și să apreciem mai mult ceea ce a îndurat Hristos pentru noi și, de asemenea, să-L înțelegem mai clar pe El și voia Lui. (3) A treia cale de apropiere de El este să continuăm să mergem „spre țintă” (Filipeni 3:14). Ce este această „țintă”? Acest cuvânt apare numai aici în Noul Testament (skopos). Se referă la linia de sosire din cadrul unei curse și la premiul acordat învingătorului. Pavel îl numește „premiul chemării cerești a lui Dumnezeu, în Hristos Isus” (Filipeni 3:14). La fel cum Domnul Hristos, prin moartea și învierea Sa, S-a înălțat la cer, Dumnezeu ne invită să primim aceeași răsplată cerească – viața veșnică.

Evident, încă nu am ajuns la acest nivel. Nu vom fi desăvârșiți în sensul deplin până când „trupul stării noastre smerite” nu va fi transformat ca să fie „asemenea trupului slavei Sale” (Filipeni 3:21). Dar, dacă ajungem să Îl cunoaștem și să Îl invităm în viața noastră în fiecare zi, ne îndreptăm spre ținta de a fi ca Domnul Isus în orice mod posibil, acum. Acesta este lucrul pe care s-a concentrat și Pavel. La fel ca într-o cursă (vezi 1 Corinteni 9:24-27), nu acordăm atenție locului în care am fost sau celor care sunt în urma noastră. Singurul nostru obiectiv este ceea ce ne stă în față – premiul ceresc care ne așteaptă. Imaginea de aici este vie: un alergător concentrat pe obiectiv, care își încordează fiecare mușchi și se apleacă înainte pentru a ajunge la linia de sosire.

`De ce este important să nu te uiți înapoi la păcatele și eșecurile tale, ci să privești înainte, la ceea ce ți s-a promis chiar acum în Hristos?`