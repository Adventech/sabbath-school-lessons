---
title:  Lucrurile care contează
date:   03/02/2026
---

După cum a arătat studiul de ieri, lucrurile care în trecut îl făcuseră pe Pavel mândru erau de fapt obstacole în calea credinței, deoarece îl orbeau, nu-l lăsau să vadă că avea nevoie de Hristos. Pavel folosește limbajul comercial – vorbește despre câștig și pierderi – pentru a-și descrie bilanțul spiritual înainte de a crede. Deși nu ne place să ne gândim prea des la acest aspect, fiecare ființă umană are un „registru spiritual”. Anterior, registrul lui Pavel avea în vedere valorile evreiești ale vremii, în loc de valorile biblice învățate de la Domnul Isus. După convertire, bilanțul său spiritual arăta foarte diferit, deoarece scara valorilor lui se schimbase dramatic, de la „moneda” iudaismului la „moneda” cerului.

„Cel care a coborât din cer poate vorbi despre cer și poate prezenta în mod corect lucrurile care constituie moneda cerului, pe care El Și-a imprimat chipul și stema. El cunoaște pericolul în care se află cei pe care a venit să-i ridice din degradare și să-i înalțe lângă Sine pe tronul Său. El le arată pericolul de a-și risipi afecțiunea pe lucruri inutile și periculoase. Caută să îndrepte gândul de la cele pământești spre cele cerești, ca să nu ne irosim timpul, talentele și ocaziile pe lucruri care sunt în întregime deșertăciune” (Ellen G. White, în The Advent Review and Sabbath Herald, 1 iulie 1890).

În lumea iudaismului din secolul I, Pavel fusese o stea în ascensiune rapidă până când, orbit la vederea Domnului Isus glorificat, pe drumul spre Damasc (Faptele 9), vederea lui spirituală a fost corectată și a început să vadă clar.

`3 Ioan 9 povestește despre un alt om care era orb și apoi L-a văzut pe Domnul clar. Isus a spus că El a venit în lume pentru „ca cei ce nu văd să vadă și cei ce văd să ajungă orbi” (Ioan 9:39). Cum s-ar putea aplica acest principiu în viața ta?`

Ce ar putea fi mai valoros decât viața veșnică în cer și pe noul pământ? Valorile lumești îi orbesc pe mulți față de această realitate. Există o competiție inerentă între lucrurile apreciate aici (vezi Matei 13:22; Luca 4:5,6; 1 Ioan 2:16) și lucrurile apreciate în cer – asemănarea cu Hristos și sufletele mântuite.

`Lumea ne poate orbi față de adevărurile spirituale și față de ceea ce este cu adevărat important. Care este cheia pentru a ne menține ochii concentrați asupra a ceea ce contează cu adevărat?`