---
title:  Credința lui Hristos
date:   04/02/2026
---

Nu trebuie să trecem cu vederea ideea principală a lui Pavel. Pe drumul spre Damasc, el a avut parte de un schimb minunat: a dat vechea lui viață, bazată pe lege, pe prezența lui Hristos Însuși – „ca să câștig pe Hristos și să fiu găsit în El” (Filipeni 3:8,9).

`4 A fi găsit „în El”, adică în Hristos, este o expresie interesantă. Ce crezi că vrea să spună Pavel în Efeseni 1:4; 2 Corinteni 5:21; Coloseni 2:9 și Galateni 2:20 prin această idee?`

Conceptul de a fi în Hristos, menționat de Pavel, este îndelung dezbătut. Deloc surprinzător, poate că cea mai bună explicație vine chiar de la Pavel: „Ca să-l aducă la îndeplinire la împlinirea vremurilor, spre a-Și uni iarăși într-unul în Hristos toate lucrurile: cele din ceruri și cele de pe pământ” (Efeseni 1:10). Acesta a fost scopul lui Dumnezeu de la început. Iar Pavel arată clar cum se realizează: „Și voi, prin El, sunteți în Hristos Isus. El a fost făcut de Dumnezeu pentru noi înțelepciune, neprihănire, sfințire și răscumpărare” (1 Corinteni 1:30).

A fi „în Hristos” cuprinde tot ceea ce implică planul de salvare, de la trezirea inteligenței noastre spirituale (înțelepciune) la îndreptățirea prin credință (neprihănire), la pregătirea pentru cer (sfințire) și, în cele din urmă, la înnobilarea de la a doua venire (răscumpărare). Mântuirea este lucrarea Domnului Hristos de la început până la sfârșit – pentru noi și în noi. Așadar, câștigându-L pe Hristos, avem tot ce ne trebuie.

`5 Care sunt cele două lucruri pe care le compară Pavel în Filipeni 3:9 și de ce este important să ne amintim mereu acest contrast?`

După cum a realizat și Pavel, „o neprihănire a mea” nu este o neprihănire adevărată, deoarece legea nu poate da viață (vezi Galateni 3:21,22); numai Hristos poate, prin credință. Și nu orice fel de credință. La urma urmei, până și demonii cred – și se înfioară (Iacov 2:19). Singura credință care mântuiește este „credința lui Hristos”. Doar credința Lui a ascultat și poate asculta în mod desăvârșit. (Cuvântul grecesc pentru „credință”, pistis, înseamnă și „credincioșie/fidelitate/devotament”.) Așadar, dacă suntem în Hristos și El trăiește în noi (Galateni 2:20), atunci trăim prin credința Lui, crezând în El.