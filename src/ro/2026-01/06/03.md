---
title:  „Vechea viață” a lui Pavel
date:   02/02/2026
---

Deseori creștinii convertiți își împart viața în perioada de dinainte și în perioada de după acceptarea Domnului Isus – așa cum face Pavel în Filipeni 3. Pe bună dreptate sau nu, uneori spunem despre oameni care nu sunt creștini că sunt „oameni buni” și, cel puțin conform standardelor lumii, mulți dintre ei chiar sunt. Pe de altă parte, în raport cu standardele lui Dumnezeu, nimeni nu este bun, nici măcar creștinii.

`2 În Filipeni 3:4-6, Pavel menționează multe lucruri din viața lui de care fusese cândva mândru. Care sunt acestea? Cum ai descrie lucrurile „bune” din viața ta (trecută și prezentă)?`

Pavel face o comparație implicită între evreii credincioși care răspândesc doctrine false și credincioșii necircumciși care se bazează pe deplin pe Hristos pentru mântuirea lor și nu se încred în simple fapte omenești, cum ar fi circumcizia (vezi Evrei 6:1; 9:14; compară cu Romani 2:25- 29). Chiar dacă viața și originea lui Pavel erau oarecum impresionante pentru semenii lui evrei, niciunul dintre aceste lucruri nu a contribuit la mântuirea lui. De fapt, ele au stat în calea mântuirii lui, deoarece l-au orbit pentru o vreme față de nevoia lui de Hristos. Pavel nu era doar circumcis, ci era „tăiat împrejur a opta zi”, adică el, un evreu prin naștere și apartenență la poporul legământului, a fost circumcis în ziua a opta. Mai mult, provenea din seminția lui Beniamin, al cărei teritoriu includea unele dintre cele mai importante cetăți ale lui Israel. Pavel nu doar că știa ebraica, dar, ca discipol al lui Gamaliel cel Bătrân (Faptele 22:3; 26:4,5) și fariseu, era temeinic instruit în cunoașterea legii și a modului în care aceasta trebuia, cel puțin conform tradiției, aplicată.

Pavel avea atâta zel pentru lege încât persecuta biserica, pentru că o considera o amenințare la adresa modului de viață evreiesc, pe care el îl considera prescris de lege. Interesant este că, deși era „fără prihană” în ceea ce privește „neprihănirea” de origine umană, Pavel și-a dat seama că legea era de fapt mult mai profundă și mai exigentă decât își putea imagina și că, fără Hristos, era condamnat în fața ei.

`Compară Romani 7:7-12 cu Matei 5:21,22,27,28! Care este ideea esențială pe care atât Domnul Isus, cât și Pavel o exprimă cu privire la lege și de ce „credința în Hristos” (Filipeni 3:9), și nu legea este singura sursă de neprihănire? Privește lucrurile așa: cât de bine respecți legea, cel puțin în modul în care Domnul a spus că ar trebui să o respectăm?`