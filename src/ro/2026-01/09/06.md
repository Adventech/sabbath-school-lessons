---
title:  Puterea Evangheliei
date:   26/02/2026
---

`6 Pe ce pune accent Pavel în Coloseni 1:28,29? De ce crezi că se repetă „orice om” de trei ori?`

Miezul predicării lui Pavel era Hristos și El răstignit (1 Corinteni 1:23). Potrivit Efeseni 5:27, jertfa lui Hristos are ca scop „să înfățișeze înaintea Lui această Biserică, slăvită, fără pată, fără zbârcitură sau altceva de felul acesta, ci sfântă și fără prihană”. Astfel, ținta predicării Evangheliei de către Pavel este „ca să înfățișăm pe orice om desăvârșit în Hristos Isus” (Coloseni 1:28). El face lucrul acesta prin învățături și avertizări privind practica și doctrina creștină (2 Tesaloniceni 2:15; 1 Timotei 4:11; 5:7; Tit 1:9), privind consecințele respingerii Evangheliei și pericolele reprezentate de învățătorii falși (Faptele 20:29-31; Romani 16:17).

Așa ajungem să fim creștini maturi: prin acceptarea învățăturilor și conștientizarea avertismentelor din Scriptură. Maturitatea este un concept important. Părinții unui nou-născut celebrează fiecare etapă – primele cuvinte, primii pași, învățarea cititului. Creșterea și dezvoltarea sunt normale și de așteptat. Același lucru este valabil și în viața creștină. Cuvântul grecesc tradus prin „desăvârșit” (teleios) înseamnă „perfect” și „fără defect”. Prin procesul de creștere creștină, noi devenim conștienți de profunzimea legii lui Dumnezeu și de faptul că cerințele ei sunt „fără margini” (Psalmii 119:96), iar ea se extinde până la „simțirile și gândurile inimii” (Evrei 4:12).

Dar trebuie să fim atenți, motiv pentru care Pavel a folosit verbul „a avertiza” în Coloseni 1:28 (BTF). Căile care i se par „bune omului [...] duc la moarte” (Proverbele 14:12). Discernământul spiritual vine dintr-o cunoaștere a Cuvântului lui Dumnezeu ghidată de Duhul. Învățăturile false conțin de obicei un sâmbure de adevăr, dar fie adaugă, fie scot ceva din ceea ce spune Biblia (vezi Isaia 8:20). Acestea au adesea succes, dacă nu prin faptul că pun direct la îndoială ceea ce spune Dumnezeu, atunci măcar prin sugerarea ideii că ceea ce spune El nu mai este posibil sau nu mai este relevant în vremurile noastre. Trebuie să fim înțelepți ca șerpii și fără răutate ca porumbeii când vine vorba de a deosebi adevărul doctrinar de rătăcire.

`Cum înțelegi expresia „om desăvârșit în Hristos Isus” (Coloseni 1:28)? În ce fel înțelegerea a ceea ce a realizat Domnul Isus pentru noi la cruce te ajută să înțelegi ce înseamnă să fii „desăvârșit în Hristos Isus”?`