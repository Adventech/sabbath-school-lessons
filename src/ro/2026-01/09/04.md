---
title:  Planul veșnic al lui Dumnezeu
date:   24/02/2026
---

`3 Ce spune Pavel în Coloseni 1:24,25 despre suferințele lui pentru Hristos?`

Deși Pavel a scris Epistola către coloseni când se afla în arest la domiciliu în Roma, poate că cea mai mare durere a lui era că nu mai putea lucra intensiv din loc în loc și din casă în casă (Faptele 20:20). Aceste dureri (sau necazuri), despre care Hristos a avertizat (Matei 24:9; Ioan 16:33), „nu sunt vrednice să fie puse alături cu slava viitoare, care are să fie descoperită față de noi” (Romani 8:18). Aceasta este imaginea de ansamblu. Așa cum le scrisese creștinilor din Filipi, și acum celor din Colose, Pavel se bucură în suferințele lui, care sunt spre folosul lor (Coloseni 1:24).

Pavel este într-adevăr în închisoare, dar „Cuvântul lui Dumnezeu nu este legat” (2 Timotei 2:9). În timp ce era întemnițat, Pavel le-a scris și filipenilor, efesenilor și lui Filimon. După eliberare, Dumnezeu l-a inspirat să scrie îndemnurile importante din 1 Timotei și din Tit. Apoi, în timpul ultimei sale întemnițări într-o închisoare romană, a scris 2 Timotei. Pe scurt, acești ultimi ani i-au oferit lui Pavel ocazia de a scrie o parte semnificativă din Noul Testament, probabil inclusiv Epistola către evrei.

Planul veșnic al lui Dumnezeu a prevăzut toate acestea și multe altele. Cuvântul grecesc folosit de Pavel în Coloseni 1:25, tradus de obicei prin „isprăvnicia”, este oikonomia. Folosit în sens restrâns (așa cum apare, de exemplu, în 1 Timotei 1:4), face referire la „modul în care Dumnezeu rânduiește lucrurile” (Luke Timothy Johnson, The First and Second Letters to Timothy, 2001, p. 164), inclusiv apostolatul lui Pavel. Dar, într-un sens mai larg, include toate măsurile luate de Dumnezeu în cadrul planului de mântuire. Lucrarea lui Pavel, a celorlalți apostoli și chiar a profeților din Vechiul Testament (Efeseni 2:20; 3:5), inclusiv a lui Moise, au fost menite „ca să întrege[ască] Cuvântul lui Dumnezeu” (Coloseni 1:25), toate în legătură cu acest plan divin. Deși vom trata mâine acest subiect, este util să observăm că Pavel și-a considerat lucrarea doar o mică parte dintr-un plan divin mult mai amplu și pe un termen mult mai lung, ce a început să fie pus în aplicare „de la facerea lumii” (Matei 13:35; Efeseni 1:4).

`Cum s-ar putea încadra deciziile pe care le iei (mari sau mici) în planul mai larg al lui Dumnezeu? Putem ști cu adevărat dacă o decizie este cu adevărat „mică”? Cum ar putea avea aceasta ramificații mai importante ce vor deveni evidente abia mai târziu?`