---
title:  Taina lui Dumnezeu, descoperită
date:   25/02/2026
---

`4 În 1 Coloseni 1:26,27 Pavel menționează de două ori „taina”? Ce taină?`

În 1 Corinteni 2, Pavel vorbește despre „înțelepciunea lui Dumnezeu, cea tainică”, adică despre planul etern al lui Dumnezeu, hotărât „spre slava noastră mai înainte de veci” (v. 7) și revelat prin planul mântuirii. Petru vorbește despre acest adevăr ca despre ceva ce profeții au anticipat și „în care chiar îngerii doresc să privească” (1 Petru 1:10-12). Această taină a fost concepută „mai înainte de întemeierea lumii” (1 Petru 1:20) și „ținută ascunsă timp de veacuri” (Romani 16:25). Dar, prin viața, moartea și învierea lui Hristos, această taină a fost descoperită (2 Corinteni 3:14).

`5 Cum clarifică următoarele pasaje despre taina lui Dumnezeu diferite aspecte ale planului de mântuire? Efeseni 1:7-10; 3:3-6 `

În final, „toate lucrurile” din cer și de pe pământ vor fi unite pe deplin în Hristos. Aceasta a fost tema principală a rugăciunii Domnului Hristos din Ioan 17. Modul exact în care acest lucru avea să se împlinească era un mister, care acum a fost dezlegat prin Evanghelie. Faptul că Dumnezeu ne iubește atât de mult încât, pentru mântuirea noastră, L-a dat pe Domnul Isus, neprețuita comoară a cerului, va rămâne subiectul studiului nostru de-a lungul veșniciei. Însă știm un lucru: Hristos „a murit pentru toți, pentru ca cei ce trăiesc să nu mai trăiască pentru ei înșiși, ci pentru Cel ce a murit și a înviat pentru ei” (2 Corinteni 5:15). Ca urmare, toți aceia care cred în Hristos, atât evrei, cât și neevrei, se bucură în mod egal de promisiunile lui Dumnezeu prin Evanghelie și au fost uniți într-un singur trup – biserica.

Expresia „Hristos în voi” (Coloseni 1:27) se referă la locuirea Domnului Hristos în inimă prin credință (Efeseni 3:17; compară cu Galateni 2:20). Această unire spirituală cu Hristos le permite credincioșilor chiar acum să stea „împreună în locurile cerești” (Efeseni 2:6) și să guste „puterile veacului viitor” (Evrei 6:5). Prin prezența Lui în viața noastră, Hristos deja începe să ne unească cu cerul. Evanghelia care lucrează în inima credincioșilor este cea care ne-a învrednicit să avem parte „de moștenirea sfinților în lumină” (Coloseni 1:12).