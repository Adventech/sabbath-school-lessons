---
title:  Dacă vom persevera în credință
date:   23/02/2026
---

`2 Ce crezi că vrea să spună Pavel în Coloseni 1:23 prin expresia „întemeiați și neclintiți” în credință? (Vezi și Coloseni 2:5 și Efeseni 3:17.)`

În limba greacă există patru tipuri de propoziții condiționale (care încep cu „dacă”), fiecare cu nuanțele ei. Cea cu care începe Coloseni 1:23 presupune că respectiva condiție este reală. Cu alte cuvinte, când îi încurajează pe coloseni, Pavel consideră că ei vor rămâne, într-adevăr, în credință. După cum indică la scurtă vreme după, Pavel a văzut deja dovezi ale credinței și consecvenței lor (Coloseni 2:5). Totuși speranța lor rămâne condiționată de perseverența lor pe calea credinței pe care au pășit.

Această idee a perseverenței este transmisă prin cuvântul grecesc tradus cu „rămâneți și mai departe” (Coloseni 1:23). El este folosit și în legătură cu fariseii și cărturarii care au continuat să-I ceară Domnului Isus un răspuns cu privire la ce ar trebui făcut cu femeia prinsă în adulter (Ioan 8:7); mai este folosit și cu referire la Petru, care a continuat să bată la ușă după ce Roda i-a recunoscut vocea, dar a lăsat ușa încuiată și a fugit înăuntru să le spună celorlalți (Faptele 12:16). Este folosit și de Pavel, care îl îndeamnă pe Timotei să rămână fidel învățăturilor doctrinare și practice pe care i le-a transmis (1 Timotei 4:16). Sensul este similar și aici, doar că este aplicat credincioșilor în general.

După cum vom vedea în studiul următor, Pavel este preocupat ca nu cumva colosenii să alerge după metode omenești de mântuire, în loc să se încreadă în speranța oferită de Evanghelie (vezi, de exemplu, Coloseni 2:8,20-22). Cuvântul „întemeiați” se referă la faptul de a avea o bază solidă de credință și dragoste, fundamentată pe Cuvântul lui Dumnezeu (vezi Matei 7:25; Efeseni 2:20; 3:17). Legat de această idee este cuvântul grecesc tradus prin „neclintiți”, care face aluzie la o structură de neclintit și, prin extensie, la un creștin care nu se abate „de la nădejdea Evangheliei” (Coloseni 1:23). Același cuvânt este folosit și în 1 Corinteni 15:58 – „Fiți tari, neclintiți, sporiți totdeauna în lucrul Domnului, căci știți că osteneala voastră în Domnul nu este zadarnică!” Contrar credinței populare „odată mântuit, pentru totdeauna mântuit”, Pavel spune ceva cu totul diferit.

`Care a fost experiența ta în legătură cu necesitatea de a persevera în credință? Cu alte cuvinte, de ce este necesar să faci mereu o alegere conștientă în acest sens? Ce se va întâmpla dacă nu o faci?`