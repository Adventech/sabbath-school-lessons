---
title:  Împăcați și iertați
date:   22/02/2026
---

`1 La ce face aluzie Pavel când spune că eram „străini și vrăjmași”, în Coloseni 1:21,22? Și care este rezultatul final așteptat al morții lui Hristos (vezi și Efeseni 5:27)?`

Pavel i-a zugrăvit întotdeauna un portret sumbru omenirii, cel puțin omenirii separate de neprihănirea lui Hristos. Și cine astăzi, la aproape două mii de ani distanță, ar putea contesta acest punct de vedere? Cineva a spus odată că singura doctrină creștină care nu are nevoie să fie acceptată prin credință este păcătoșenia omenirii.

Cu toate acestea, la intrarea păcatului în lume, Dumnezeu a luat inițiativa de a ne împăca, oricât de răi am fi, cu Sine. Cu alte cuvinte, încă de la început, Dumnezeu a acționat pentru a rezolva problema păcatului, chiar dacă singura soluție presupunea moartea Domnului Isus pe cruce. În Eden, El l-a strigat pe Adam – capodopera creației Sale: „Unde ești?” (Geneza 3:9). Și astăzi, El continuă să-Și caute oaia pierdută – pe noi. Ne caută pe fiecare în parte. Are un plan desăvârșit pentru a ne atinge inima, punând în aplicare făgăduința incipientă a Evangheliei din Geneza 3:15, de a crea vrăjmășie între noi și Satana.

Uneori, Evanghelia este prezentată atât de complicat și de teoretic, încât ajunge să aibă puțină relevanță practică pentru viața din secolul XXI. Dar, în realitate, este destul de simplă și clară.

Evanghelia are trei părți. În primul rând, pentru că nu ne putem salva singuri, Domnul Isus a venit și a murit pentru păcatele noastre. (Vezi Romani 5:6-8.) În al doilea rând, acceptând moartea Lui de parcă ar fi a noastră, prin credință, pocăință și botez, suntem îndreptățiți și eliberați de condamnarea pentru păcat. (Vezi Romani 5:9-11; 6:6,7.) În al treilea rând, viața pe care o trăim acum este rezultatul unirii noastre cu Hristos, al experimentării puterii Lui de a ne crea din nou și al faptului că El trăiește în noi. (Vezi 2 Corinteni 5:17-21; Galateni 2:20.) Acestea nu sunt neapărat etape sau evenimente separate. Ele pot avea loc deodată, imediat ce suntem gata să-L primim pe Domnul Isus în viața noastră. Și pot fi reînnoite în fiecare zi, atunci când ne predăm din nou Lui în fiecare dimineață. Indiferent cum a trăit fiecare dintre noi lucrarea mântuitoare a lui Hristos, temelia rămâne întotdeauna moartea lui Isus. La aceasta trebuie mereu să ne întoarcem.

`Când te uiți la tine însuți, în adâncul ființei tale, la caracterul tău, ce descoperi despre nevoia ta după jertfa Domnului?`