---
title:  În unire stă puterea
date:   14/01/2026
---

Ultima rugăciune a Domnului Isus pentru ucenicii Săi a avut ca temă unitatea. El a privit dincolo de cruce, la reîntâlnirea cu Tatăl Său și la întâlnirea cu noi: „Tată, vreau ca, acolo unde sunt Eu, să fie împreună cu Mine și aceia pe care Mi i-ai dat Tu, ca să vadă slava Mea, slavă pe care Mi-ai dat-o Tu” (Ioan 17:24). Domnul Isus S-a rugat ca Tatăl să aibă grijă de copiii Săi astfel încât „să fie una, cum suntem și Noi” (Ioan 17:11). El a evidențiat și consecințele grave ale dezbinării – îi face pe unii să nu creadă. De două ori în această scurtă rugăciune Domnul subliniază faptul că unirea noastră cu El și cu Tatăl este pentru „ca lumea să creadă” și „ca să cunoască lumea că Tu M-ai trimis” (Ioan 17:21,23).

`6 Compară Filipeni 1:27 cu Ioan 17:17-19! Ce spun atât Domnul Isus, cât și Pavel că este indispensabil pentru unitatea în biserică?`

Cuvântul grecesc din Filipeni 1:27 tradus prin „purtați-vă într-un chip vrednic” este politeuomai, care înseamnă „a trăi ca un cetățean” – nu al vreunei împărății pământene, ci al împărăției cerești. Predica de pe Munte ilustrează frumos ce înseamnă să fim copiii Tatălui ceresc și membri ai împărăției Sale: săraci în duh, blânzi, flămânzi și însetați după neprihănire, milostivi, cu inima curată, împăciuitori, întorcând și celălalt obraz, iubindu-ne dușmanii, binecuvântând pe cei care ne blestemă, făcând bine celor care ne urăsc. Pe scurt, „să faci dreptate, să iubești mila și să umbli smerit cu Dumnezeul tău” (Mica 6:8). E greu să fim supărați pe un asemenea om. Sau poate că nu e chiar așa de greu… Uneori nu ne plac oamenii care par prea buni. Suntem poate tentați să le mai tăiem din aripi sau să găsim un punct slab ca să dovedim că nu sunt chiar atât de buni pe cât par – totul pentru a ne simți noi mai bine în pielea noastră. Dar ce-ar fi ca, mai bine, să vedem cât putem fi noi mai iubitori, mai generoși, mai miloși, mai smeriți?

Ellen G. White a vorbit despre aceia care „iubesc lumea și câștigurile ei mai mult decât Îl iubesc pe Dumnezeu sau adevărul” (Ellen G. White, Mărturii pentru biserică, vol. 5, p. 277). Adesea, dezbinarea din biserică provine în cele din urmă din mândrie. „Pe măsură ce mândria și ambiția lumească au fost nutrite, spiritul lui Hristos s-a îndepărtat, iar spiritul de competiție, de dezacord, de ceartă, a venit să tulbure și să slăbească biserica” (Ibidem, p. 241). Cât de important este ca fiecare dintre noi să învățăm umilința și blândețea pe care Domnul Isus ni le-a arătat! Ce biserică diferită am avea, nu-i așa?