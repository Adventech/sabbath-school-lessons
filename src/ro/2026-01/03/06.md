---
title:  Uniți și fără teamă
date:   15/01/2026
---

`7 Studiază Filipeni 1:27-30! Ce legătură vezi între lipsa fricii, pe de o parte, și unitatea și lupta „cu un suflet pentru credința Evangheliei”, pe de altă parte?`

Strategia lui Satana este să dezbine și să cucerească. Dezbinarea ucide. Citește ce a spus Domnul Isus în această privință în Marcu 3:25! Este un principiu simplu pe care Satana își dorește să îl uităm. Unitatea ne ajută să ne îndeplinim rolul profetic de rămășiță a profeției biblice (Apocalipsa 12:17), care proclamă „Evangheli[a] veșnică” „oricărui neam, oricărei seminții, oricărei limbi și oricărui norod” (Apocalipsa 14:6). Deoarece unitatea este crucială pentru îndeplinirea misiunii noastre de a răspândi acest mesaj dat de Dumnezeu, iar rugăciunea Domnului Isus din Ioan 17 evidențiază „adevărul” Cuvântului lui Dumnezeu drept un factor major al unității (Ioan 17:17,19), mesajul nostru nu poate fi separat de misiunea sau de unitatea noastră. Toate trei rezistă sau cad împreună. Dacă unul dintre elemente lipsește, nu putem reuși. Dar, dacă le avem pe toate trei, nu avem de ce să ne temem. Nu trebuie să fim „înspăimântați de potrivnici” (Filipeni 1:28). Satana este un dușman învins. Chiar dacă am fi chemați să murim pentru credința noastră, nimic nu ne poate vătăma, dacă suntem „plini de râvnă pentru bine” (1 Petru 3:13). Diavolul este incapabil să oprească înaintarea adevărului lui Dumnezeu.

`8 Citește Matei 10:38; Faptele 14:22; Romani 8:17; 2 Timotei 3:12 și rezumă tema lor comună!`

Viața în această lume căzută este grea, chiar și pentru cei mai „buni” dintre noi. Iov a fost un om neprihănit; Biblia spune că „era fără prihană și curat la suflet. El se temea de Dumnezeu și se abătea de la rău” (Iov 1:1). Dar, peste noapte, nenorocirea l-a lovit pe el și familia lui. Cine nu a aflat, fie din experiența personală, fie văzând ce li se întâmplă altora, că viața aici se trăiește, pare-se, pe marginea prăpastiei și nu știi niciodată când vei cădea în ea? Suferința, într-o formă sau alta, este partea fiecăruia dintre noi. În cele din urmă însă, mai bine să suferim de dragul lui Hristos decât pentru orice altceva.

`Ce speranță, ce mângâiere ar trebui să avem noi, creștinii, în mijlocul suferinței noastre?`