---
title:  Încrederea
date:   13/01/2026
---

`5 Ce vrea să spună Pavel în Filipeni 1:23,24 când susține: „să mă mut și să fiu împreună cu Hristos” este „cu mult mai bine”?`

Acest pasaj a fost înțeles foarte greșit de-a lungul timpului. Pavel vorbește aici despre contrastul dintre viață și moarte. Creștinul trăiește pentru Hristos și poate chiar să moară pentru El. În acest sens este un „câștig” – mărturia noastră este mult mai puternică și mai convingătoare (Filipeni 1:21). Fără îndoială că, atunci când este dispus să moară pentru o convingere, cel în cauză are multă credință.

Dar trebuie să recunoaștem și că morții „nu știu nimic”. Ei se odihnesc în mormânt până la înviere (vezi Eclesiastul 9:5; Ioan 5:28,29). De aceea Domnul a spus despre Lazăr, care murise: „Lazăr, prietenul nostru, doarme, dar Mă duc să-l trezesc din somn” (Ioan 11:11). Dacă, atunci când mor, oamenii ar merge imediat în Rai, imaginează-ți cum ar fi fost pentru Lazăr! După patru zile de Paradis, un înger să vină cu vestea „proastă”: „Îmi pare rău, Lazăr, dar Isus te cheamă să te întorci pe pământ. Nu poți rămâne aici.” Dacă mergem pe acest fir logic vedem cât de eronată este această idee. Moartea este ca un somn fără vise din care Domnul Isus îi va trezi pe urmașii Săi credincioși la a doua venire; atunci, împreună cu sfinții încă în viață, ei vor fi luați și duși la cer pentru a fi cu Isus pentru totdeauna (vezi 1 Tesaloniceni 4:16,17).

„Mutarea” lui Pavel din viața prezentă pentru a fi cu Hristos înseamnă a fi împreună cu El în suferință și în moarte (2 Timotei 4:6) „ca să ajung[ă] [...] la învierea din morți” (Filipeni 3:11). În plus, el era categoric conștient că va închide ochii în moarte și că următorul lucru pe care îl va ști, într-o fracțiune de secundă, va fi să Îl vadă pe Domnul Isus, care îl va lua, împreună cu tot poporul lui Dumnezeu, în locul pe care El l-a pregătit pentru toți cei care Îl iubesc (Ioan 14:3; 1 Corinteni 2:9). Deși era dispus să moară pentru Hristos, Pavel știa că ar fi fost mai bine pentru filipeni dacă el ar „rămân[e] în trup” (Filipeni 1:24). În mod interesant, creștinului nu îi este neapărat ușor să spună dacă este mai bine să trăiești pentru Hristos sau să mori pentru El. Pavel era „strâns din două părți” (Filipeni 1:23), între a rămâne în viață sau a se odihni în mormânt.

`Te-ai gândit vreodată că, în momentul în care mori, următorul lucru de care vei fi conștient este revenirea lui Hristos? Cum te-ar putea ajuta acest gând să înțelegi logica lui Pavel de aici?`