---
title:  Material Pentru Instructori
date:  16/01/2026
---

### Privire generală 

Martin Luther King Jr. a spus cândva: „Dacă omul nu descoperă ceva pentru care este dispus să moară, nu are de ce să trăiască” (citat de Mark Water, The New Encyclopedia of Christian Quotations, 2000, p. 404). Pavel exprimă un sentiment similar: „Căci, pentru mine, a trăi este Hristos și a muri este un câștig” (Filipeni 1:21). Acestea nu sunt vorbe goale. Pavel era cu adevărat gata să moară pentru Hristos (Romani 14:8) și, în final, chiar a murit pentru El (2 Timotei 4:6-8).

Citând din Psalmul 44:22, Pavel Îi spune Domnului: „Din pricina Ta suntem dați morții toată ziua; suntem socotiți ca niște oi de tăiat” (Romani 8:36). Așadar, cuvintele lui din Galateni 2:20 nu ar trebui să ne surprindă: „Am fost răstignit împreună cu Hristos…”. Pavel era gata să moară pentru Hristos pentru că trăia pe deplin pentru El. Dar Pavel continuă: „și trăiesc..., dar nu mai trăiesc eu, ci Hristos trăiește în mine. Și viața pe care o trăiesc acum în trup o trăiesc în credința în Fiul lui Dumnezeu” (Galateni 2:20). Astfel, Pavel a trăit și a murit pentru Evanghelie.

Studiul din această săptămână accentuează trei teme principale: (1) Dumnezeu ne cheamă să trăim vieți orientate spre misiune și chiar să fim dispuși să murim pentru El. (2) Moartea este asemănată cu somnul, iar soluția pentru ea este învierea trupului, nu nemurirea sufletului. (3) Hristos ne cheamă la unitate în Duhul Său. Pentru că toți suntem implicați într-un război spiritual, trebuie nu doar să folosim armele potrivite, ci și să luptăm împreună, uniți.

### Comentariu

Se povestește că John Bradford, care a fost ars pe rug la 1 iulie 1555, „a fost capelanul regelui Edward VI al Angliei și unul dintre cei mai populari predicatori ai vremii sale. Dar a fost martir pentru credința lui. În timp ce era dus spre Newgate pentru a fi ars, i s-a dat permisiunea să vorbească, iar din carul în care era dus spre moarte, pe tot drumul din vestul Londrei până la Newgate, a strigat: «Hristos, Hristos, numai Hristos»” (Paul Lee Tan, Encyclopedia of 7,700 Illustrations: Signs of the Times, 1996, p. 787). Ca și Pavel, Bradford s-a dedicat misiunii trăind și murind pentru Hristos.

**A trăi și a muri pentru Hristos**

Afirmația lui Pavel din Filipeni 1:21 este una dintre cele mai remarcabile din toate scrisorile lui. Disponibilitatea lui de a trăi pentru Hristos – care implică îndurarea unor suferințe inevitabile – și chiar de a muri pentru El scoate în evidență speranța exprimată în versetul anterior: „Hristos va fi proslăvit cu îndrăzneală în trupul meu, fie prin viața mea, fie prin moartea mea” (Filipeni 1:20).

Un concept care nedumerește este însă afirmația lui Pavel că moartea este un câștig. Ce vrea să spună el? Cum poate cineva să aibă de câștigat de pe urma propriei morți? Pe baza dorinței exprimate de Pavel în Filipeni 1:23 – „aș dori să mă mut și să fiu împreună cu Hristos” –, unii au tras concluzia că Pavel afirmă că ar fi în prezența lui Hristos imediat după moarte. Dar o astfel de noțiune contrazice învățăturile clare ale Scripturii despre sufletul care nu este nemuritor și despre moarte ca somn. Pentru a înțelege ce a vrut Pavel să spună atunci când a numit moartea un câștig, este util să studiem folosirea de către el a termenului „câștig” (gr. kerdos) și a verbului înrudit „a câștiga” (din kerdainō) în alte pasaje din scrierile sale. În Filipeni 3:7,8, Pavel menționează că ceea ce considera odinioară „câștiguri” (kerdos), acum socotește ca o pierdere „din pricina lui Hristos” (Filipeni 3:7, subl.ad.), adică, „față de prețul nespus de mare al cunoașterii lui Hristos Isus” (Filipeni 3:8, subl.ad.). Pavel explică în continuare: „Pentru El am pierdut toate […] ca să câștig [kerdainō] pe Hristos” (Filipeni 3:8, subl.ad.). Așadar, pentru Pavel, moartea este un câștig în sensul că, în cele din urmă, Îl va câștiga pe Hristos, văzându-L la a doua Lui venire (2 Timotei 4:8).

Este posibil și ca, în Filipeni 1:21, „câștig” (kerdos) să aibă un sens misionar. În 1 Corinteni 9:19-23, Pavel folosește kerdainō ca termen misionar: „M-am făcut robul tuturor, ca să câștig [kerdainō] pe cei mai mulți. Cu iudeii m-am făcut ca un iudeu, ca să câștig [kerdainō] pe iudei; cu cei ce sunt sub Lege m-am făcut ca și când aș fi fost sub Lege (măcar că nu sunt sub Lege), ca să câștig [kerdainō] pe cei ce sunt sub Lege; cu cei ce sunt fără Lege m-am făcut ca și cum aș fi fost fără Lege [...] ca să câștig [kerdainō] pe cei fără Lege. Am fost slab cu cei slabi, ca să câștig [kerdainō] pe cei slabi.”

În acest sens, următorul comentariu la Filipeni 1:21 este de ajutor: „[Pavel] caută să-L preamărească pe Hristos. Dacă Domnul său considera că este mai bine ca el să dea mărturie prin viață și slujire, atunci avea să Îl reprezinte corect. Dar moartea unui om neprihănit poate fi în același timp o demonstrare puternică a eficienței Evangheliei harului.

Contrastul dintre moartea lui și moartea celui care moare fără speranță ar fi atât de izbitor, încât influența sa ar fi un câștig pentru împărăția lui Hristos. Inimile sunt atinse și înmuiate de siguranța calmă și încrederea celui a cărui speranță este pe deplin în Dumnezeul său, chiar și în ceasul morții” (Comentariul biblic adventist, vol. 7, p. 147 [subl.ad.]). Pavel credea că moartea lui avea să reprezinte punctul culminant al lucrării sale misionare (Filipeni 2:17; compară cu 2 Timotei 4:6-7). De asemenea, probabil că el considera că, dându-și viața, i-ar „încuraja pe filipeni la un sacrificiu de sine mai mare sau [...] i-ar putea determina pe unii să cerceteze credința de care el s-a ținut cu atâta tărie” (Comentariul biblic adventist, vol. 7, p. 160).

Pavel vedea moartea ca pe un câștig, deoarece avea să-L vadă pe Hristos la următoarea sa experiență conștientă, la înviere. În același timp, Pavel era sigur că, între moartea sa și a doua venire, avea să doarmă în mormânt.

**Moartea este ca un somn**

Pavel a comparat moartea cu somnul (1 Tesaloniceni 4:14,15), sugerând o stare de inconștiență. Această idee este în concordanță cu învățăturile Domnului Isus din evanghelii (Luca 8:52,53; Ioan 11:11-13). Un exemplu clar este învierea fiicei lui Iair. Este interesant că, în timp ce Matei și Marcu menționează doar că oamenii au ridiculizat afirmația lui Isus că fata dormea (Matei 9:24; Marcu 5:39,40), observația lui Luca în calitate de medic este mai precisă: „Ei își băteau joc de El, căci știau că murise” (Luca 8:53, subl.ad.). În plus, cartea Faptele apostolilor – scrisă tot de Luca – în contextul morții lui Ștefan afirmă că acesta „a adormit” (Faptele 7:60). Același lucru se spune despre David (Faptele 13:36, NTR).

Referindu-se la moartea „părinților”, Petru spune că aceștia „au adormit” (2 Petru 3:4). Cercetătorii dezbat dacă prin „părinții” Petru se referea la generația anterioară de creștini sau la patriarhi, dar această distincție este irelevantă. Oricare ar fi cazul, moartea este descrisă ca o stare de inconștiență, ceva similar cu ceea ce se întâmplă atunci când adormim în fiecare seară. De asemenea, este demn de remarcat faptul că „multe trupuri ale sfinților adormiți au înviat” la învierea lui Isus (Matei 27:52, EDCR, subl.ad.). Acest pasaj din Evanghelia după Matei este important nu numai pentru că aseamănă moartea cu somnul, ci și pentru că indică în mod clar învierea trupului ca remediu pentru moarte.

După cum s-a menționat anterior, convingerea lui Pavel că moartea este ca un somn e adânc înrădăcinată în învățăturile Domnului Isus și corespunde cu gândurile exprimate de alți apostoli. Astfel, Biblia nu prezintă moartea ca pe o stare de conștiență, așa cum cred mulți.

**Unitate în Hristos**

Filipeni 1:27 deschide o secțiune a epistolei (Filipeni 1:27-30) în care Pavel trece de la propria suferință la suferința destinatarilor scrisorii în activitatea lor pentru Hristos. Două teme esențiale ies în evidență în Filipeni 1:27 – un mod de viață asemenea lui Hristos și unitatea. Credincioșii sunt chemați să manifeste o conduită exemplară și să rămână uniți, în ciuda opoziției dure și a suferinței pe care o îndură din pricina credinței în Hristos.

Pavel folosește două expresii-cheie pentru a exprima tipul de legătură care ar trebui să caracterizeze relațiile dintre credincioși: „același duh” și „un suflet” (Filipeni 1:27). Acest limbaj al părtășiei străbate întreaga epistolă. În acest context, Pavel afirmă că filipenii i-ar face bucuria deplină dacă ar avea „o simțire, o dragoste, un suflet și un gând” (Filipeni 2:2). În Filipeni 4:1-3, Pavel lasă să se înțeleagă că unitatea este esențială pentru împlinirea misiunii.

Filipeni 4:3 conține în original patru cuvinte compuse cu prefixul grecesc syn („cu” sau „împreună cu”): syzygos („tovarăș de jug”); syllambanō (literal, „a lua împreună”); synathleō („a se strădui împreună cu”) și synergos („tovarăș de lucru”). Astfel, Pavel menționează femei care „au lucrat împreună cu” el pentru Evanghelie, precum și alți „tovarăși de lucru”, toți implicați în misiune.

### Aplicație

Discutați următoarele idei, apoi răspundeți în cadrul grupei la întrebările de la final!

„Ucenicul nu este mai presus de învățătorul său, nici robul, mai presus de domnul său” (Matei 10:24). Printre altele, această învățătură include respingerea, suferința și chiar martiriul. În Ioan 15:20, Domnul Isus spune: „Dacă M-au prigonit pe Mine, și pe voi vă vor prigoni.” Ca lucrători pentru cauza lui Hristos, trebuie să fim pregătiți pentru vremuri grele. Biblia ne arată că Satana acționează cu entuziasm în această lume să împiedice predicarea Evangheliei oricărui neam, oricărei seminții, oricărui norod și oricărei limbi, pentru că „știe că are puțină vreme” (Apocalipsa 12:12). De aceea și poporul lui Dumnezeu trebuie să lucreze cu hotărâre.

Prin urmare, Hristos ne cheamă să trăim pentru misiune. Dacă murim în timp ce suntem angajați în lucrarea misionară, avem siguranța că vom dormi în mormânt, așteptând învierea la a doua venire. Dumnezeu nu-i uită pe cei care mor având credință în mesajul îngerului al treilea. Lor li se promite: „«Ferice de acum încolo de morții care mor în Domnul!» «Da», zice Duhul, «ei se vor odihni de ostenelile lor, căci faptele lor îi urmează»” (Apocalipsa 14:13). Până atunci, este nevoie de răbdare (Apocalipsa 14:12). Suntem chemați să ne luăm crucea și să-L urmăm pe Hristos (Matei 10:38) până în ziua când vom schimba crucea cu cununa vieții (Apocalipsa 2:10). Între timp, trebuie să lucrăm împreună împotriva unui dușman comun. Pavel spune: „Noi n-avem de luptat împotriva cărnii și sângelui, ci […] împotriva duhurilor răutății” (Efeseni 6:12). Uniți în Hristos și îmbrăcați cu armura lui Dumnezeu, vom birui!

**1** Gândiți-vă la un moment în care ați suferit persecuții religioase! Cum v-a fost întărită credința de suferința de dragul lui Hristos?

**2** La ce misiune v-a chemat Hristos? Cum vă îndepliniți această misiune pentru El?
