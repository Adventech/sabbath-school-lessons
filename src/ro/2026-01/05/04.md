---
title:  O jertfă vie
date:   27/01/2026
---

`4 Ce spune Pavel în Filipeni 2:17; 2 Timotei 4:6; Romani 12:1,2 și 1 Corinteni 11:1?`

Pavel a dat deja dovadă de o atitudine surprinzător de ambivalentă cu privire la faptul de a trăi sau a muri în slujba lui Hristos (Filipeni 1:20-23). Acum el sugerează posibilitatea foarte reală de a fi „turnat ca o jertfă de băutură” (Filipeni 2:17). Această imagine provine din practica antică a libațiilor, care presupunea turnarea unui lichid (precum untdelemn, vin sau apă) ca jertfă adusă lui Dumnezeu (vezi Geneza 35:14; Exodul 29:40; 2 Samuel 23:15-17). Această aparentă „risipă” a unui prețios lichid ca act de devoțiune ne poate duce cu gândul la gestul Mariei, care a uns capul și picioarele Domnului Isus cu „mir de nard curat, foarte scump” (Marcu 14:3-9; Ioan 12:3). Deși nu era o jertfă de băutură în sensul strict al cuvântului, a fost cu siguranță un act de sacrificiu enorm care a ilustrat bine jertfa infinită a lui Hristos pentru mântuirea noastră.

Dacă avea să fie condamnat la moarte pentru lucrarea sa de răspândire a Evangheliei, Pavel s-ar fi bucurat, deoarece viața lui ar fi fost „turnată” ca o jertfă pentru Dumnezeu. Deoarece libațiile din Biblia ebraică nu sunt, în general, de sine stătătoare, ci însoțesc o jertfă (vezi Numeri 15:1-10; 28:1-15), Pavel considera că dăruirea vieții sale era o completare potrivită la jertfa și slujba credincioșilor din Filipi, care, prin credință, au ales să-și dedice viața lui Dumnezeu ca „jertfă vie” (Romani 12:1).

Primii creștini, inclusiv cei din Filipi (Filipeni 1:27-29), erau activi în împărtășirea credinței lor. Ei mergeau să propovăduiască Evanghelia din casă în casă (Faptele 5:42). Își deschideau casele pentru studiul Scripturilor (Faptele 12:12; 1 Corinteni 16:19; Coloseni 4:15; Filimon 1, 2) și puteau să ofere argumente din Scripturi pentru credința lor (Faptele 17:11; 18:26; 1 Petru 3:15). Pionierii noștri adventiști au făcut același lucru. În loc să se bazeze pe pastori pentru a răspândi mesajul în rândul semenilor lor, ei își împărtășeau credința, organizau studii biblice și pregăteau oamenii pentru ca aceștia să fie gata pentru botez când se întorcea pastorul. Pe scurt, cu mari sacrificii personale – cu alte cuvinte, ca o „jertfă vie” –, ei au depus eforturi pentru a răspândi Evanghelia. Să facem noi oare mai puțin?

`Meditează la ce ar însemna ca viața ta să fie o „jertfă vie”! Cât de mult sacrifici pentru împărăția lui Dumnezeu? Ce spune despre tine răspunsul tău?`