---
title:  Apreciați-i pe astfel de oameni!
date:   29/01/2026
---

`6 Cum îl descrie Pavel pe Epafrodit în Filipeni 2:25-30? Ce atitudini și acțiuni ale acestui slujitor creștin îi dezvăluie caracterul?`

Deși menționat doar în această epistolă, aflăm multe despre Epafrodit. Judecând după numele lui (care face trimitere la cultul Afroditei), el s-a convertit dintr-un mediu păgân. Faptul că este numit „tovarășul meu de lucru” sugerează că era activ în slujire, poate alături de Pavel în Filipi. Faptul că era tovarăș „de luptă” (compară cu Filipeni 1:27) se referă probabil la dificultățile cu care s-a confruntat Epafrodit în răspândirea Evangheliei, fiind dispus chiar să-și riște viața (Filipeni 2:30).

În calitate de „trimis/sol/mesager” (gr. apostolos) desemnat de biserica din Filipi, Epafrodit a fost însărcinat să-l ajute pe Pavel în închisoare (Filipeni 2:25). Tot lui i-au încredințat filipenii darurile lor financiare pentru a i le duce lui Pavel (Filipeni 4:18). Acești bani erau de o importanță vitală, deoarece mâncarea, îmbrăcămintea, așternuturile sau alte lucruri necesare deținuților romani trebuiau cumpărate din banii deținuților sau aduse de familie și prieteni (compară cu Faptele 24:23). Spre sfârșitul celei de-a doua întemnițări la Roma, Pavel i-a cerut lui Timotei: „Caută de vino înainte de iarnă” și „adu-mi mantaua” lăsată la Troa (2 Timotei 4:21,13). Se pare că Pavel avea nevoie de această haină groasă de lână în celula sa rece din piatră. Tot Epafrodit a fost cel însărcinat să ducă această epistolă înapoi la Filipi (vezi Ellen G. White, Faptele apostolilor, p. 479).

Poate din cauza problemelor din Filipi (vezi Studiul 4), Pavel a „socotit de trebuință” (Filipeni 2:25) să-l trimită pe Epafrodit înapoi mai devreme decât fusese prevăzut, așa că îi îndeamnă pe filipeni să-l primească „în Domnul, cu toată bucuria” (Filipeni 2:29). Pavel vrea să se asigure că ei nu își fac griji în legătură cu situația lui din închisoare și subliniază că Epafrodit este genul de om care trebuie prețuit de creștini, nu datorită bogăției sau statutului social, ci pentru spiritul de sacrificiu ca al Domnului Isus (Filipeni 2:6-11,29,30; compară cu Luca 22:25-27). Cuvântul grecesc care înseamnă „a prețui” sau „a cinsti” apare doar de câteva ori în Noul Testament, în legătură cu: (1) robul la care sutașul „ținea foarte mult” (Luca 7:2); (2) cei onorați prin locul oferit la un ospăț (Luca 14:8) și (3) Domnul Isus, ca piatra „scumpă” (1 Petru 2:4,6). Epafrodit trebuie să fi fost un om credincios dacă a ajuns inclus în această categorie.