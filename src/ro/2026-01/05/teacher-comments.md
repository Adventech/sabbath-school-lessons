---
title:  Material Pentru Instructori
date:  30/01/2026
---

### Privire generală

Creștinii sunt chemați să fie lumini într-o lume întunecată. Domnul Isus a spus: „Voi sunteți lumina lumii” (Matei 5:14). În mod similar, Pavel și-a exprimat dorința ca noi creștinii să strălucim ca purtători de lumină într-o lume cufundată în întuneric. Cuvintele adresate filipenilor, „străluciți ca niște lumini în lume” (Filipeni 2:15), sunt foarte asemănătoare cu mesajul transmis efesenilor: „Odinioară erați întuneric, dar acum sunteți lumină în Domnul. Umblați deci ca niște copii ai luminii” (Efeseni 5:8).

Metafora luminii este un simbol misionar puternic, folosit atât în Vechiul, cât și în Noul Testament. În Isaia, Dumnezeu îi spune Robului Său, Mesia: „Te pun să fii Lumina neamurilor, ca să duci mântuirea până la marginile pământului” (Isaia 49:6; vezi și 42:6). Acest pasaj este aplicat în dreptul Domnului Isus în Noul Testament (vezi, de exemplu, Luca 2:32; Ioan 8:12; 9:5; Faptele 26:23), dar este aplicat și bisericii (Faptele 13:47), deoarece aceasta continuă misiunea lui Isus de a fi Lumină pentru lume.

Studiul din această săptămână pune accent pe trei teme principale: (1) Vom analiza relația dintre credință și fapte (Filipeni 2:12,13). (2) În calitate de creștini suntem chemați să fim lumini în lume, călcând pe urmele Domnului Isus și împărtășindu-ne viața cu alții. (3) Încercările și greutățile cu care ne confruntăm în umblarea noastră creștină ne întăresc pentru provocări mai mari în lucrarea lui Dumnezeu. Ele sunt instrumentele lui Dumnezeu pentru dezvoltarea calităților esențiale care sunt indispensabile pentru o slujire rodnică.

### Comentariu

Dwight L. Moody povestește despre doi bărbați „care erau responsabili de un far, aflat pe o coastă stâncoasă și bătută de furtuni. La un moment dat, mecanismul s-a defectat, iar lumina nu se mai rotea. Le-a fost atât de teamă ca nu cumva cei aflați pe mare să o confunde cu o altă lumină, încât au lucrat toată noaptea pentru a menține lumina în mișcare.” Moody încheie: „Să ne ținem lumina în stare de funcționare, ca lumea să vadă că religia lui Hristos nu este o înșelătorie, ci o realitate” (Anecdotes, Incidents, and Illustrations, p. 36). Domnul Isus a folosit metafora luminii pentru a ilustra faptul că credința devine „vizibilă” prin fapte bune (Matei 5:16).

**Credința și faptele**

C.S. Lewis face următoarea afirmație interesantă despre relația dintre credință și fapte: „Creștinii au dezbătut adesea dacă ceea ce îl conduce pe creștin acasă sunt faptele bune sau credința în Hristos. […] Biblia pare într-adevăr să lămurească lucrurile atunci când alătură cele două aspecte într-o singură frază uimitoare. Prima jumătate este: «Duceți până la capăt mântuirea voastră, cu frică și cutremur» – ceea ce pare să indice că totul depinde de noi și de faptele noastre bune; dar a doua jumătate continuă: «Căci Dumnezeu este Acela care lucrează în voi» – ceea ce pare să sugereze că Dumnezeu face totul și noi, nimic. Mă tem că tocmai cu astfel de lucruri ne confruntăm în creștinism. Sunt nedumerit, dar nu sunt surprins” (C.S. Lewis, Mere Christianity, 2001, p. 148, 149; vezi Creștinism pur și simplu, Humanitas, 2023).

De fapt, Pavel clarifică relația dintre credință și fapte în Filipeni 2:12,13. Deși trebuie să ne ducem mântuirea până la capăt, faptele nu au rol mântuitor. Așa cum ne învață și Iacov, faptele sunt dovada unei credințe autentice și salvatoare (Iacov 2:18; compară cu 2:14). O credință fără fapte nu este, de fapt, credință. În cuvintele lui Iacov, acest tip de credință este moartă (Iacov 2:17,26) și inutilă (Iacov 2:20). Când spune: „Duceți la bun sfârșit mântuirea voastră, cu teamă și reverență” (Filipeni 2:12, NTR), Pavel face, cel mai probabil, referire la responsabilitatea care îi revine fiecărui creștin cu privire la mântuirea pe care deja a îmbrățișat-o prin credință, lucru care trebuie făcut „cu frică și cutremur” (Filipeni 2:12, VDC). În textul original grecesc, expresia „cu frică și cutremur” este plasată la începutul propoziției, pentru evidențiere: „Cu frică și cutremur, duceți până la capăt mântuirea voastră.”

Cercetătorii dezbat semnificația expresiei „cu frică și cutremur/ cu teamă și reverență”, oferind mai multe interpretări și susținând că aceasta presupune: (1) teamă de riscul posibil al eșecului, (2) o atitudine de supunere față de Dumnezeu, (3) un devotament smerit față de Dumnezeu sau (4) o combinație a tuturor acestor lucruri. Pavel folosește acest limbaj și în alte scrieri ale sale. În 1 Corinteni 2:3, „frica” și „cutremurul” par să reflecte anxietatea lui Pavel legată de posibilitatea eșecului în misiunea lui din Corint. În 2 Corinteni 7:15, aceste cuvinte indică încrederea pe care Pavel o avea că credincioșii din Corint vor realiza ceea ce era de așteptat de la ei (vezi v. 16). În Efeseni 6:5, aceleași cuvinte subliniază importanța simțului datoriei. O analiză a acestor pasaje sugerează că, în linii mari, expresia „cu frică și cutremur” din Filipeni 2:12 indică un simț înalt al responsabilității pe care credincioșii trebuie să-l dezvolte cu privire la propria mântuire. Faptele lor sunt o dovadă că iau acest lucru în serios.

**Lumini pentru lume**

Lumina este folosită constant în Biblie ca o metaforă pentru misiune. În Vechiul Testament, Dumnezeu Însuși este descris ca Sursa supremă a luminii. Psalmistul spune: „Domnul este lumina [...] mea” (Psalmii 27:1; vezi și 4:6; 89:15; 118:27; Isaia 2:5). În mod similar, vorbind în numele poporului său, profetul Mica spune: „Domnul este Lumina mea! [...] El mă va scoate la lumină” (Mica 7:8,9; vezi și Isaia 60:1,2,19,20).

În Isaia 42:6 și 49:6, Robul Domnului este numit „Lumina neamurilor”. În Isaia 49:6, cititorului i se oferă această explicație suplimentară: „ca să duci mântuirea până la marginile pământului”. Autorii Noului Testament au înțeles această metaforă și au aplicat-o consecvent (Luca 2:32; Ioan 8:12; 9:5; Faptele 13:47; 26:23).

Este interesant că cea mai semnificativă metaforă pentru biserică din primele capitole din Apocalipsa este cea a sfeșnicelor. În acest sens, diverși cercetători sunt de acord că părăsirea dragostei dintâi de către unii membri ai bisericii din Efes are legătură cu scăderea zelului misionar (Apocalipsa 2:4). Astfel, Domnul Isus avertizează că, dacă nu se pocăiesc, El le va lua „sfeșnicul din locul lui” (Apocalipsa 2:5).

După cum am menționat anterior, expresia „până la marginile pământului” apare în Isaia 49:6 în legătură cu metafora luminii. Această expresie apare de două ori în cartea Faptele apostolilor pentru a descrie amploarea sarcinii misionare a bisericii (Faptele apostolilor 1:8; 13:47). Deși nu apare explicit în Faptele apostolilor 1:8, metafora luminii poate fi dedusă pe baza textului din Faptele 13:47. Aceste elemente clarifică îndemnul lui Pavel adresat filipenilor de a străluci „ca niște lumini în lume” (Filipeni 2:15). Este important de remarcat că Pavel sugerează că într-adevăr credincioșii sunt lumini în lume (Filipeni 2:15) atunci când dau dovadă de unitate între ei (Filipeni 2:14). Până la urmă, „chemarea de a fi lumină este și o chemare la părtășia luminii. Pavel îi vedea pe creștini uniți într-o comunitate prin care se pot încuraja și întări unii pe alții ca fii ai luminii (Efeseni 5:8,15-20)” (John M. Terry, Ebbie C. Smith și Justice Anderson [editori], Missiology: An Introduction to the Foundations, History, and Strategies of World Missions, 1998, p. 26).

**Calități pentru o lucrare reușită**

Din descrierea lui Timotei și a lui Epafrodit din Filipeni 2:19-30 se pot deduce mai multe calități esențiale pentru o slujire de succes. Pavel îl prezintă pe Timotei ca pe cineva care: (1) îi împărtășește „simțirile” (Filipeni 2:20); (2) îi pasă sincer de alții (Filipeni 2:20); (3) caută „foloasele [...] lui Isus Hristos” (Filipeni 2:21), (4) are un caracter dovedit (Filipeni 2:22) și (5) manifestă o atitudine de slujire (Filipeni 2:22). Cuvântul grecesc tradus prin „împărtășească simțirile” este isopsichon, care apare numai aici în Noul Testament. El apare o dată și în Septuaginta (versiunea în greacă a Vechiului Testament), în Psalmii 55:13, unde este tradus prin „egalul meu” (BTF).

În ceea ce-l privește pe Epafrodit, Pavel îl descrie mai întâi în raport cu sine: el este un frate, un tovarăș de lucru și de luptă. Este de asemenea un mesager (gr. apostolos) trimis de Pavel la filipeni și cineva care a slujit nevoilor lui Pavel (Filipeni 2:25). Aceasta arată că Epafrodit a fost un tovarăș foarte credincios și loial. Apoi Pavel îl descrie în relație cu filipenii. În acest sens, Pavel spune: „Dorea fierbinte să vă vadă” (Filipeni 2:26). Cu alte cuvinte, Pavel spune: „Îi e dor de voi.” Acest lucru sugerează că, în calitate de lider creștin, Epafrodit îi iubea profund și se îngrijea sincer de cei pe care îi slujea. Epafrodit era un conducător creștin atât de devotat încât, „pentru lucrul lui Hristos a fost el aproape de moarte și și-a pus viața în joc” (Filipeni 2:30). Acești oameni au dat totul pentru lucrarea lui Hristos. Dumnezeu așteaptă ca și noi să oferim ce avem mai bun.

### Aplicație

Discutați următoarele idei, apoi răspundeți în cadrul grupei la întrebările de la final!

Suntem complet dependenți de Dumnezeu pentru mântuire, pe care o primim prin credință. Pavel nu ar fi putut exprima acest lucru mai clar când a spus: „Căci prin har ați fost mântuiți, prin credință. Și aceasta nu vine de la voi, ci este darul lui Dumnezeu” (Efeseni 2:8). Prin credință parcurgem drumul de la viața aceasta spre viața viitoare. Epistola către evrei subliniază foarte clar acest adevăr prin repetarea constantă a expresiei „prin credință” (vezi Evrei 11). Prin credință, Avraam „a venit și s-a așezat [...] în țara făgăduinței ca într-o țară care nu era a lui [...]. Căci el aștepta cetatea care are temelii tari” (Evrei 11:9,10).

Experiența mântuirii ne duce inevitabil la fapte bune. Deoarece sunt menite să-i ajute pe ceilalți (Galateni 6:9,10), faptele bune nu sunt în natura păcătoșilor (Ieremia 13:23). De aceea Dumnezeu este Cel care ne face capabili să le îndeplinim (Filipeni 2:13).

Domnul Isus le-a spus ucenicilor: „Tot așa să lumineze și lumina voastră înaintea oamenilor, ca ei să vadă faptele voastre bune” (Matei 5:16). Această poruncă subliniază strânsa legătură dintre strălucirea luminii noastre și realizarea de fapte bune. Prin faptele bune, credincioșii luminează în această lume întunecată. Întunericul este un simbol al păcatului (vezi, de exemplu, Ioan 3:19,20; Luca 22:53) și al efectelor sale (vezi, de exemplu, Psalmii 82:5; Efeseni 4:18). Creștinii sunt chemați să lumineze această lume cu „lumina Evangheliei slavei lui Hristos” (2 Corinteni 4:4), pentru a străluci asupra celor „a căror minte necredincioasă a orbit-o dumnezeul veacului acestuia” (2 Corinteni 4:4).

**1** Care este legătura dintre faptele bune și experiența mântuirii?

**2** Care sunt modurile prin care lumina noastră poate străluci în această lume întunecată?