---
title:  Dumnezeu – în interior, noi – în exterior
date:   25/01/2026
---

După ce L-a prezentat pe Domnul Isus ca exemplu perfect de smerenie și ascultare de voia lui Dumnezeu, Pavel își îndreaptă acum atenția către filipeni. El le apreciază ascultarea de Domnul după ce au primit mesajul Evangheliei (vezi Faptele 16:13-15,32,33) și îi îndeamnă să persiste în această ascultare. După prezentarea vieții lui Hristos ca model și a crucii drept calea de mântuire, Pavel se concentrează acum mai direct asupra modului în care toate acestea funcționează în practică.

`1 Ce vrea să spună Pavel, în Filipeni 2:12,13, prin: „Duceți până la capăt mântuirea voastră”? Cum ai descrie relația dintre credință și fapte?`

În aceste două versete, Pavel nu prezintă o Evanghelie diferită de cea pe care o descrie în Romani și în celelalte epistole. Putem fi siguri că mesajul lui de aici este în acord cu Evanghelia îndreptățirii prin credință predicată în Filipi și în alte locuri. Dar este important să ținem cont de tot ce spune Biblia pe un anumit subiect, mai ales pe subiectul mântuirii, care poate fi greșit înțeles.

`2 Ce ne învață Romani 3:23,24; 5:8 și Efeseni 2:8-10 despre mântuire?`

Fără îndoială, mântuirea este lucrarea lui Dumnezeu, iar noi nu putem să ne atribuim niciun merit pentru aceasta. Chiar și credința în sine este un dar, încurajat prin lucrarea Duhului Sfânt. Faptele noastre nu ne pot mântui, dar, prin nașterea din nou, Dumnezeu ne reînnoiește spiritual și ne dă puterea să facem fapte bune. Duhul lui Dumnezeu acționează în noi, făcând în stare voința noastră să aleagă binele, să reziste ispitei și să facă alegeri corecte. Astfel, „cu teamă și reverență”/„frică și cutremur” (Filipeni 2:12, NTR/VDC), noi manifestăm în exterior ceea ce Dumnezeu lucrează în interior. Înseamnă aceasta că ar trebui să ne fie frică de judecata lui Dumnezeu cu privire la eforturile noastre, adesea slabe, de a-L asculta? Desigur că nu! Această expresie se referă la conștientizarea prezenței lui Dumnezeu (vezi Psalmii 2:11) și la nevoia noastră de a-I fi supuși.

`În ce moduri simți lucrarea lui Hristos în tine? Cum se împotrivește natura ta căzută lucrării lui Dumnezeu în tine și cum poți rezista acestei atracții spre rău?`