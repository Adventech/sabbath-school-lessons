---
title:  Lumină într-o lume întunecată
date:   26/01/2026
---

În Filipeni 2:14, Pavel îi îndeamnă pe filipeni să facă „toate lucrurile fără cârtiri și fără șovăieli”. Provocările la adresa unității bisericii sunt atât de grave încât aceasta nu poate fi menținută fără eforturi semnificative din partea noastră. Unitatea în cadrul bisericii este un produs secundar al unirii noastre cu Hristos și al ascultării de Cuvântul Său. Și este vitală pentru mărturia noastră, așa cum subliniază Pavel, care ne cheamă să strălucim „ca niște lumini în lume” (Filipeni 2:15).

Într-o noapte fără lună, departe de luminile urbane, se văd mai multe stele, care par să lumineze mai puternic. Contrastul face diferența. Cu cât cerul este mai negru, cu atât stelele ies mai clar în evidență. La fel se întâmplă și cu mărturia noastră. Cu cât întunericul moral este mai mare, cu atât mai puternic este contrastul dintre viața adevăraților urmași ai lui Dumnezeu și cea a oamenilor din lume. Cât de important este, așadar, să nu lăsăm luminile artificiale ale ideilor, presiunilor și practicilor lumești să facă mărturia noastră să pălească sau să dispară cu totul!

`3 Cum descrie Pavel, în Filipeni 2:15,16, ceea ce noi, în calitate de copii ai lui Dumnezeu, trebuie să fim și să facem?`

„Fără prihană” înseamnă „fără vină, fără reproș”. Este o expresie folosită mai ales în dreptul lui Iov (vezi Iov 1:1,8; 2:3; vezi și 11:4; 33:9). Cuvântul grecesc tradus prin „curați” înseamnă literal „neamestecat, pur”. Domnul Isus, având în minte atacurile virulente la care vor fi expuși martorii Săi, ne încurajează să fim „fără răutate ca porumbeii” (Matei 10:16). Pavel ne îndeamnă în mod similar să fim „proști în ce privește răul” (Romani 16:19). Canalele media moderne nu au un conținut tocmai pur, înălțător și inspirator. De aceea practica lui David poate constitui o regulă excelentă pentru noi astăzi: „Nu voi pune nimic rău înaintea ochilor mei” (Psalmii 101:3).

Nu ar trebui să ne temem niciodată să fim diferiți – credința noastră ar trebui să ne diferențieze din ce în ce mai mult. Scopul este să strălucim „ca niște lumini în lume” (Filipeni 2:15). Singura cale de a face acest lucru este să nu ne conformăm acestei lumi (Romani 12:2), „ținând sus Cuvântul vieții” (Filipeni 2:16). Alegerile noastre dovedesc dacă am trăit având „ziua lui Hristos” în minte sau dacă ne-am străduit „în zadar” (Filipeni 2:16; compară cu 1 Corinteni 9:24-27).

`Dacă există aspecte în viața ta pe care le-ai considera „lumești” (și cel mai probabil există), cum te poți elibera de ele?`