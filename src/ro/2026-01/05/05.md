---
title:  Caracterul încercat
date:   28/01/2026
---

După ce l-a menționat pe Timotei în calitate de coexpeditor al acestei epistole (Filipeni 1:1), Pavel exprimă și cât de valoros este el printre colaboratorii săi și precizează că este un adevărat evanghelist (2 Timotei 4:5) trimis în Macedonia (1 Tesaloniceni 3:2; compară cu Faptele 18:5; 19:22) și, în mai multe rânduri, la Corint (1 Corinteni 4:17; 16:10). Anterior, el lucrase cu Pavel și cu Sila în Corint (1 Tesaloniceni 1:1; 2 Tesaloniceni 1:1) și mai târziu în Efes (1 Timotei 1:2,3; compară cu Faptele 19:22). Pavel afirmă că el și Timotei sunt „de același gând” (Filipeni 2:20, EDCR; vezi și în alte traduceri ale Bibliei). Cuvântul grecesc original (care literal înseamnă „la fel în suflet”) sugerează că Timotei se asemăna cu Pavel în multe privințe, inclusiv în dedicarea față de Hristos, în eforturile energice de a răspândi Evanghelia și în preocuparea față de filipeni.

`5 De ce crezi că Pavel vorbește atât de detaliat și pozitiv despre Timotei în Filipeni 2:19-23? Ce mai spune Pavel despre el, în 1 Corinteni 4:17; 2 Timotei 1:5?`

O altă calitate a lui Timotei menționată de Pavel este „râvna lui încercată” (Filipeni 2:22). Cuvântul grecesc descrie o persoană care a fost testată temeinic prin încercări (Romani 5:4) și al cărei caracter și slujire s-au dovedit autentice (2 Corinteni 2:9; 9:13). Pavel știe că așa este și Timotei, pentru că l-a văzut dovedit în numeroasele lor colaborări la răspândirea Evangheliei.

Experiențele dificile ale vieții ne pun la încercare tăria interioară și arată cine suntem cu adevărat. „Viața ne disciplinează. [...] Vor exista provocări care ne pun la probă temperamentul și numai făcându-le față cu o atitudine adecvată se dezvoltă harul creștin. Dacă jignirile și insultele sunt suportate cu blândețe, dacă vorbelor insultătoare li se dau răspunsuri prietenoase, iar actelor de agresiune li se răspunde prin bunătate, aceasta este dovada că Duhul lui Hristos locuiește în inimă.” Dacă „toate greutățile și supărările pe care suntem chemați să le suportăm [...] sunt trecute cu bine, ele dezvoltă un caracter ca al lui Hristos și îl deosebesc pe creștin de cei lumești” (Ellen G. White, Mărturii pentru biserică, vol. 5, p. 344).

`Gândește-te la greutățile și neplăcerile cu care te-ai confruntat recent! Au fost ele „suportate cu blândețe” și „trecute cu bine”? Ce poți face pentru ca aceste experiențe să te ajute să devii mai disciplinat?`