---
title:  Dezbinare în Filipi
date:   18/01/2026
---

`1 Ce factori apar în Filipeni 2:1-3 pentru dezbinarea din biserică? Ce soluție sugerează Pavel?`

Pentru Pavel a fost cu siguranță o dezamăgire profundă să vadă că biserica pe care o întemeiase și pe care o iubea atât de mult era afectată de rivalități și distrusă de certuri. El folosește un limbaj foarte dur pentru a descrie problemele. Sintagma „duh de ceartă” traduce un cuvânt (gr. eritheia) folosit anterior în Filipeni 1:17 cu referire la rivalii egoiști ai lui Pavel din Roma, hotărâți să se promoveze mai degrabă pe ei înșiși decât să promoveze cauza lui Hristos. „Certurile” se numără printre faptele firii (Galateni 5:20) și, după cum spune Iacov, „acolo unde este pizmă și duh de ceartă, este tulburare și tot felul de fapte rele” (Iacov 3:16).

Cuvântul grecesc pentru „slavă deșartă” este folosit doar aici în Noul Testament, dar apare în literatura extrabiblică cu sensul de aroganță, mândrie fără justificare și o părere exagerată despre sine. Pavel folosește un cuvânt înrudit atunci când îi avertizează pe galateni: „Să nu umblăm după o slavă deșartă, întărâtându-ne unii pe alții și pizmuindu-ne unii pe alții” (Galateni 5:26). De remarcat soluțiile pe care le enumeră Pavel la aceste probleme:

1. Îndemnarea în Hristos: Pavel va folosi exemplul lui Hristos ca motivație puternică.

2. Mângâierea în dragoste: Hristos ne dezvăluie iubirea divină și ne poruncește: „Să vă iubiți unii pe alții cum v-am iubit Eu” (Ioan 15:12).

3. Legătura Duhului: Prezența Duhului Sfânt creează o relație creștină strânsă, similară cu cea care domnea în biserica primară (Faptele 2:42; compară cu 2 Corinteni 13:14).

4. Afecțiunea (sau compasiunea): Vedem această calitate divină manifestată frecvent în viața lui Hristos (vezi Matei 9:36; 20:34; Marcu 1:41) și redată în parabola samariteanului milos (Luca 10:33) și cea a fiului risipitor (Luca 15:20).

5. Mila: Această calitate, exemplificată de Domnul Isus, trebuie să se vadă și în viața urmașilor Săi (Luca 6:36).

6. A avea aceeași simțire, aceeași dragoste, același suflet, același gând: Ce tablou! Nici n-ar fi putut Pavel să evidențieze mai mult importanța unității. După cum va afirma în cele ce urmează, gândul pe care trebuie să-l avem „era și în Hristos Isus” (Filipeni 2:5).