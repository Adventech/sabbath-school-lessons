---
title:  Material Pentru Instructori
date:  23/01/2026
---

### Privire generală

Filipeni 2:1-4 deschide o secțiune în care Pavel vorbește despre exemplul de smerenie al lui Hristos pentru viața creștină (Filipeni 2:1-18). Hristos este modelul nostru suprem de supunere față de Dumnezeu, de iubire pentru El și de unire cu El. În timpul lucrării Sale pământene, Hristos a avut o comuniune profundă cu Tatăl și a evidențiat în mod repetat unitatea dintre Ei (Ioan 5:19; 10:30,38; 12:45; 14:9,10; 17:11,21- 24). De asemenea, Domnul Isus a accentuat unitatea Sa cu Duhul Sfânt (Ioan 14:16,26; Ioan 15:26; Ioan 16:7).

Membrii Dumnezeirii există din veșnicie într-o relație armonioasă și plină de iubire, constituind un exemplu de unitate și dragoste care ar trebui să definească relațiile dintre credincioși. Pavel subliniază această temă nu doar în Filipeni, ci și în alte scrieri. De exemplu, la începutul primei epistole adresate corintenilor, el spune: „Vă îndemn, fraților, pentru Numele Domnului nostru Isus Hristos, să aveți toți același fel de vorbire, să n-aveți dezbinări între voi, ci să fiți uniți, în chip desăvârșit, într-un gând și o simțire” (1 Corinteni 1:10; vezi și Romani 15:5-7; Galateni 3:26-29; Efeseni 4:1-6; Coloseni 3:12-15).

Studiul din această săptămână pune accent pe trei teme principale: (1) Trăirea în unitate și manifestarea iubirii reciproce sunt responsabilități creștine fundamentale și comportamentul așteptat de la fiecare urmaș al lui Isus Hristos. (2) În calitate de creștini, suntem chemați să cultivăm o gândire ca a lui Hristos. Pavel subliniază ce presupune o mentalitate asemănătoare cu cea a lui Hristos. (3) Mintea noastră limitată este incapabilă să înțeleagă pe deplin cât de mult S-a coborât Isus pentru a deveni om. Aceasta este o taină de nepătruns.

### Comentariu

„Din motive de siguranță, alpiniștii se leagă între ei cu frânghii atunci când escaladează un munte. Astfel, dacă unul dintre ei alunecă și cade, nu va cădea în gol spre o moarte sigură. Va fi ținut de ceilalți până când își va recăpăta echilibrul.

Așa ar trebui să fie și biserica. Atunci când un membru alunecă și cade, ceilalți ar trebui să-l susțină până își regăsește stabilitatea. Toți suntem legați între noi prin Duhul Sfânt” (Michael P. Green, 1500 Illustrations for Biblical Preaching, 2000, p. 66).

**Unitate și iubire**

În Filipeni 2:1-4, Pavel lasă să se înțeleagă că ambiția egoistă este o cauză majoră a dezbinării din cadrul bisericii. El afirmă: „Nu faceți nimic din duh de ceartă sau din slavă deșartă” (Filipeni 2:3). Cuvintele „ceartă” și „slavă deșartă” traduc substantivul grecesc eritheia și, respectiv, kenodoxia, ambele rare în Noul Testament. Primul apare de șapte ori, aproape exclusiv în epistolele lui Pavel (Romani 2:8; 2 Corinteni 12:20; Galateni 5:20; Filipeni 1:16; 2:3; Iacov 3:14,16). Al doilea apare doar aici. Interesant este că termenul eritheia nu apare în Septuaginta, versiunea grecească a Vechiului Testament, iar kenodoxia apare doar de trei ori, dar în cărți necanonice. Pare deci că folosirea acestor cuvinte de către Pavel în Filipeni 2:3 nu are la bază versiunea greacă a Vechiului Testament. În schimb, ambele cuvinte apar în listele antice de defecte în scrierile filozofice care critică rivalitatea (vezi Gerald F. Hawthorne, Philippians, vol. 43 din Word Biblical Commentary, 2004, p. 87). Nu este deloc surprinzător că eritheia apare în listele de păcate din 2 Corinteni 12:20 și din Galateni 5:20. Este clar că Pavel folosește acești termeni pentru a indica ce comportamente trebuie să evite creștinii.

Filipeni 2:1-4 arată că, pentru ca unitatea să devină o realitate în biserică, nu este suficientă doar evitarea rivalității și a egoismului, care subminează armonia, ci trebuie practicate și virtuțile creștine esențiale pentru cultivarea unei atitudini de comuniune. O atmosferă armonioasă este caracterizată de consolare, încurajare, dragoste, părtășie, afecțiune și milă (Filipeni 2:1). Într-un astfel de mediu, oamenii au „o simțire”, se iubesc unii pe alții și lucrează într-un „suflet și un gând” (Filipeni 2:2).

Totuși, Pavel nu pledează pentru uniformitate, ci pentru unitate în diversitate. Condamnând „duh[ul] de ceartă” și „slav[a] deșartă”, el prezintă atitudinea opusă, adică „smereni[a]” (Filipeni 2:3). Această atitudine este explicată în propoziția următoare: „În smerenie, fiecare să privească pe altul mai presus de el însuși” (Filipeni 2:3). Gândul este atât de important, încât Pavel îl repetă cu alte cuvinte în versetul următor: „Fiecare din voi să se uite nu la foloasele lui, ci și la foloasele altora” (Filipeni 2:4). Pavel nu le cere cititorilor să își abandoneze propriile interese, ci să acorde atenție profundă și intereselor altora, în loc de indiferență. Isus este Exemplul nostru suprem în această privință. Astfel, Pavel își îndeamnă cititorii să dezvolte o gândire asemenea gândirii lui Hristos.

**O gândire ca a lui Hristos**

Filipeni 2:1-8 conține termeni derivați din rădăcina grecească phren (sau phron), care exprimă ideea de folosire a „capacității de a planifica în mod chibzuit” (Johannes P. Louw și Eugene A. Nida, Greek-English Lexicon of the New Testament…, 1996, p. 324). În acest context, în Filipeni 2:2, Pavel își îndeamnă cititorii „să gândească la același lucru [phronēte], având aceeași dragoste, [fiind] uniți în duh și având același gând [phronountes]” (trad. autorului). Această sincronizare este posibilă doar dacă, „cu o gândire smerită [tapeinophrosynē], fiecare îl consideră pe altul mai presus decât se consideră pe sine” (Filipeni 2:3, trad. autorului). Punctul culminant al acestei idei se regăsește în afirmația următoare: „Să aveți în voi gândul [phroneite] acesta, care era și în Hristos Isus” (Filipeni 2:5). Pavel îi îndeamnă pe filipeni să dezvolte o gândire asemenea celei a lui Hristos, deoarece numai o astfel de gândire poate duce la un comportament asemenea lui Hristos.

Cercetătorii dezbat dacă termenul „acesta” din Filipeni 2:5 („gândul acesta”) se referă la smerenia menționată în Filipeni 2:1-4 sau la blândețea Domnului Isus, dovedită în atitudinea Sa redată în Filipeni 2:6-8. În ambele cazuri, Isus este standardul care trebuie urmat. După cum spune Tom Wright, „fiecare trebuie să se concentreze pe ceva din afara lui însuși, iar acel ceva este Isus Hristos Însuși, Împăratul, Domnul și vestea bună care a venit să cucerească lumea în numele Său” (Paul for Everyone: The Prison Letters…, 2004, p. 98).

În calitate de creștini, suntem chemați să cultivăm o gândire și o conduită ca ale lui Hristos. Pavel susține că Domnul Isus era pe deplin conștient de cine era (Filipeni 2:6), totuși El S-a dezbrăcat de Sine Însuși de bunăvoie (Filipeni 2:7, EDCR) – sau S-a golit pe Sine (Filipeni 2:7, NTR) – și S-a smerit (Filipeni 2:8). Pavel explică faptul că: (1) Isus S-a dezbrăcat de Sine Însuși, „S-a golit pe Sine luând forma unui rob” (Filipeni 2:7, NTSBR), „a renunțat la aceste drepturi personale și a fost de acord să trăiască în condițiile unui sclav” (Filipeni 2:7, BVA), și (2) „S-a smerit și a acceptat să trăiască în ascultare chiar și atunci când aceasta a însemnat moarte” (Filipeni 2:8. BVA). Pe scurt, Domnul Isus a devenit Slugă (vezi Matei 20:28 și Marcu 10:45) și S-a sacrificat pentru salvarea altora (vezi 2 Corinteni 8:9; Evrei 12:2), în ascultare de voia lui Dumnezeu (vezi Matei 26:39; Romani 5:19). Cei care au o gândire asemenea gândirii lui Hristos sunt dispuși să facă la fel.

**Un mister de nepătruns**

În 1 Timotei 3:16, Pavel oferă un rezumat al misiunii Domnului Isus. Întruparea, moartea, învierea, înălțarea și chiar o aluzie la propovăduirea Evangheliei printre neevrei și la convertirea unora dintre ei sunt prezentate cu o economie de cuvinte remarcabilă. Atât lucrarea pământească a Domnului, cât și rezultatele ei sunt prezentate drept conținutul „tainei evlaviei” – „misterul credinței” (BVA).

Termenul grecesc mysterion („taină/mister”) apare de 28 de ori în Noul Testament, în mare parte în scrisorile pauline (de 21 de ori). Aproape întotdeauna acest termen are o încărcătură hristologică semnificativă în scrierile lui Pavel. De exemplu, în Romani 16:25, Pavel leagă acest mister de mesajul Evangheliei. Tot la fel, în Efeseni 3:2-13 el vorbește în repetate rânduri despre taină în contextul slujirii sale în favoarea neamurilor, menționând: „Prin descoperire dumnezeiască am luat cunoștință de taina aceasta” (Efeseni 3:3), prin care a ajuns să aibă o înțelegere mai profundă „a tain[ei] lui Hristos” (Efeseni 3:4). Diverși cercetători sunt de acord că expresia „taina lui Hristos” poate fi înțeleasă ca „taina, care este Hristos”. Pavel dezvoltă această idee în Coloseni, vorbind despre „taina ținută ascunsă din veșnicii și în toate veacurile” (1:26). Mai mult, el se referă la „tain[a] [...] între neamuri, și anume Hristos în voi” (Coloseni 1:27; vezi și 2:2; 4:3). În Efeseni 6:19, apostolul Pavel menționează lucrarea sa de a vesti „taina Evangheliei” – sau „taina, care este Evanghelia”. În Romani 11:25, taina are de-a face cu faptul că Evanghelia urma să ajungă și la cei care nu erau evrei. Mai departe, Pavel sugerează că harul lui Dumnezeu este o taină imposibil de pătruns (Romani 11:33). Într-adevăr, așa este! Domnul a fost dispus să îndure „crucea, a disprețuit rușinea” (Evrei 12:2). Așa cum spune Pavel în Filipeni 2:8, Isus S-a smerit până la moarte, „și încă moarte de cruce”.

### Aplicație

Discutați următoarele idei, apoi răspundeți în cadrul grupei la întrebările de la final!

„Un vizitator al unui spital de psihiatrie a fost uimit să observe că doar 3 persoane supravegheau 100 de pacienți periculoși. Acesta a întrebat: «Nu vă este teamă că acești oameni îi vor depăși în forță pe supraveghetori și vor evada?» Răspunsul a fost: «Nu, oamenii cu aceste boli nu se unesc niciodată»” (Michael P. Green, 1500 Illustrations for Biblical Preaching, 2000, p. 65). Această ilustrație sugerează potențialul de creștere pe care o comunitate îl pierde din cauza lipsei de unitate. Dezbinarea este o stare gravă și un lucru pe care creștinii ar trebui să-l evite cu orice preț.

Nimic nu poate amenința mai tare sănătatea unei comunități de credincioși decât lipsa unității. De aceea Pavel era atât de îngrijorat de acest aspect și insista pe ideea că trăirea în unitate nu este doar o virtute creștină, ci și o poruncă: „Faceți-mi bucuria deplină și aveți o simțire, o dragoste, un suflet și un gând” (Filipeni 2:2) și „fiecare din voi să se uite nu la foloasele lui, ci și la foloasele altora” (Filipeni 2:4).

Domnul Isus este exemplul nostru suprem de ceea ce înseamnă a avea în vedere interesele altora. El S-a făcut sărac pentru ca, prin sărăcia Lui, noi să devenim bogați (2 Corinteni 8:9). Așadar, apelul lui Pavel adresat cititorilor de a-și dezvolta o gândire ca a lui Hristos nu ar trebui să ne surprindă. Trebuie să urmăm pașii Domnului Isus, practicând smerenia și ascultarea de Dumnezeu. Deși este posibil să nu înțelegem pe deplin cât de mult S-a smerit Hristos pentru a deveni om, știm destul cât să trăim în unitate unii cu alții.

**1** Ce înseamnă a avea în vedere interesele altora? Cum putem pune în practică această idee?

**2** De ce este atât de importantă unitatea între credincioși? Ce putem face pentru a îmbunătăți unitatea în biserică?
