---
title:  Gândirea lui Hristos
date:   21/01/2026
---

Muhammad Ali a pretins odată: „Eu sunt cel mai mare.” În august 1963, cu șase luni înainte de a câștiga titlul mondial la box, categoria grea, a lansat chiar un album muzical intitulat, în traducere, „Eu sunt cel mai mare” („I Am the Greatest”). Fără îndoială, Ali a fost un sportiv de excepție, dar nu este un exemplu de urmat pentru cineva care dorește să aibă gândirea lui Hristos. În schimb, Domnul Isus a fost întru totul fără păcat. Deși „în toate lucrurile a fost ispitit ca și noi” (Evrei 4:15), El nu a păcătuit niciodată, nici măcar în gând. Cu toate acestea, Evrei 5:8 afirmă: „Măcar că era Fiu, a învățat să asculte prin lucrurile pe care le-a suferit.” Supunerea Domnului Isus față de voia Tatălui a fost întotdeauna desăvârșită. Nu a existat niciun moment în care El să fi refuzat să se supună, deși, fără îndoială, de multe ori nu a fost ușor.

`4 Cuvintele din Filipeni 2:5-8 sunt considerate de unii cele mai expresive și mai frumoase din toată Scriptura. Ce ne spune Pavel aici? Care sunt implicațiile acestor cuvinte? Și, cel mai important, cum aplicăm în viața noastră principiul exprimat aici?`

Domnul Isus, care este egal cu Dumnezeu, care este Dumnezeu, nu numai că a luat asupra Sa natura umană, ci a devenit un „rob” (doulou, „slujitor, sclav”) și apoi S-a dat ca jertfă pentru păcatele noastre. În alt loc, Pavel spune că S-a făcut „blestem pentru noi” (Galateni 3:13). Creatorul nostru a murit pe cruce și a fost de asemenea Răscumpărătorul nostru, iar pentru aceasta a fost nevoie să se facă blestem pentru noi. Cum putem spera să înțelegem cât de cât ce înseamnă acest lucru? Mai mult, cum să punem în practică ce ne spun textele, și anume să avem aceeași disponibilitate de a ne smeri și de a ne sacrifica pentru binele altora?

Într-un alt loc, Domnul Isus a spus: „Cel mai mare dintre voi să fie slujitorul vostru. Oricine se va înălța va fi smerit; și oricine se va smeri va fi înălțat” (Matei 23:11,12). Acest lucru reflectă în multe privințe ceea ce ne îndeamnă și Pavel să facem, în Filipeni 2:5-8. În termeni mai expresivi, Pavel spune aici ceea ce spusese mai devreme despre cum să nu facem nimic „din duh de ceartă sau din slavă deșartă” (Filipeni 2:3).

`Cum ar trebui să răspundem la ce a făcut Hristos pentru noi (vezi Filipeni 2:5-8)? Ce răspuns ar putea fi „potrivit” sau demn de ceea ce a făcut Hristos pentru noi, în afară de a cădea în genunchi și a ne închina? De ce este atât de greșit să credem că faptele noastre pot adăuga ceva la ceea ce Hristos a făcut deja pentru noi?`