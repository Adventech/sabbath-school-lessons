---
title:  Taina evlaviei
date:   22/01/2026
---

Citește 1 Corinteni 8:2! Nu există nimic pe lumea asta despre care să știm totul. Întotdeauna avem ceva de învățat despre orice. Cu cât mai adevărat este acest lucru când vorbim despre realitățile veșnice legate de Dumnezeire și de întrupare! Pavel vorbește frecvent despre smerenia uimitoare a Domnului Hristos de a lua natura umană. Este un subiect pentru care nici veșnicia nu e suficientă pentru a fi epuizat.

`5 Studiază Romani 8:3; Evrei 2:14-18 și 4:15! Ce a caracterizat smerenia Domnului Isus și faptul că a luat natura oamenilor?`

Cum a fost posibil ca Fiul etern al lui Dumnezeu, prin acțiunea Duhului Sfânt (vezi Luca 1:35), să devină o ființă divino-umană în pântecul Mariei? Este de neînțeles cum infinitul și eternul au putut deveni brusc o ființă umană finită, supusă morții. Aceasta este esența a ceea ce Pavel numește „taina evlaviei” (1 Timotei 3:16). În frumosul imn din Filipeni 2, Pavel dezvoltă această condescendență a Domnului Hristos, în unele privințe mai pe larg decât oriunde altundeva în Scriptură.

• „Avea chipul lui Dumnezeu” (Filipeni 2:6). Cuvântul morphē („chip, formă”) se referă la natura Sa divină, în privința căreia Domnul Isus era egal cu Tatăl (compară cu Ioan 1:1).

• „S-a dezbrăcat pe Sine Însuși” (VDC)/„S-a golit pe Sine” (NTR) (Filipeni 2:7). Natura misterioasă a dezbrăcării/golirii Domnului Isus de prerogativele Sale divine – pentru a putea deveni cu adevărat om și a fi ispitit ca și noi – este uimitoare.

• „S-a smerit” (Filipeni 2:8). Prin faptul că a luat natura umană, Domnul Isus a trecut de la supremația universală la slujirea totală, opusul obiectivului lui Lucifer.

• „S-a făcut ascultător până la moarte, și încă moarte de cruce” (Filipeni 2:8). Nu exista o moarte mai umilitoare decât cea aleasă de Domnul, pe care a plănuit-o împreună cu Tatăl într-un „sfat de pace” (Zaharia 6:13, EDCR) și a prefigurat-o prin ridicarea șarpelui de către Moise (Numeri 21:9; Ioan 3:14), devenind astfel „păcat pentru noi, ca noi să fim neprihănirea lui Dumnezeu în El” (2 Corinteni 5:21).

`Cum putem deveni – și cum ar trebui să devenim – mai smeriți și mai supuși lui Dumnezeu, concentrându-ne asupra a ceea ce a făcut Domnul Isus pentru noi la cruce și privind crucea ca exemplu de renunțare și de smerenie?`