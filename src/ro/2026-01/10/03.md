---
title:  „Înrădăcinați și zidiți în Hristos”
date:   02/03/2026
---

Tema Epistolei către coloseni este în același timp unul dintre cele mai clare mottouri pentru viața creștină: „Astfel dar, după cum ați primit pe Hristos Isus, Domnul, așa să și umblați în El” (Coloseni 2:6). Noi primim mântuirea prin faptul că primim o Persoană, nu doar un set de învățături. Dar a-L primi pe Domnul Isus înseamnă și a accepta toate învățăturile Lui, așa cum au fost transmise prin apostoli și prin profeții Bibliei (vezi Efeseni 2:20). Dar, mai presus de orice, a-L accepta pe Hristos înseamnă moarte față de sine, o predare completă a eului în fața viului Hristos.

Cuvântul viu (Isus Hristos) nu poate fi separat de Cuvântul scris (Biblia). Sunt cele două fețe ale aceleiași monede. De fapt, doar prin Scriptură Îl putem cunoaște pe Domnul Isus. Umblăm, sau ne trăim viața, „în El”, ceea ce înseamnă că Îi permitem Cuvântului Său și Duhului Său să ne îndrume în toate deciziile și faptele noastre.

În Coloseni 2:7, Pavel folosește o metaforă biblică frecventă care îi compară pe creștini cu plantele. Ne înrădăcinăm în Hristos prin acceptarea Lui ca Mântuitor și prin organizarea vieții noastre conform Cuvântului Său. Așa ajungem să fim „întăriți prin credință”.

`2 Cum clarifică Isaia 61:3; Matei 3:10; Luca 8:11-15; 1 Corinteni 3:6 metafora plantei ca simbol al credincioșilor?`

Pavel descrie clar alternativele pe care credincioșii le au la dispoziție. Una este aceea de a rămâne „un sad al Domnului” (Isaia 61:3) și a continua să fim desăvârșiți în Hristos, ținându-ne de El și de învățăturile Lui. Alternativa ar putea fi comparată cu o plantă artificială, care poate părea reală, dar care de fapt este lipsită de viață. Prin adoptarea unor filozofii și tradiții omenești, suntem înrobiți (Coloseni 2:8, NTR). Deși Hristos ne-a eliberat, este posibil să fim din nou prinși sub un jug de robie (Galateni 5:1; compară cu Faptele 15:10).

Pe scurt, acceptarea învățăturilor nebiblice înseamnă respingerea lui Hristos, deoarece aceia care pică în capcana învățăturilor false au adoptat, din păcate, o evanghelie diferită și au acceptat autoritatea oamenilor în locul autorității Scripturii (vezi Galateni 1:6-9). Acest lucru era un pericol în biserica primară și rămâne un pericol și astăzi.

`Care a fost experiența ta cu ceea ce înseamnă moartea față de sine pentru a-L primi pe Hristos? De ce trebuie să fie acesta un proces continuu?`