---
title:  Înțelepciunea și cunoașterea
date:   01/03/2026
---

Iov a întrebat: „Dar înțelepciunea unde se găsește? Unde este locuința priceperii?” (Iov 28:12). Pavel răspunde: la Hristos, „în care sunt ascunse toate comorile înțelepciunii și ale științei” (Coloseni 2:3; compară cu 1 Corinteni 1:30). Dacă Îl avem pe Hristos, avem „din plin bogăția siguranței pe care o dă priceperea” scopului vieții (Coloseni 2:2, EDCR). Prin El a fost dezvăluit misterul lui Dumnezeu, care cuprinde întregul plan de salvare.

`1 Care este scopul scrierii acestei epistole, după cum declară Pavel în Coloseni 2:1-7?`

Cuvântul grecesc paraklēthōsin înseamnă „încurajat/îmbărbătat/ întărit” (Coloseni 2:2). Dorința lui Pavel nu este doar să-i ajute pe credincioșii din Colose să recunoască învățăturile false, ci și ca aceștia „să fie uniți” (sumbibasthentes) în dragostea creștină. Timpul folosit pentru ambele verbe – „să li se îmbărbăteze” și „să fie uniți” – indică încrederea lui Pavel că această epistolă își va atinge scopul. El i-a lăudat pe coloseni pentru „buna rânduială” și „tăria credinței [lor] în Hristos” (Coloseni 2:5).

Termenul grecesc taxis, tradus prin „rânduială” (VDC)/„ordine” (BTF)/„organizare” (NTR), este folosit în Noul Testament cu referire la „rânduiala” preoțească (VDC)/„modelul preoției” (NTR) lui Aaron (Luca 1:8; Evrei 7:11) și a lui Melhisedec (Evrei 5:6,10; 6:20; 7:11,17), dar Pavel îl aplică organizării din biserică (1 Corinteni 14:40), inclusiv aici. Uneori există tendința de a considera ordinea și organizarea bisericească o simplă instituție ecleziastică, fără semnificație teologică.

Dar, prin prescrierea unei conduite potrivite la închinare (vezi, de exemplu, 1 Corinteni 11) și prin specificarea modului în care trebuie aleși prezbiterii și diaconii (1 Timotei 3; Tit 1), Pavel a fost foarte atent să păstreze ordinea în biserică. Prin aceste măsuri, înțelepciunea lui Dumnezeu și învățăturile Bibliei sunt păstrate și răspândite.

Ca rezultat al învățăturii corecte pe care o primiseră de la colaboratorii lui Pavel, colosenii aveau „tăria credinței”. Aceasta nu poate fi clătinată, deoarece se sprijină pe o temelie biblică solidă care, dacă ar fi urmată, i-ar ajuta să se ferească de rătăcirile promovate de învățătorii falși.

`Care a fost experiența ta în ce privește nevoia de „ordine” în propria viață spirituală?`