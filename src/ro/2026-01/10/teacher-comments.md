---
title:  Material Pentru Instructori 
date:  06/03/2026 
---

### Privire generală

În încheierea capitolului 1 din Coloseni, Pavel își exprimă dorința ca cititorii săi să se maturizeze în Hristos (Coloseni 1:28). În capitolul 2, el dezvoltă această idee. Coloseni 2:1-5 constituie baza. Pavel dorește ca cititorii lui să fie „uniți în dragoste”, să capete „toate bogățiile plinătății de pricepere, ca să cunoască taina lui Dumnezeu” (Coloseni 2:2, subl. ad.) și să-și întărească credința în Hristos (Coloseni 2:5). Pe scurt, Pavel dorește ca cititorii lui să progreseze în credință, în cunoașterea tainei lui Dumnezeu și în dragostea față de Hristos și unii față de alții. În esență, Pavel își îndeamnă cititorii să fie „deplin[i]” în Hristos sau, cu alte cuvinte, să manifeste „desăvârșire” în trăirea credinței. În Coloseni 2:6-23, Pavel oferă mai multe detalii despre cum poate fi atins acest obiectiv.

Studiul din această săptămână tratează două teme principale: (1) Desăvârșirea în Hristos necesită cunoașterea Lui și creșterea în El. Acest lucru ne ferește de amăgirea în care putem fi duși de învățători falși. (2) Desăvârșirea în Hristos presupune și încrederea manifestată doar în El în ce priește mântuirea, nu în reguli. Este important de menționat însă că jertfa de pe cruce a făcut nenecesară legea ceremonială, dar nu și legea morală. Evenimentele ceremoniale din Vechiul Testament nu erau decât umbre ale lucrării și jertfei viitoare a lui Hristos. Aceste tipuri și-au găsit sfârșitul odată cu moartea Sa. Cele Zece Porunci însă, inclusiv Sabatul din ziua a șaptea, rămân valabile pentru creștini.

### Comentariu

„Când James Garfield, care avea să devină președintele Statelor Unite, era directorul Colegiului Hiram din Ohio, un tată l-a întrebat dacă nu s-ar putea scurta programul de studii al [fiului] său, astfel încât acesta să termine mai repede școala. «Desigur», a răspuns Garfield. «Dar totul depinde de ce vrei să faci din băiatul tău. Când Dumnezeu vrea să facă un stejar, Îi ia o sută de ani. Când vrea să facă un dovleac, are nevoie de doar două luni»” (Michael P. Green, 1500 Illustrations for Biblical Preaching, 2000, p. 356).

Pavel a spus: „Acela care a început în voi această bună lucrare o va isprăvi până în ziua lui Isus Hristos” (Filipeni 1:6). Comentând despre parcursul spiritual al lui David, Alan Redpath exprimă aceeași idee: „Convertirea unui suflet este miracolul unei clipe, formarea unui sfânt este o lucrare de-o viață” (Alan Redpath, The Making of a Man of God: Lessons from the Life of David, 2013, din Prefață).

**Cunoașterea lui Hristos și creșterea în El**

Citind Epistola către coloseni putem conchide că Pavel era foarte îngrijorat de infiltrarea învățătorilor falși în biserică. Afirmația: „Cât de mare luptă duc pentru voi” (Coloseni 2:1) exprimă probabil această îngrijorare. În acest context termenul „luptă” înseamnă, cel mai probabil, „neliniște” sau „îngrijorare” (William Arndt et al., A Greek-English Lexicon of the New Testament and Other Early Christian Literature, 2000, p. 17). Cuvântul grecesc tradus prin „luptă” este folosit și în alte locuri cu referire la o confruntare cu forțe opuse umane sau spirituale (de exemplu, 1 Tesaloniceni 2:2). Aici este folosit pentru a descrie „efortul neobosit al apostolului – o luptă intensă și epuizantă pentru răspândirea, dezvoltarea și întărirea credinței, ca scop al misiunii sale” (David J. Williams, Paul’s Metaphors: Their Context and Character, 1999, p. 290).

Termenul „luptă” este împrumutat aici din sport, mai exact din competițiile de atletism. Prin urmare, sugerează ideea de efort dureros. Aceste informații arată că Pavel nu considera confruntarea cu învățăturile false o chestiune minoră. Oare noi nu ar trebui să facem la fel? Cel mai probabil, prin această luptă dusă pentru coloseni, Pavel se referă la rugăciunile sale pentru ei. El se ruga ca inimile lor să fie întărite, astfel încât să nu fie amăgiți de învățături false. Pavel dorea ca ei „să fie uniți în dragoste și să capete toate bogățiile plinătății de pricepere, ca să cunoască taina lui Dumnezeu Tatăl, adică pe Hristos” (Coloseni 2:2).

Conceptul de cunoaștere este foarte important în Coloseni. În întreaga epistolă, Pavel își exprimă dorința ca destinatarii ei să cunoască „harul lui Dumnezeu, în adevăr” (Coloseni 1:6), „voi[a] Lui, în orice fel de înțelepciune și pricepere duhovnicească” (Coloseni 1:9), „bogăția slavei tainei acesteia între neamuri, și anume Hristos în voi” (Coloseni 1:27), „taina lui Dumnezeu Tatăl, adică pe Hristos” (Coloseni 2:2). Așadar, pe scurt, Pavel arată că antidotul la învățăturile false este cunoașterea lui Dumnezeu și a lui Hristos (Coloseni 2:1-4,8). Această cunoaștere vine din Cuvântul lui Dumnezeu, așa cum sugerează Pavel în Coloseni 3:16 – „Cuvântul lui Hristos să locuiască din belșug în voi în toată înțelepciunea.

Învățați-vă și sfătuiți-vă unii pe alții cu psalmi, cu cântări de laudă și cu cântări duhovnicești, cântând lui Dumnezeu cu mulțumire în inima voastră!”

**Hristos, singura noastră speranță de salvare**

În Coloseni 2:11-15, Pavel laudă misiunea salvatoare a lui Hristos pentru noi. În Hristos am fost tăiați împrejur „nu cu o tăiere împrejur făcută de mână” (Coloseni 2:11), ceea ce înseamnă acțiunea lui Hristos în inima noastră. Am fost „îngropați împreună cu El prin botez” și „înviați [...] împreună cu El” (Coloseni 2:12). Cu alte cuvinte, Dumnezeu ne-a adus la viață împreună cu Hristos și „ne-a iertat toate greșelile” (Coloseni 2:13). Pe scurt, Pavel spune că Hristos este singura noastră speranță de mântuire.

Totuși unele afirmații ale lui Pavel din Coloseni 2, în special cele din Coloseni 2:11-23, sunt folosite de mulți astăzi pentru a sugera că apostolul vorbește despre anularea Celor Zece Porunci; mai precis, ei afirmă că Sabatul din ziua a șaptea nu mai este valabil și nu mai este obligatoriu pentru creștini. Contrar acestei afirmații, Coloseni 2 nu se referă la anularea Celor Zece Porunci. Pavel sugerează de mai multe ori în epistolele sale, inclusiv în Coloseni, dar și în alte scrieri, că Cele Zece Porunci rămân valabile pentru creștini, după cum reiese din următoarele pasaje.

Pavel citează a cincea poruncă în Efeseni 6:2,3, pe a șasea, a șaptea și a opta în Romani 13:9, iar pe a zecea în Romani 7:7 (și în Romani 13:9). În Coloseni 3:20, el reia un îndemn care apare și în Efeseni 6:1 – „Copii, ascultați de părinții voștri!” Astfel se poate concluziona că îndemnul „Copii, ascultați de părinții voștri” (atât din Efeseni 6:1, cât și din Coloseni 3:20) are la bază valabilitatea poruncii a cincea (Efeseni 6:2,3; compară cu Exodul 20:12). În toate aceste pasaje se subînțelege că Cele Zece Porunci rămân obligatorii pentru credincioșii aflați sub noul legământ. În plus, listele de virtuți și vicii din epistolele pauline – în special lista de vicii din Coloseni 3:5-9 – au ca bază Cele Zece Porunci (vezi David W. Pao, Colossians & Philemon, Zondervan Exegetical Commentary on the New Testament, 2012, p. 220).

Un cercetător neadventist recunoaște: „Există motive întemeiate să credem [...] că Cele Zece Porunci [... ] sunt încă obligatorii pentru noi. Când Isus, de exemplu, vorbește despre «poruncile», este clar că are în vedere Cele Zece Porunci (Luca 18:20). În mod similar, când vorbește despre lege în Romani 7:7, Pavel se referă la Cele Zece Porunci” (Iain D. Campbell, Opening up Exodus, 2006, p. 83).

În ceea ce privește Sabatul, dovezile din Noul Testament indică faptul că acesta este valabil pentru credincioșii aflați sub noul legământ. La fel ca Domnul Isus, și Pavel a păzit Sabatul (vezi Luca 4:16; Faptele apostolilor 17:2). În Apocalipsa 14:6,7, o aluzie la porunca a patra subliniază valabilitatea pentru creștini a Sabatului din ziua a șaptea. Când au protestat împotriva închinării la idoli, Pavel și Barnaba au atras atenția asupra închinării „la Dumnezeul cel viu, care a făcut cerul, pământul și marea și tot ce este în ele” (Faptele apostolilor 14:15; vezi Exodul 20:11). Este de asemenea posibil ca, în descrierea întâietății lui Hristos din Coloseni 1:15-20, Pavel să aibă în vedere atât Geneza 1 și 2, cât și Exodul 20:8-11. Aceste două pasaje au în comun tema Sabatului (vezi John K. McVay, „Colossians”, în Ángel Manuel Rodríguez [editor], Andrews Bible Commentary: New Testament, 2022, p. 1745, 1751-1753).

Având în vedere că Pavel era un păzitor al Sabatului, este clar că el nu poate susține anularea Celor Zece Porunci, în Coloseni 2:11-23. Prin urmare, „zapisul cu poruncile lui” (Coloseni 2:14) pironit pe cruce nu se referă la legea morală. În schimb, poate fi vorba despre legea ceremonială sau despre un fel de certificat de datorie. De asemenea, Coloseni 2:16 nu discută Sabatul săptămânal din ziua a șaptea. În schimb, textul poate face referire la: (1) sabaturile ceremoniale, (2) jertfele aduse în timpul sărbătorilor iudaice sau, poate, (3) la păzirea Sabatului în ziua a șaptea din motive greșite. Pentru detalii, vezi John K. McVay, „Colossians”, în Ángel Manuel Rodríguez (editor), Andrews Bible Commentary: New Testament, 2022, p. 1752, 1753.

### Aplicație

Discutați următoarele idei, apoi răspundeți în cadrul grupei la întrebările de la final!

Filipeni 1:6 este cu siguranță unul dintre cele mai cunoscute versete din Biblie. Suntem atașați de această promisiune: „Sunt încredințat că Acela care a început în voi această bună lucrare o va isprăvi până în ziua lui Isus Hristos.” Este esențial să ne amintim că desăvârșirea în Hristos presupune un proces de cunoaștere a Lui prin Cuvântul Său. Categoric nu putem rămâne în El decât dacă cuvintele Lui rămân în noi (Ioan 15:7). Din Cuvântul lui Dumnezeu primim hrană pentru creșterea spirituală (1 Petru 2:2), ceea ce include și creșterea în credință (Romani 10:17). Așa cum spune psalmistul, „cei ce cunosc Numele Tău se încred în Tine” (Psalmii 9:10). Cunoașterea lui Dumnezeu și a Cuvântului Său ne ferește de învățăturile greșite.

Adevărata cunoaștere a lui Dumnezeu duce în mod natural la supunere și la fidelitate față de El. În această privință, legea morală joacă un rol esențial, deoarece ne învață despre caracterul lui Dumnezeu și ne descoperă voia Sa. Totuși unii susțin că legea este un obstacol pentru Evanghelie. Nimic nu poate fi mai departe de adevăr. Realitatea este tocmai pe dos. În cuvintele lui Joe M. Sprinkle, un teolog neadventist, legea morală „este un preludiu al Evangheliei” în sensul că „arată spre Hristos, care este împlinirea legii” (Joe Sprinkle, Biblical Law and Its Relevance…, citat de Roy E. Gane, Old Testament Law for Christians: Original Context and Enduring Application, 2017, p. 4, nota de subsol 2).

**1** Împărtășiți grupei unul dintre textele voastre preferate! Cum v-a hrănit acest text, cum v-a întărit relația cu Dumnezeu sau v-a ferit de învățături greșite?

**2** În ce mod arată legea morală spre Domnul Isus? Cum este El împlinirea legii? De ce este greșit să afirmăm că legea morală este un obstacol pentru Evanghelie?