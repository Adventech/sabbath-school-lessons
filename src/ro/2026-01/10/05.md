---
title:  Umbră sau realitate?
date:   04/03/2026
---

`4 Ce practici iudeo-creștine evidențiază Pavel în Coloseni 2:16-19?`

Până în ziua de azi, nu există un acord asupra problemelor abordate de Pavel aici. Însă epistola lui Pavel oferă multe informații despre un posibil factor de divizare iudeo-creștină în această biserică formată în mare parte din neevrei (Coloseni 2:13). Cu alte cuvinte, credincioșii evrei promovau practici pe care ceilalți membri nu trebuiau neapărat să le urmeze.

În mod clar, Coloseni 2:16 enumeră o serie de practici evreiești obișnuite care aparent erau continuate de unii evrei convertiți la creștinism. Chiar și elementele din Coloseni 2:18 se potrivesc în același context. Domnul Isus a criticat pretențiile de umilință ale liderilor religioși (de exemplu, Matei 6:1,5,7,16). Din Sulurile de la Qumran aflăm că îngerii ocupau un loc important în unele concepții iudaice despre închinare. Așadar, problemele cu care se confrunta Pavel în Colose erau, cel mai probabil, similare cu cele cu care se confrunta în alte părți.

Deoarece Coloseni 2:16 este un text des înțeles greșit, este important să îl analizăm mai în detaliu. (1) Folosirea cuvântului „dar” (VDC)/ „așadar” (EDCR) indică faptul că aceasta este o concluzie. Pavel respinsese anterior necesitatea circumciziei fizice, deoarece ceea ce contează este schimbarea interioară a inimii (Coloseni 2:11-15). (2) Formularea „mâncare sau băutură” face referire la jertfele de mâncare și de băutură pe care israeliții le aduceau la templu. (3) Precizarea „o zi de sărbătoare, [...] o lună nouă sau [...] o zi de Sabat” (Coloseni 2:16) trimite, se pare, la Osea 2:11, unde apare aceeași succesiune de zile ceremoniale, inclusiv sabaturile ceremoniale (vezi Leviticul 23:11,24,32).

Esențială pentru înțelegerea acestui verset este propria interpretare a lui Pavel: că acestea „sunt umbra lucrurilor viitoare, dar trupul este al lui Hristos” (Coloseni 2:17). Aceste zile ceremoniale, la fel ca jertfele, făceau trimitere la lucrarea lui Hristos (vezi 1 Corinteni 5:7; 15:23). Sabatul din ziua a șaptea, în schimb, a fost instituit în Eden, înainte de păcat și cu mult înainte de adoptarea jertfelor ceremoniale din sanctuar; prin urmare, Sabatul nu era o umbră care trebuia înlăturată după cruce.

`Deși nu Sabatul este în discuție aici, cum ai putea aplica sfatul lui Pavel de a nu-i judeca pe alții?`