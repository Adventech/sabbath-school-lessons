---
title:  Porunci omenești
date:   05/03/2026
---

`5 Cum înțelegi mustrările lui Pavel din Coloseni 2:20-23 în lumina celorlalte elemente discutate în acest capitol?`

La fel ca în Epistola către galateni, Pavel spune că preocuparea pentru respectarea ceremoniilor iudaice constituie „învățăturile începătoare ale lumii” (Coloseni 2:8,20; compară cu Galateni 4:3,9). Cu alte cuvinte, la fel ca templul pământesc, aceste lucruri țin de pământ, dar cetățenia noastră este în ceruri. Nu trebuie să fim împovărați de legea ceremonială, deoarece ea doar a prefigurat realitatea de care ne bucurăm acum prin Hristos. Adică, deși au fost date inițial de Dumnezeu, aceste ritualuri, după ce și-au îndeplinit funcția, nu mai sunt necesare.

Deoarece toate aceste reglementări au fost desființate la cruce, așa cum indică mâna divină care a rupt în două perdeaua templului (Matei 27:51; compară cu Daniel 9:27), creștinii (inclusiv evreii creștini) nu mai sunt supuși acestor reguli. Dacă ne-am mai supune lor, ne-am identifica de fapt cu această lume, care este trecătoare, spre deosebire de lumea nouă, care ne este promisă prin Domnul Hristos. În definitiv, noi așteptăm „ceruri noi și un pământ nou, în care va locui neprihănirea” (2 Petru 3:13), nu doar o renovare a acestei lumi vechi.

Pe lângă faptul că fariseii și cărturarii adăugaseră cerințe omenești la legile mozaice (vezi Marcu 7:1-13), perpetuarea ceremoniilor Vechiului Testament, care se împliniseră în Hristos, nu mai putea fi considerată o cerință divină, ci doar o obligație impusă de oameni. De fapt, se pare că ele ajunseseră să fie o povară pentru credință, în loc să o întărească. Este foarte ușor să ajungi să privești împlinirea acestor lucruri nu doar un motiv de superioritate față de cei care nu le urmează – lucru deja grav –, ci poate chiar, subtil, un merit pentru mântuire – o capcană în care nu vrem să cădem.

De-a lungul istoriei creștine, experții în Biblie au cedat ispitei de a face declarații religioase, uzurpând rolul Duhului Sfânt în îndrumarea credincioșilor cu privire la sensul textului. Hristos Însuși este izvorul adevărului din Scripturi, așa cum susțin Pavel și ceilalți scriitori ai Bibliei.

`Cum înțelegem că singura noastră bază pentru mântuire este ceea ce Domnul Isus a făcut deja pentru noi, în afara noastră și în locul nostru – mai mult decât ceea ce El face în noi?`