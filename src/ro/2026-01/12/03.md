---
title:  Părinți și copii
date:   16/03/2026
---

Copiii au un rol vital în cadrul familiei. Ei trebuie să știe că sunt iubiți și apreciați ca membri ai familiei și cetățeni ai împărăției cerești. Închinarea în familie este esențială, simplă, dar regulată, dimineața și seara. De la o vârstă fragedă, copiii pot începe să ajute la curățenie și la alte responsabilități. Cel mai important, ei trebuie să asculte porunca lui Pavel: „Copii, ascultați de părinții voștri în toate lucrurile, căci lucrul acesta place Domnului” (Coloseni 3:20).

`2 Ce principii pentru creșterea copiilor sunt exprimate în pasajele de mai jos? Proverbele 22:6,15 `

`Matei 19:14 `

`Deuteronomul 6:6,7`

`Proverbele 1:8,9 `

Dacă sunt educați în mod corespunzător pentru Domnul, prin sfaturi și exemplu, copiii vor fi o binecuvântare pentru familie, biserică și nu numai. Sfaturile lui Pavel pentru părinți, la fel ca sfaturile lui pentru soți și soții, sunt echilibrate și presupun reciprocitate: „Părinților, nu întărâtați pe copiii voștri, ca să nu-și piardă nădejdea” (Coloseni 3:21). Modul în care părinții, în special tatăl, interacționează cu copiii și îi disciplinează are un impact profund asupra formării lor spirituale.

Studiile arată de asemenea că, atunci când ambii părinți merg la biserică, un procent mai mare de copii frecventează biserica, spre deosebire de cazul în care doar unul dintre părinți merge la biserică. Și mai surprinzător este faptul că frecventarea constantă a bisericii de către tată, chiar mai mult decât de către mamă, înseamnă că un număr mai mare de copii rămân practicanți și la vârsta adultă. Prin urmare, rolul tatălui în formarea spirituală a copiilor săi nu poate fi supraestimat. Este esențial ca tații să își ia în serios rolul.

`Nu toți tații însă au fost modele exemplare pentru copiii lor (ca să nu zicem mai mult). Cum poate cunoașterea lui Dumnezeu ca Tată al nostru să contribuie la vindecare, acolo unde este nevoie, mai ales când tații pământești au provocat suferință profundă?`