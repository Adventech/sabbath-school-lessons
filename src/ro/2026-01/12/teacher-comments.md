---
title:  Material Pentru Instructori
date:  20/03/2026
---

### Privire generală

Coloseni 3:18 – 4:1 conține o serie de reguli pentru viața de familie. Pavel rezumă modul în care ar trebui să se comporte soțiile și soții, copiii și părinții, precum și sclavii și stăpânii, în lumina mesajului Evangheliei. Așa cum vom vedea, Pavel nu abordează subiectul dintr-un singur punct de vedere. El are învățături precise pentru toate aceste categorii și se așteaptă ca toți să-și facă datoria ca o demonstrație a credincioșiei lor față de Dumnezeu. Astfel, soțiile sunt chemate să se supună soților lor „cum se cuvine în Domnul” (Coloseni 3:18), copiii trebuie să asculte de părinți pentru că „lucrul acesta place Domnului” (Coloseni 3:20), iar sclavii trebuie să asculte de „stăpânii [lor] pământești” „ca unii care [se tem] de Domnul” (Coloseni 3:22).

Este interesant faptul că, „în fiecare categorie, partea considerată de obicei vulnerabilă este menționată prima. Poruncile adresate părții vulnerabile sunt în mod util însoțite de porunci precise pentru cei care au mai multă putere. Pavel îi cheamă pe cei puternici să nu abuzeze de puterea lor, ci să o folosească în mod înțelept. Acest lucru le permite celor vulnerabili să se supună cu mai multă deschidere celor aflați în poziții de autoritate” (Douglas Mangum [editor], „The Christian Home [(Col.) 3:18-4:1]”, în Lexham Context Commentary: New Testament, 2020). După ce abordează aceste aspecte, Pavel trece la îndemnuri clare legate de influența externă pe care membrii bisericii o pot avea, prin rugăciune, înțelepciune și vorbire dreasă cu sare, prezentându-și credința în fața celor din afară.

Studiul din această săptămână evidențiază două teme principale: (1) Principii biblice cu privire la relațiile din familie și de la locul de muncă și (2) indicații cu privire la rugăciunea perseverentă, comportamentul înțelept și vorbirea inspirată.

### Comentariu

**Relații de familie și de lucru bazate pe Biblie**

În Coloseni 3:18 – 4:1, Pavel abordează trei tipuri de relații umane, oferind îndemnuri specifice pentru fiecare dintre ele. Este demn de remarcat faptul că prima categorie menționată este cea a soțiilor și soților. Această ordine nu este întâmplătoare, deoarece Pavel dorește să sublinieze că relația de căsătorie reprezintă fundamentul tuturor celorlalte tipuri de relații umane. Relația dintre un bărbat și o femeie în cadrul căsătoriei este un subiect atât de important încât Pavel îl menționează de mai multe ori în scrisorile sale (1 Corinteni 7:1-7,27-31; 11:3; Efeseni 5:21-33).

**Relația soț-soție**

Porunca lui Pavel ca soțiile să se supună soților lor (Coloseni 3:18) a constituit subiectul multor dezbateri. Pasajul paralel din Efeseni 5:22 este aproape sinonim: „Nevestelor, fiți supuse bărbaților voștri ca Domnului!” Totuși, înainte de a face această afirmație, Pavel spune: „Supuneți-vă unii altora în frica lui Hristos” (Efeseni 5:21). Verbul „a se supune” din Efeseni 5:22 nu apare în textul original grecesc, dar este corect adăugat pe baza apariției lui în versetul 21. Această completare sugerează că Efeseni 5:22 este legat de Efeseni 5:21 și trebuie interpretat în acest context. Astfel, într-un anumit sens, nu doar soțiile sunt chemate să se supună soților lor, ci și soții sunt chemați să se supună soțiilor lor „în frica lui Hristos” (Efeseni 5:21).

Porunca lui Pavel ca soțiile să se supună soților lor nu trebuie interpretată în sensul unei inferiorități a femeilor, ci „ceea ce se sugerează aici este că soția trebuie să vadă supunerea voluntară față de soțul ei ca pe o supunere față de Domnul, deoarece în relația de căsătorie soțul Îl reflectă pe Domnul, iar soția reflectă biserica” (Andrew T. Lincoln, Ephesians, vol. 42, Word Biblical Commentary, 1990, p. 368).

Este demn de remarcat că, atât în Efeseni cât și în Coloseni, atitudinea așteptată de la soț față de soția lui este aceeași: „Bărbaților, iubițivă nevestele” (Efeseni 5:25; Coloseni 3:19). În timp ce porunca pentru soții este aproape identică în cele două pasaje paralele – „Nevestelor, fiți supuse bărbaților voștri ca Domnului” (Efeseni 5:22) și „Nevestelor, fiți supuse bărbaților voștri, cum se cuvine în Domnul” (Coloseni 3:18) – porunca pentru soți conține o distincție semnificativă: „Bărbaților, iubiți-vă nevestele cum a iubit și Hristos Biserica și S-a dat pe Sine pentru ea” (Efeseni 5:25; vezi și 5:28), respectiv „Bărbaților, iubiți-vă nevestele și nu țineți necaz pe ele” (Coloseni 3:19). În Efeseni, se așteaptă ca soții să manifeste o dragoste jertfitoare, așa cum a făcut Domnul Isus pentru biserică.

În Coloseni, porunca de a iubi este însoțită de indicația suplimentară de a nu ține necaz pe ele. Cuvântul grecesc folosit este pikrainō, înrudit cu pikros, termen utilizat pentru a descrie „o trăsătură atribuită de obicei unei stăpâniri tiranice” (James D.G. Dunn, The Epistles to the Colossians and to Philemon: A Commentary on the Greek Text, 1996, p. 249). Soțiile sunt așadar chemate să se supună în mod voluntar soților lor, așa cum s-ar supune Domnului.

**Relația părinte-copil**

Instrucțiunile lui Pavel pentru copii și părinți au ca premisă existența unor responsabilități reciproce, similar cu abordarea sa în ceea ce-i privește pe soți și soții. Porunca adresată copiilor de a-și asculta părinții (Coloseni 3:20) provine din porunca a cincea. Această bază este evidentă în Efeseni, unde, după ce dă o poruncă aproape identică (Efeseni 6:1), Pavel citează Exodul 20:12 (vezi Efeseni 6:2,3). Copiii trebuie să fie nu doar ascultători de părinții lor, ci și un motiv de bucurie pentru aceștia (Proverbele 15:20; 23:24 etc.).

La rândul lor, părinții nu trebuie să își provoace copiii. Există dezbateri cu privire la ce a vrut să spună exact Pavel prin folosirea termenului „a întărâta” (Coloseni 3:21). Ellen G. White oferă o perspectivă asupra sensului acestuia atunci când comentează cuvintele din Coloseni 3:21 – „Satana este foarte mulțumit când părinții își irită copiii prin adresarea de cuvinte dure, nervoase. Pavel a avertizat cu privire la acest aspect: «Părinților, nu-i întărâtați pe copiii voștri, ca să nu-și piardă nădejdea! » Ei pot greși foarte mult, dar nu-i puteți aduce pe calea cea bună dacă vă pierdeți răbdarea cu ei” (Advent Review and Sabbath Herald, 24 ianuarie 1907).

**Relația stăpân-sclav**

În cele din urmă, Pavel abordează relația dintre sclavi și stăpâni. Din partea și a unora, și a altora se așteaptă să-și facă datoria în lumina responsabilităților lor înaintea lui Dumnezeu. Sclavilor li se dau două porunci. Prima: „Robilor, ascultați în toate lucrurile pe stăpânii voștri pământești [...] ca unii care vă temeți de Domnul” (Coloseni 3:22). Expresia „ca unii care vă temeți de Domnul” este înțeleasă în mod obișnuit ca baza acestei porunci, adică „pentru că vă temeți de Domnul”. Sclavii sau robii trebuie să țină cont de faptul că, în cele din urmă, slujirea lor față de un stăpân pământesc este o reprezentare a slujirii lor față de Domnul Isus (Coloseni 3:23,24).

Spre deosebire de ceea ce cred mulți, sclavia din primul secol era considerabil diferită de forma practicată în lumea occidentală în vremuri mai recente. În vremurile Noului Testament, „factorii rasiali nu jucau niciun rol; educația era foarte încurajată (unii sclavi erau mai educați decât stăpânii lor) și sporea valoarea sclavului; mulți sclavi dețineau funcții sociale importante și de mare responsabilitate; sclavii puteau deține proprietăți (inclusiv alți sclavi); tradițiile lor religioase și culturale erau aceleași cu ale celor născuți liberi; nu existau legi care să interzică adunarea publică a sclavilor și (poate cel mai important) majoritatea sclavilor urbani și domestici se puteau aștepta în mod legitim să fie eliberați până la vârsta de 30 de ani” (S. Scott Bartchy, „Slavery: New Testament”, The Anchor Yale Bible Dictionary, vol. 6, 1992, p. 66).

Este important de menționat că Pavel nu legitimează sclavia, o practică pe care o considerăm reprobabilă în orice context. El doar ia notă de o realitate a culturii din primul secol. O eventuală abolire a sclaviei din secolul I ar fi avut repercusiuni economice drastice, chiar și pentru sclavi. În acest context, Pavel le adresează o mustrare categorică stăpânilor de sclavi, îndemnându-i să-i trateze cu dreptate și corectitudine pe cei care lucrează pentru ei (Coloseni 4:1), oricât de greu ne-ar fi să înțelegem acest lucru astăzi.

**Rugăciune stăruitoare, purtare înțeleaptă și vorbire cu har**

Este demn de remarcat că îndemnurile din Coloseni 4:2-6 vin după discuția lui Pavel despre relațiile de familie și de lucru. În această nouă secțiune, Pavel își exprimă preocuparea ca întreaga comunitate a bisericii să fie o bună mărturie înaintea celor din afara ei. Această ordine a temelor sugerează că, pentru a avea impact asupra celor din afară, Evanghelia trebuie mai întâi să modeleze comportamentul celor dinăuntru, în special în cadrul gospodăriilor. Potrivit instrucțiunilor lui Pavel din acest pasaj, trei pași trebuie urmați pentru ca Evanghelia să ajungă eficient la cei din afară:

**Primul pas:** rugăciunea vigilentă (Coloseni 4:2-4) – Dacă dorim să câștigăm oameni pentru Hristos, rugăciunea este un punct de plecare excelent. Mai mult decât atât, este cel mai bun punct de plecare. Pavel le cere celor din biserică să se roage nu doar pentru ei înșiși, ci și pentru el și pentru Timotei, ca Dumnezeu să le deschidă o ușă pentru predicare.

**Al doilea pas:** comportamentul înțelept – „Purtați-vă cu înțelepciune față de cei de afară; răscumpărați vremea” (Coloseni 4:5). Verbul tradus prin „purtați-vă” este folosit frecvent în Noul Testament pentru a indica modul de viață sau comportamentul. Nu rareori este tradus prin „a trăi” sau „a umbla” (vezi, de exemplu, Marcu 7:5, EDCR; Romani 13:13 și Coloseni 2:6).

**Al treilea pas:** vorbirea inspirată (Coloseni 4:6) – Prin expresia „vorbire cu har” Pavel se referă, cel mai probabil, la calități precum politețe, delicatețe și bunătate, astfel încât cei din afară să își creeze o impresie bună și să fie și atrași de Evanghelia lui Isus.

### Aplicație

Discutați următoarele idei, apoi răspundeți în cadrul grupei la întrebările de la final!

„O familie nu este pur și simplu un grup de persoane care locuiesc sub același acoperiș. Dacă ar fi, atunci orice hotel sau închisoare ar intra în categoria familiei. O familie nu este un grup de persoane care poartă același nume. Persoane cu același nume locuiesc în toată țara și sunt străine unele de altele. […] Familia nu este formată doar din oameni, ci din oameni cu o atitudine de unitate. Este o atitudine provenită din iubire și dor, râs și lacrimi, bucurii și dureri împărtășite, lupte comune și respect reciproc, credință, bucurie și tristețe, [...] credință și fidelitate și o urmărire comună a unor scopuri onorabile” (Herschel H. Hobbs, My Favorite Illustrations, 1990, p. 98). Bisericile noastre, ca extensii ale familiilor noastre, ar trebui să fie locuri unde se găsesc iubire, alinare, respect și un profund sentiment de apartenență.

Domnul Isus a spus: „Vă dau o poruncă nouă: să vă iubiți unii pe alții; cum v-am iubit Eu, așa să vă iubiți și voi unii pe alții. Prin aceasta vor cunoaște toți că sunteți ucenicii Mei: dacă veți avea dragoste unii pentru alții” (Ioan 13:34,35). Autorii Noului Testament au luat acest îndemn foarte în serios (vezi Romani 13:8; Galateni 5:14; 1 Tesaloniceni 4:9; Evrei 13:1; Iacov 2:8; 1 Petru 1:22; 1 Petru 4:8; 1 Ioan 3:23; 2 Ioan 5). La fel ca Isus Hristos, Pavel și Iacov au pus semnul egal între manifestarea iubirii și împlinirea legii (vezi Romani 13:8,10; Galateni 5:14 și Iacov 2:8). Familiile noastre ar trebui să fie locuri în care fiecare membru manifestă această dragoste prin rugăciune, o umblare înțeleaptă cu Domnul și vorbire plină de har.

**1** În ce fel este biserica noastră o extensie a familiilor noastre? Ce poate face biserica pentru a promova mai mult spiritul de familie printre membrii săi?

**2** Dragostea noastră unii pentru alții arată că suntem ucenicii lui Hristos. Cum pot bisericile și familiile noastre să manifeste această dragoste într-un mod mai pregnant?
