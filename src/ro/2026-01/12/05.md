---
title:  Rugați-vă unii pentru alții!
date:   18/03/2026
---

`4 Ce principii pentru rugăciune găsești în Coloseni 4:2-4? Ce cereri de rugăciune are Pavel?`

Probabil că cele mai importante cuvinte de spus cuiva cu probleme legate de familie, de sănătate, de bani sau de altceva sunt: „Mă rog pentru tine.” Acesta este mijlocul ales de cer pentru a crea legături și a interacționa. Este metoda aleasă de cer pentru conexiune și interacțiune. „Este o parte din planul lui Dumnezeu să ne dea, ca răspuns la rugăciunea credinței, ceea ce nu ne-ar da dacă n-am cere în felul acesta” (Ellen G. White, Tragedia veacurilor, p. 525). Este interesant ce spune Pavel legat de rugăciune prin folosirea verbelor „a stărui/insista” și „a veghea/a fi vigilent” „cu mulțumiri” – sugerând că e vorba de o rugăciune a credinței (Coloseni 4:2). El ne îndeamnă să ne rugăm „în toată vremea” (Efeseni 6:18) și „neîncetat” (1 Tesaloniceni 5:17). Este impresionant că, deși „nu știm cum trebuie să ne rugăm [...], Însuși Duhul mijlocește pentru noi cu suspine negrăite” (Romani 8:26).

`5 Recitește Coloseni 4:3! Ce „ușă pentru Cuvânt” ar putea să-ți deschidă Dumnezeu pentru a-ți împărtăși credința?`

De remarcat este că Pavel se ruga și pentru cuvintele potrivite pe care să le rostească. Uneori, când citim epistolele sau discursurile lui din cartea Faptele apostolilor, ne imaginăm că apostolul era întotdeauna elocvent, fără să aibă niciodată îndoieli cu privire la ceea ce trebuia să spună. Dar aici el cere să se înalțe rugăciuni pentru el, ca să proclame mesajul „cu claritate” (vezi Coloseni 4:4, BVA). În ultima sintagmă din verset el folosește și un cuvânt grecesc foarte important (dei), tradus prin „așa cum trebuie să vorbesc”, indicând necesitatea divină de a lucra pentru proclamarea Evangheliei. Pavel a conștientizat importanța prezentării mesajului în fața oamenilor de la cele mai înalte niveluri ale conducerii romane, inclusiv în fața familiei cezarului. „Nu este întotdeauna necesar să ne plecăm pe genunchi pentru a ne ruga. Trebuie să cultivăm obiceiul de a vorbi cu Mântuitorul când suntem singuri, când mergem pe drum și când suntem ocupați cu munca zilnică” (Ellen G. White, Divina vindecare, p. 510, 511).