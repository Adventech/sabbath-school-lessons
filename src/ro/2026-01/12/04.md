---
title:  Relații de lucru
date:   17/03/2026
---

`3 Ce îndemnuri le sunt date sclavilor, în Coloseni 3:22-25 și 4:1? Ce principii sunt prezentate aici pentru relațiile de lucru în general?`

Oamenii din zilele noastre aduc uneori în discuție sclavia ca motiv de respingere sau chiar de discreditare a Bibliei. Însă este ignorat aproape complet contextul istoric al poporului Israel, din Vechiul Testament, și al bisericii, din Noul Testament. Ființele umane sunt create după chipul lui Dumnezeu și, la fel ca toate ființele inteligente ale lui Dumnezeu, sunt create pentru a fi libere. Legile mozaice interziceau sclavia pe viață în cazul israeliților (Deuteronomul 15:12) și stabileau o perioadă maximă de șase ani de slujire pentru achitarea datoriilor financiare (Exodul 21:2-6; Leviticul 25:39-43). Sclavia din Biblie, oricât de respingătoare ni s-ar părea astăzi, nu semăna, în cele mai multe cazuri, cu practicile abominabile ale sclaviei din lumea occidentală, care au fost o plagă și o crimă oribilă împotriva umanității.

În vremurile Noului Testament, biserica a trebuit să funcționeze în conformitate cu legea romană, care permitea posesia de sclavi. „Dar, spre deosebire de formele moderne de sclavie, legea romană le acorda sclavilor drepturi și oportunități considerabile, iar încercarea de a desființa această practică ar fi putut pune în pericol răspândirea Evangheliei” (Clinton Wahlen, „Culture, Hermeneutics, and Scripture: Discerning What Is Universal”, în Frank M. Hasel (ed.), Biblical Hermeneutics, 2020, p. 166). De fapt, în cadrul bisericii, spre deosebire de Imperiul Roman, prima obligație a sclavului era față de Domnul. Iar stăpânii erau îndrumați să-i trateze corect, conștienți „că și [ei au] un Stăpân în cer” (Coloseni 4:1). Mai mult, Pavel i-a cerut lui Filimon să nu-l mai trateze pe Onisim ca pe un sclav, ci ca pe un frate (Filimon 16). De altfel, atât în Vechiul, cât și în Noul Testament, credincioșii sunt numiți sclavi (sau robi) ai lui Dumnezeu (vezi Psalmii 34:22; Luca 17:10; 1 Petru 2:16).

Chiar dacă nu ne plac împrejurările culturale în care au fost scrise unele texte biblice, tot trebuie să acceptăm autoritatea textului în sine. Altfel ne-am pune pe noi înșine și cultura noastră deasupra Scripturii. O variantă mai bună este să ne uităm la tot ce spune Biblia pe un subiect înainte de a trage o concluzie cu privire la ce ne transmite ea cu adevărat.

`Gândește-te cum s-ar putea aplica acest pasaj la relațiile tale de la locul de muncă! Indiferent dacă ești șef sau angajat, cum ți-ar putea fi utile aceste principii?`