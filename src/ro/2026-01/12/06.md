---
title:  Dați dovadă de înțelepciune!
date:   19/03/2026
---

Care este cel mai important adevăr pe care noi, în calitate de creștini, îl putem cunoaște? Desigur, faptul că Isus Hristos a murit pentru păcatele noastre și că, prin credința în El, putem avea viață veșnică. Acesta este un adevăr pe care nu l-am fi putut descoperi singuri. A trebuit să ne fie spus sau revelat. Și ne-a fost revelat – în Cuvântul lui Dumnezeu.

Există multe adevăruri, cunoștințe și dovezi de înțelepciune pe care nu le-am fi cunoscut niciodată dacă Dumnezeu nu ni le-ar fi descoperit prin Cuvântul Său. Însă această cunoaștere și înțelepciune nu ne-au fost date ca simple informații, doar pentru a fi știute. Ele trebuie trăite în mod concret în viața noastră.

`6 Citește Coloseni 4:5,6! Care sunt situațiile în care Pavel spune că trebuie să ne purtăm „cu înțelepciune”? De ce?`

Din păcate, uneori noi creștinii nu suntem deloc creștini. Și, așa cum a indicat Pavel (citând din Isaia 52:5), poporul Israel era și el o piatră de poticnire pentru necredincioși: „Din pricina voastră este hulit Numele lui Dumnezeu între neamuri” (Romani 2:24). Felul în care ne comportăm, în special cu cei care nu sunt de aceeași credință cu noi, contează foarte mult (vezi Tit 2:5; 2 Petru 2:2). O familie creștină, o adunare a tinerilor pentru rugăciune, nu pentru glume ușuratice, bunătatea simplă și o atitudine calmă și răbdătoare spun multe celor care ne privesc pentru a vedea dacă mărturisirea noastră este sinceră sau nu.

În Coloseni 4:6 Pavel se concentrează în special pe cuvintele pe care le rostim: „Vorbirea voastră să fie totdeauna cu har.” Mai mult decât simple exprimări amabile sau politicoase, cuvintele pe care le rostim ar trebui să fie inspirate și încărcate de harul lui Dumnezeu prin influența Duhului Sfânt. Prin expresia „dreasă cu sare”, Pavel ne transmite că vorbele noastre ar trebui să fie adecvate și să placă celor cărora ne adresăm.

Numai Duhul Sfânt ne poate da cuvintele potrivite la momentul potrivit și în scopul potrivit și poate pregăti mintea ascultătorilor pentru mesajul pe care „trebuie” să-l răspândim (și aici se folosește dei – vezi comentariile de ieri la Coloseni 4:4). De aici îndemnul lui Pavel de a ști „cum trebuie să răspunde[m] fiecăruia”.

`Gândește-te la cuvintele tale, la acțiunile tale și la felul în care te comporți în fața celorlalți! Ce mesaj transmiți despre credința ta și ce înseamnă să fii creștin?`