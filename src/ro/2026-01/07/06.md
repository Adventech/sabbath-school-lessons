---
title:  Principii ale mulțumirii
date:   12/02/2026
---

`7 Ce principii ne transmite Pavel în Filipeni 4:10-13,19 în legătură cu viața fericită și recunoscătoare?`

În situații extreme (foamete, boală, vătămare, pierdere), începem să reflectăm la lucrurile care contează cu adevărat și să ne gândim la binecuvântările pe care de obicei le considerăm de la sine înțelese. Când trăim „smerit” (Filipeni 4:12), „modest” (EDCR) sau „umil” (BTF), credința se ridică la înălțimea situației. În schimb, când trăim „în belșug”, ar trebui să fim mereu conștienți că acesta poate dispărea într-o clipă (vezi Proverbele 23:5). Așa cum ne amintesc atât Iov, cât și Pavel, nu am adus nimic cu noi în lume când ne-am născut și nu vom lua nimic cu noi în mormânt (Iov 1:21; 1 Timotei 6:7). De notat următoarele promisiuni și perspective încurajatoare din Biblie:

• Psalmii 23:1 – „Domnul este Păstorul meu: nu voi duce lipsă de nimic.”

• Matei 6:32 – „Tatăl vostru cel ceresc știe că aveți trebuință de ele.”

• 1 Petru 5:7 – „Aruncați asupra Lui toate îngrijorările voastre, căci El Însuși îngrijește de voi!”

• Filipeni 4:19 – „Și Dumnezeul meu să îngrijească de toate trebuințele voastre, după bogăția Sa, în slavă, în Isus Hristos!”

Și, cea mai minunată dintre toate: „Pot totul prin Hristos, care mă întărește” (Filipeni 4:13). Poate că niciunul dintre noi nu poate înțelege pe deplin ce înseamnă „totul”. Cu siguranță, ca în orice cerere adresată lui Dumnezeu pentru ajutor și putere, trebuie să cerem după voia Lui. Dar de multe ori nu cerem nici măcar lucruri despre care știm că sunt după voia Lui. De aceea, Iacov 4:2 spune: „Nu aveți, pentru că nu cereți.”

Iată câteva lucruri pe care le putem cere cu încredere, pentru că știm că sunt în armonie cu voia lui Dumnezeu:

• Mântuirea unei persoane dragi sau a unui prieten (1 Timotei 2:3,4). • Curajul de a ne împărtăși credința (Apocalipsa 22:17).

• Iertare, după ce ne mărturisim răul și îl părăsim (1 Ioan 1:9). • Putere de a asculta de poruncile lui Dumnezeu (Evrei 13:20,21).

• Iubire față de cei care ne urăsc și ne tratează rău (Matei 5:44). • Înțelepciune în situații dificile (Iacov 1:5).

• Înțelegerea adevărului din Cuvântul lui Dumnezeu (Ioan 8:32).

`Cum gestionezi situația în care te-ai rugat, dar rugăciunile nu ți s-au împlinit încă sau poate nu se vor împlini niciodată?`