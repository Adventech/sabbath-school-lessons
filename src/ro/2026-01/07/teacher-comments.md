---
title:  Material Pentru Instructori
date:  13/02/2026
---

### Privire generală

Atât Domnul Isus, cât și apostolii îi prezintă pe creștini trăind simultan în două lumi. Domnul a spus: „Dați dar cezarului ce este al cezarului, și lui Dumnezeu ce este al lui Dumnezeu!” (Matei 22:21). Deși fac parte din societatea umană, credincioșii trebuie să-și amintească mereu că se pot bucura deja de unele privilegii ale cetățeniei lor cerești. Mai mult, ei sunt îndemnați să urmărească aceste beneficii ca semn al unirii lor cu Hristos: „Dacă, deci, ați înviat împreună cu Hristos, să umblați după lucrurile de sus, unde Hristos șade la dreapta lui Dumnezeu” (Coloseni 3:1, subl.ad.).

Ca membri ai comunității cerești, trebuie „să vă purtați într-un chip vrednic de chemarea pe care ați primit-o” (Efeseni 4:1) – ne îndeamnă Pavel. Această chemare presupune o viață trăită cu bucurie și pace, indiferent de dificultățile întâmpinate în lucrarea noastră pentru Hristos, știind că cetatea cerească este adevărata noastră casă (Evrei 13:14). Prin credință, Avraam „aștepta cetatea care are temelii tari, al cărei meșter și ziditor este Dumnezeu” (Evrei 11:10). Noi avem „o moștenire nestricăcioasă și neîntinată și care nu se poate veșteji, păstrată în ceruri” (1 Petru 1:4).

Studiul din această săptămână tratează trei teme principale: (1) Cetățenii patriei cerești trăiesc cu maturitate, fiind exemple demne de urmat. (2) Bucuria creștină, asemenea păcii, nu depinde de circumstanțele exterioare, deoarece se bazează pe o relație apropiată cu Dumnezeu prin Hristos. (3) O viață plină de bucurie și mulțumire este posibilă chiar și în această lume zbuciumată, dar cere ascultare de principiile biblice.

### Comentariu

Se povestește că dr. Thomas Lambie „a mers în Etiopia ca misionar medical. După un timp, a dorit să cumpere un teren pentru un centru misionar. Legea etiopiană nu le permitea străinilor să cumpere pământ. Pentru că dr. Lambie avea o mare dragoste pentru Hristos și pentru etiopieni, a renunțat la cetățenia americană și a devenit cetățean etiopian. Apoi a cumpărat proprietățile necesare pentru lucrarea sa” (Paul Lee Tan, Encyclopedia of 7,700 Illustrations: Signs of the Times, 1996, p. 1176). La fel, credincioșii sunt persoane care, din dragoste pentru Hristos, sunt dispuse să renunțe la cetățenia pământească de dragul celei cerești. Ei se văd pe ei înșiși ca „străini și călători pe pământ” (Evrei 11:13).

**Cetățeni ai patriei cerești**

Pavel sugerează că liderii creștini ar trebui să fie modele sau pilde demne de urmat de către alții (Filipeni 3:17). Această idee este prezentată în opoziție cu comportamentul învățătorilor falși, descriși ca „vrăjmași ai crucii lui Hristos” (Filipeni 3:18). Ei sunt înfățișați în continuare ca sortiți pieirii, închinători la propriile impulsuri și „slava lor este în rușinea lor și se gândesc la lucrurile de pe pământ” (Filipeni 3:19). În schimb, creștinii trebuie să fie conștienți că „cetățenia [lor] este în ceruri” (Filipeni 3:20) și să trăiască în consecință.

Cuvântul grecesc tradus prin „pilda” în Filipeni 3:17 este symmimētēs. Acesta apare o singură dată în Noul Testament, ceea ce sugerează că Pavel a ales special acest termen pentru a transmite un mesaj deosebit de precis și unic. Tradus literal, înseamnă „co-imitator”, adică cineva „care se alătură altora în a urma un exemplu” (William F. Arndt et. al., A Greek-English Lexicon of the New Testament…, 2000, p. 958). De fapt, Pavel a patentat acest termen „pentru a-și evidenția dorința ca urmarea exemplului său să fie un efort colectiv: «Faceți ca mine, toți împreună!»” (Gerald F. Hawthorne, Philippians, vol. 43, 2004, p. 217). Această noțiune este similară cu ceea ce spune Pavel în 1 Corinteni 11:1 – „Călcați pe urmele mele, întrucât și eu calc pe urmele lui Hristos!” În cele din urmă, Hristos este modelul perfect pentru creștini. În Hristos, credincioșii pot deveni exemple bune pentru alții, așa cum arată și Pavel în 1 Tesaloniceni 2:14 – „Căci, fraților, voi ați călcat pe urmele Bisericilor lui Dumnezeu care sunt în Hristos Isus, în Iudeea.”

Ca cetățeni ai cerului, trebuie să trăim cu rost, agățându-ne de speranța că Mântuitorul nostru va veni din cer și va transforma trupurile noastre muritoare în trupuri ale slavei (Filipeni 3:20,21). Până în ziua aceea, trebuie să-L așteptăm (Filipeni 3:20) și să rămânem tari în El (Filipeni 4:1), siguri că statutul nostru ceresc este cu mult mai bun decât cel pământesc.

**Bucurie și pace**

Pavel ne învață că bucuria creștină și pacea creștină nu depind de împrejurările exterioare. El afirmă acest lucru clar: „Bucurați-vă totdeauna în Domnul! Iarăși zic: Bucurați-vă!” (Filipeni 4:4). După cum știm din experiență, într-o lume plină de păcat este imposibil să trăim mereu în condiții perfecte. Așadar, cum ne putem bucura „totdeauna”, dacă bucuria depinde de condițiile exterioare? De fapt, putem avea parte totdeauna de bucurie doar „în Domnul”. Aici vedem „adevărata bază a bucuriei creștine și sfera în care ea înflorește” (Philippians, Word Biblical Commentary, vol. 43, p. 173).

Este important de menționat că îndemnul de a ne bucura în Domnul nu este doar un sfat bun – este o poruncă. Pentru Pavel, viața trăită cu bucurie este atât de importantă încât o menționează de 3 ori în epistolă (Filipeni 3:1; 4:4,10). În calitate de exemplu demn de urmat pentru destinatarii epistolei sale (Filipeni 3:17), el le poate cere să se bucure în Domnul (Filipeni 3:1; 4:4), deoarece el însuși a făcut acest lucru (Filipeni 1:18; 2:17,18; 4:4). Bucuria este una dintre temele majore ale Epistolei lui Pavel către filipeni. Verbul grecesc chairo („a se bucura”) apare de 8 ori (Filipeni 1:18 [de două ori]; 2:17,18,28; 3:1; 4:4,10), verbul synchairō („a se bucura împreună”) apare de 2 ori (Filipeni 2:17,18), iar substantivul chara („bucurie”) apare de 5 ori (Filipeni 1:4,25; 2:2,29; 4:1). Ceea ce face ca acest apel la bucurie să fie și mai remarcabil este faptul că persoana care l-a scris se afla în închisoare.

Pacea creștină, asemenea bucuriei, nu depinde de circumstanțele exterioare. Domnul Isus a spus: „Vă las pacea, vă dau pacea Mea. Nu v-o dau cum o dă lumea” (Ioan 14:27). Din nou, această pace este posibilă doar în Domnul. Isus a spus: „V-am spus aceste lucruri ca să aveți pace în Mine” (Ioan 16:33, subl.ad.). La fel, atunci când folosește expresia „pacea lui Dumnezeu”, Pavel indică faptul că Dumnezeu este sursa păcii. Expresia poate însemna și „pacea produsă de Dumnezeu”, și „pacea pe care o dă Dumnezeu”. Oricare ar fi sensul exact, credincioșii pot avea parte de pacea „care întrece orice pricepere” (Filipeni 4:7) doar prin relația lor cu Dumnezeu. Pavel ar spune că pacea lui Dumnezeu (Filipeni 4:7) este posibilă doar pentru că „Dumnezeul păcii va fi cu voi” (Filipeni 4:9, subl.ad.). Pe scurt, cum trăiesc credincioșii care sunt conștienți de cetățenia lor cerească? Trăiesc cu bucurie și pace.

**Instrucțiuni pentru o viață fericită**

O viață plină de bucurie nu apare întâmplător. Este necesar să urmăm anumite principii, iar din acest motiv Pavel oferă o serie de indicații în Filipeni 4, multe dintre ele sub formă de imperative.

„**Bucurați-vă** totdeauna în Domnul” (Filipeni 4:4a)! Repetiția „Iarăși zic: bucurați-vă!” (Filipeni 4:4b) indică faptul că această poruncă trebuie luată foarte în serios.

**„Blândețea voastră să fie cunoscută** de toți oamenii” (Filipeni 4:5)! „Cuvântul grecesc tradus prin «blândețe» (epieikēs) este un termen interesant și cu multiple nuanțe. În contextul modului în care îi tratăm pe alții înseamnă a fi amabil și blând, în timp ce în relații implică amabilitate și toleranță, iar în contexte legale sugerează indulgență” (Grant R. Osborne, Philippians: Verse by Verse, 2017, p. 167).

„**Nu vă îngrijorați de nimic**” (Filipeni 4:6)! Această poruncă este, cel mai probabil, inspirată de învățătura Domnului Isus: „Nu vă îngrijorați de viața voastră” (Matei 6:25; vezi și Matei 6:27,28,31,34). Nu pare deloc ușor să ajungi la o astfel de stare, nu-i așa? Pavel sugerează însă că putem învinge îngrijorarea aducând înaintea lui Dumnezeu rugăciunile, cererile, mulțumirile și nevoile noastre.

„Aceea să vă **însuflețească**” (Filipeni 4:8)! Pavel enumeră o serie de lucruri bune la care ar trebui să medităm: lucruri care sunt adevărate, care sunt demne de cinste, drepte, curate, demne de iubit și de primit. El adaugă că toate acestea sunt virtuți și demne de laudă.

„Ce ați învățat, ce ați primit și auzit de la mine și ce ați văzut în mine, faceți” (Filipeni 4:9)! Cu alte cuvinte, urmați exemple bune!

Din nou, este demn de remarcat faptul că rezultatul respectării acestor îndemnuri este exprimat printr-o afirmație deosebită: „Și pacea lui Dumnezeu [...] vă va păzi inimile” (Filipeni 4:7). Doar două versete mai jos, printr-o afirmație aproape sinonimă, Pavel sugerează cu tărie că pacea lui Dumnezeu este posibilă doar pentru că „Dumnezeul păcii va fi cu voi” (Filipeni 4:9).

### Aplicație

Discutați următoarele idei, apoi răspundeți în cadrul grupei la întrebările de la final!

J.I. Packer a afirmat, pe bună dreptate: „Lipsa unor modele bune tinde întotdeauna să ducă la scăderea standardelor și, din păcate, modelele bune au fost rare în acest secol” (J.I. Packer, „Some Perspectives on Preaching”, în Preaching the Living Word, 1999, p. 31). Dumnezeu Se așteaptă ca noi, creștinii, să umplem acest gol (Matei 5:13,14). Ca cetățeni ai comunității cerești, suntem chemați să-I fim plăcuți lui Dumnezeu „aducând roade în tot felul de fapte bune și crescând în cunoștința lui Dumnezeu” (Coloseni 1:10), până în ziua când vom avea parte de moștenirea sfinților (Coloseni 1:12).

Pentru moment, putem avea parte de bucurie și de pace chiar și în mijlocul situațiilor negative. O astfel de bucurie și de pace sunt posibile doar printr-o relație apropiată cu Dumnezeu. Chiar dacă pe pământ nu este pace, o putem găsi la Domnul Hristos (Ioan 14:27). O viață de pace și de bucurie nu este întâmplătoare. Biblia ne oferă o serie de îndrumări care ne ajută să ajungem la viața superioară pe care Dumnezeu o dorește pentru copiii Săi. În termeni generali, niciun alt set de instrucțiuni nu este mai presus de Cele Zece Porunci. Ellen G. White exprimă acest lucru cu măiestrie când spune: „Prosperitatea și fericirea noastră depind de ascultarea noastră neclintită de legea lui Dumnezeu. [...] Niciunul dintre cele zece principii nu poate fi călcat fără a comite un act de neloialitate față de Dumnezeul cerului. Păzirea fiecărei litere din lege este esențială pentru fericirea noastră și pentru fericirea tuturor celor care ne sunt aproape” (în Semnele timpului, 3 martie 1881).

**1** Care sunt modurile în care noi, creștinii, putem fi astăzi modele bune, atât în bisericile, cât și în comunitățile noastre?

**2** Care este legătura dintre ascultarea de lege și o viață plină de bucurie și de pace?
