---
title:  Gândește-te la aceste lucruri...
date:   11/02/2026
---

Pacea care întrece orice pricepere „vă va păzi inimile și gândurile în Hristos Isus” (Filipeni 4:7). Viața noastră interioară are nevoie de protecție. Interesant este că Filipeni 4:7 folosește o metaforă militară în legătură cu pacea lui Dumnezeu. Verbul grecesc (phroureō) era folosit pentru a descrie o garnizoană de soldați care păzește un oraș de invazie (2 Corinteni 11:32; compară cu Faptele 9:24). Un alt aspect foarte important al păcii interioare implică trăirea în armonie cu voia lui Dumnezeu. „Multă pace au cei ce iubesc Legea Ta și nu li se întâmplă nicio nenorocire” (Psalmii 119:165).

`6 Ce suntem îndemnați să facem, în Filipeni 4:8,9?`

Pavel începe Filipeni 4:8,9 cu „încolo”/„în cele din urmă” (NTR) și cu o listă de șase virtuți, urmată de o rezumare a acestora și de încurajarea de a urma exemplul lui Pavel. Acest îndemn intercultural final se potrivește bine cu contextul greco-roman din Filipi, cu dublul accent pe virtute și pe exemplu. Interesant este însă că accentul se pune pe virtuțile biblice, ceea ce este destul de evident din faptul că Pavel omite cele patru virtuți cardinale grecești (prudența, dreptatea, cumpătarea și curajul).

(1) „Adevărat” – deloc întâmplător, lista începe cu virtutea biblică fundamentală a adevărului, pe care Domnul Isus („Adevărat vă spun...”) și întreg Noul Testament o subliniază frecvent (vezi, de exemplu, Faptele 26:25; Romani 1:18; 1 Corinteni 13:6; 2 Corinteni 4:2; Efeseni 4:15; 1 Timotei 3:15; Iacov 1:18; 1 Petru 1:22; 1 Ioan 2:21). 

(2) „Vrednic de cinste” – cuvântul grecesc face referire la o calitate personală (compară cu alte utilizări în 1 Timotei 3:8,11; Tit 2:2, tradus ca „demni” în EDCR). 

(3) „Drept” – această virtute este definită de caracterul drept al lui Dumnezeu (compară cu utilizarea din Filipeni 1:7). 

(4) „Curat” – gândirea și acțiunea care izvorăsc din neprihănirea lui Dumnezeu, care ne îndreptățește, pe care o primim prin credință (vezi 1 Ioan 3:3). 

(5) „Vrednic de iubit” – frumusețea estetică, larg răspândită în creația lui Dumnezeu. 

(6) „Vrednic de primit” – „demn de admirat” (NTR); „tot ce are nume bune” (EDCR).

Pavel face și două precizări, pentru a nu li se atribui acestor virtuți un sens păgân: când vine vorba de „orice faptă bună și orice laudă” (Filipeni 4:8), trebuie să ne gândim la aceste virtuți cerești. Apoi, pentru a înlătura orice îndoială și potențială neînțelegere, Pavel ne cheamă să punem în practică ceea ce am învățat, primit, auzit și văzut la el însuși (Filipeni 4:9).