---
title:  „Bucurați-vă totdeauna în Domnul!”
date:   10/02/2026
---

`4 Potrivit afirmațiilor din Filipeni 4:4-7, cum avem parte de „pacea lui Dumnezeu”?`

După ce se referă din nou la nevoia de unitate (Filipeni 4:1-3), Pavel trece la un alt subiect: bucuria în Domnul (Filipeni 4:4-7). De câte ori te-ai stresat pentru lucruri care, în final, au dispărut la fel de repede cum au apărut? Din motive întemeiate, Domnul Isus a subliniat în mod repetat că nu trebuie să ne îngrijorăm (vezi Matei 6:25-34; 10:19), iar Petru ne amintește că putem arunca toate îngrijorările și anxietățile noastre asupra Domnului, „căci El Însuși îngrijește de [n]oi” (1 Petru 5:7). De fapt, problemele din ce în ce mai mari la nivel mondial ar trebui să ne inspire speranța că venirea Domnului este aproape (compară cu Matei 24:33; Luca 21:28; Iacov 5:8).

Antidotul la toate îngrijorările, în toate situațiile, este rugăciunea plină de credință (Filipeni 4:6,7). Categoric, trebuie să credem și să acționăm ca și cum rugăciunea noastră ar fi fost ascultată chiar când o rostim, pentru că trebuie să ne rugăm „cu mulțumiri”. Se adaugă și cuvântul „cereri” (gr. deēsis), care semnifică situații de extremă urgență (vezi, de exemplu, Luca 1:13; Filipeni 1:19; 1 Timotei 5:5; Iacov 5:16). Rugăciunile noastre sunt tot „cereri”, dar putem fi siguri că ele au fost primite atâta timp cât cerem „ceva după voia Lui” (1 Ioan 5:14). Atunci ne putem liniști și avea pace, știind că toate cererile noastre sunt în mâinile lui Dumnezeu.

`5 Cum ne ajută Psalmii 29:11; Isaia 9:6; Luca 2:14; Ioan 14:27; 1 Corinteni 14:33 să înțelegem mai bine pacea lui Dumnezeu?`

Pacea lui Dumnezeu este ceva ce lumea nu poate oferi niciodată, deoarece pacea lui Dumnezeu provine din certitudinea că avem darul vieții veșnice prin Isus, Mântuitorul nostru (Romani 5:1; 6:23). Această pace are impact asupra fiecărui aspect al vieții și „întrece orice pricepere” (Filipeni 4:7). Ea nu poate fi înțeleasă doar cu mintea, așa cum indică termenul grecesc nous (minte) folosit aici.

`Cum ai explica unui prieten necredincios ce înseamnă să ai „pacea lui Dumnezeu”?`