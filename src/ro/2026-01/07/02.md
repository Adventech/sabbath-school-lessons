---
title:  Exemple demne de urmat
date:   08/02/2026
---

Cu toții am avut la un moment dat persoane pe care le-am admirat și pe care am dorit să le urmăm ca model. Pentru copii este deosebit de important să aibă exemple bune de urmat. Ideal ar fi ca acestea să fie chiar tatăl și mama lor. Pe măsură ce cresc, își vor găsi alte modele, poate legate de cariera pe care o aleg sau chiar în biografiile pe care le citesc. De asemenea, pot afla cum au făcut față provocărilor diferite personaje biblice și pot compara aceste experiențe cu propriile lor trăiri.

Din păcate, în mass-media de astăzi, exemplele negative sunt peste tot. Suntem bombardați cu titluri atrăgătoare – povești despre problemele scandaloase și viețile tumultuoase ale celebrităților. Cititorii lui Pavel din Filipi, deși nu aveau de-a face cu internetul, se confruntau cu provocări similare. Adevărul este că lumea în care trăia Pavel era foarte coruptă, imorală și rea, la fel ca cea în care trăim noi astăzi. Întotdeauna a existat – și întotdeauna va exista, cel puțin până la sfârșitul istoriei noastre – rău din plin. Întrebarea pentru noi este: cum reacționăm la el?

`1 Cum sunt descrise modelele bune și cele rele în Filipeni 3:17-19? Care sunt indiciile pentru a le distinge?`

Nu trebuie să pierdem din vedere dragostea lui Pavel față de cei cu care nu este de acord – el plânge pentru ei. De observat, de asemenea, că el nu îi consideră inamicii săi, ci „vrăjmași ai crucii lui Hristos” (Filipeni 3:18). Pavel a recunoscut că erau în joc probleme mult mai importante, și anume modul în care crucea dărâmă barierele și ne pune pe toți la același nivel, acela de păcătoși care au nevoie de un salvator (vezi Efeseni 2:11-14).

De asemenea, nu trebuie trecut cu vederea faptul că Pavel îi îndeamnă pe filipeni să se concentreze pe exemplele bune, nu pe cele rele, să îi observe cu atenție pe cei al căror mod de viață este similar cu al său. Interesant este că Pavel folosește un limbaj similar când îi avertizează pe romani: „Să vă feriți de cei ce fac dezbinări și tulburare împotriva învățăturii pe care ați primit-o. Îndepărtați-vă de ei!” (Romani 16:17). Despre înșelătorii din Roma spune că „nu slujesc lui Hristos, Domnul nostru, ci pântecelui lor” (Romani 16:18).

`Desigur, Domnul Isus este singurul model desăvârșit, dar există și alții care, cel puțin în anumite domenii, ar putea fi modele de urmat. În același timp, ce fel de model de urmat ești tu pentru alții?`