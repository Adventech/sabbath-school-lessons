---
title:  Întâietatea lui Hristos
date:   14/02/2026
---

> <p>De memorat</p> 
> „El [Hristos] este ________ Dumnezeului celui ____________, Cel __________ Născut din toată zidirea. Pentru că prin El au fost __________ toate _____________ care sunt în ceruri și pe pământ, cele ___________ și cele _____________: fie scaune de domnii, fie _________________, fie domnii, fie _________________. Toate au fost făcute _______ El și ___________ El. El este mai ____________ de toate lucrurile și ___________ se țin prin El” (Coloseni 1:15-17).

În studiul din această săptămână reluăm discuția despre Epistola către coloseni (vezi Studiile 1 și 2). În Studiul 2, secțiunea de joi, am văzut că în Coloseni 1:9-12 Pavel se roagă pentru credincioșii din Colose, cerând ca aceștia să trăiască într-un mod plăcut lui Dumnezeu. În versetele 12 și 13 el pune în balanță două sfere: cea a luminii și cea a întunericului – „moștenirea sfinților în lumină” (Coloseni 1:12) și „puterea întunericului” (Coloseni 1:13). Dumnezeu Tatăl ne-a făcut în stare să avem parte de moștenirea veșnică din împărăția luminii, ne-a izbăvit de sub puterea întunericului și „ne-a strămutat în Împărăția Fiului dragostei Lui, în care avem răscumpărarea, prin sângele Lui, iertarea păcatelor” (Coloseni 1:13,14). Cu alte cuvinte, prin Domnul Isus, persoana Isus Hristos, care este și Dumnezeul nostru Creator, avem răscumpărarea. El ne-a răscumpărat și, prin credința în El, am fost strămutați din sfera întunericului în împărăția Fiului Său iubit.

Săptămâna aceasta vom analiza una dintre cele mai cuprinzătoare și sublime afirmații despre Domnul Isus din Noul Testament. Ce înseamnă că El este „chipul Dumnezeului celui nevăzut”, dar și „Cel Întâi Născut din toată zidirea” (Coloseni 1:15)?

**21 februarie: Ziua Radio Mondial Adventist (colectă)**