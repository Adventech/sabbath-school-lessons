---
title:  Material Pentru Instructori
date:  20/02/2026
---

### Privire generală

Biblia spune că Domnul Isus are întâietate în toate lucrurile (Coloseni 1:18). Dar ce înseamnă această idee? Unele versiuni în limba română redau cuvântul grecesc prōteuō prin „primul loc”/„primul” în loc de „întâietate” (vezi, de exemplu, NTR, BVA). Verbul prōteuō apare în Noul Testament numai în acest pasaj, ceea ce sugerează că a fost ales cu grijă, cu un scop anume. El subliniază poziția unică și de neegalat a Domnului Isus. Din textul original se subînțelege că învierea lui Isus Îi conferă autoritatea de a deveni Domn peste toate lucrurile: „El este începutul, Cel Întâi Născut dintre cei morți, pentru ca în toate lucrurile să aibă întâietate” (Coloseni 1:18, subl.ad.). Cu alte cuvinte, Isus era Domn de drept, iar acum El devine Domn în fapt. Autoritatea supremă și suveranitatea universală sunt rezultatele așteptate ale biruinței Sale asupra morții. Ioan Descoperitorul accentuează și el această idee când afirmă că Isus este „Cel Întâi Născut din morți, Domnul împăraților pământului” (Apocalipsa 1:5, subl.ad.). Moartea și învierea Domnului Isus duc inevitabil la domnia Sa peste toate lucrurile.

Studiul din această săptămână tratează două teme principale: (1) Titlurile Domnului Isus prezentate în Coloseni 1:15-20 accentuează lucrarea Sa pentru răscumpărarea omenirii. El este imaginea Dumnezeului invizibil, Cel Întâi Născut din toată lumea creată, Capul trupului și Începutul. (2) Domnul Isus a venit în această lume pentru a realiza împăcarea dintre Dumnezeu și om, într-un sens particular, dar și între Dumnezeu și întreaga lume creată, într-un sens mai larg.

### Comentariu

Un pastor al unei biserici din Boston a întâlnit în fața lăcașului de cult un băiat care căra o cușcă ruginită în care se zbăteau câteva păsărele. Pastorul l-a întrebat:

— Fiule, de unde ai aceste păsări?

— Le-am prins pe câmp, a răspuns băiatul.

— Și ce ai de gând să faci cu ele?

— O să mă joc cu ele și apoi cred că o să le dau de mâncare unei pisici bătrâne pe care o avem acasă.

Când pastorul s-a oferit să le cumpere, băiatul a exclamat:

— Domnule, nu cred că le vreți, sunt doar niște păsărele sălbatice și nici nu cântă prea frumos.

Pastorul i-a răspuns:

— Îți dau doi dolari pe cușcă și pe păsări.

— Bine, s-a făcut, dar faceți o afacere proastă.

Au făcut schimbul, iar băiatul a plecat fluierând, fericit cu monedele lui strălucitoare. Pastorul s-a dus în spatele bisericii, a deschis ușa micii cuști de metal și a lăsat creaturile chinuite să zboare în înaltul cerului.

Duminica următoare a adus cușca goală la amvon și a folosit-o pentru a vorbi despre cum Hristos a venit să-i caute și să-i salveze pe cei care – asemenea păsărilor – erau sortiți pieirii. Diferența era că Hristos a trebuit să plătească pentru libertatea noastră cu însăși viața Lui” (Michael P. Green, 1500 Illustrations for Biblical Preaching, 2000, p. 297-298).

Așa cum vom vedea în continuare, portretul pe care Pavel îl face Domnului Hristos în Coloseni 1:15-20 este un poem care Îi preamărește rolul de Creator (Coloseni 1:15-17) și de Răscumpărător (Coloseni 1:18- 20). În aceste câteva versete, istoria răscumpărării este relatată cu o uimitoare economie de cuvinte.

**Titlurile lui Isus și lucrarea Lui de răscumpărare**

Coloseni 1:15-20 este un imn de laudă la adresa Domnului Hristos pentru lucrarea Sa de răscumpărare. Când Îi atribuie titlurile, Pavel apelează la Vechiul Testament pentru a demonstra că Domnul Isus este împlinirea promisiunilor din legămintele veterotestamentare.

Imaginea Dumnezeului nevăzut (Coloseni 1:15) – Sintagma „chipul Dumnezeului nevăzut” (EDCR) indică adevărata umanitate a lui Isus, făcând astfel referire la întruparea Sa. Cuvântul grecesc tradus prin „chip” este eikōn, care este folosit frecvent în relatarea biblică pentru a desemna faptul că ceva este o reprezentare a unui alt lucru sau a altei ființe. De exemplu, statuia lui Nebucadnețar din Daniel 2:31 – 3:18 este numită eikōn de mai multe ori în Septuaginta, versiunea în greacă a Vechiului Testament. Evident, conceptul de reprezentare provine din Geneza 1:26,27, unde se spune că Adam a fost creat după chipul lui Dumnezeu. Domnul Isus a venit în lume ca al doilea Adam pentru a-L reprezenta și a-L revela pe Dumnezeu. Această idee înseamnă că, dacă Dumnezeu Tatăl ar fi venit în lume în locul lui Isus, ar fi fost asemenea lui Isus.

Primul Născut din toată lumea creată (Coloseni 1:15) – Toate titlurile atribuite Domnului Isus în Coloseni 1:15-18 au scopul de a evidenția întâietatea Sa, fiecare punând accent pe câte un aspect al lucrării Sale de răscumpărare. Titlul „Cel Întâi Născut din toată zidirea”, din Coloseni 1:15, anticipează titlul similar din Coloseni 1:18, „Cel Întâi Născut dintre cei morți”, și este legat de acesta. Termenul „Cel Întâi Născut” provine din Vechiul Testament. De obicei, titlul „Cel Întâi Născut din toată zidirea” este interpretat în două moduri: (1) Îl prezintă pe Isus Hristos ca Stăpân al întregii creații, subliniindu-I unicitatea și superioritatea; (2) Îl arată ca preexistent din veșnicie și Creatorul tuturor lucrurilor. Până la urmă, „prin El au fost făcute toate lucrurile [...]. Toate au fost făcute prin El și pentru El” (Coloseni 1:16) și „El este mai înainte de toate lucrurile” (Coloseni 1:17). Nu e nevoie să fie ales un sens în detrimentul celuilalt, întrucât cele două interpretări se completează.

Capul trupului – Ca și alte metafore aplicate lui Isus în Noul Testament, expresia „Capul trupului” (v. 18) sugerează atât autoritatea Lui asupra bisericii, cât și grija Lui iubitoare față de ea. Astfel, în calitate de Cap al bisericii, El o face să crească (Efeseni 4:15) prin faptul că o hrănește (Coloseni 2:19; Efeseni 5:29,30). Cel mai important, El o salvează (Efeseni 5:23) pentru că o iubește (Efeseni 5:2,25). Într-un anumit sens, metafora capului este destul de asemănătoare cu imaginea păstorului. Ca atare, Domnul Isus conduce biserica „la izvoarele apelor vieții” (Apocalipsa 7:17), o cunoaște și este cunoscut de ea (Ioan 10:14) și o iubește atât de mult încât Își dă viața pentru ea (Ioan 10:11,15), cu scopul de a-i oferi viața veșnică (Ioan 10:28).

Începutul (Coloseni 1:18) – Imaginea Domnului Isus ca Început al tuturor lucrurilor nu este neobișnuită în Noul Testament. Într-o măsură mai mare sau mai mică, toate aparițiile acestei imagini se bazează pe Geneza 1:1. Astfel, deși afirmația inițială din Matei 1:1 nu folosește termenul „început”, formularea „cartea neamului lui Isus Hristos” face aluzie la cartea Geneza (vezi Geneza 5:1; de asemenea Geneza 2:4). Evanghelia după Marcu începe cu afirmația: „Începutul Evangheliei lui Isus Hristos” (Marcu 1:1), care, conform multor cercetători, amintește de Geneza 1:1. Evanghelia după Ioan începe cu afirmația: „La început era Cuvântul” (Ioan 1:1) și continuă: „El era la început cu Dumnezeu” (Ioan 1:2). Similar, Ioan își începe prima epistolă făcând aluzie atât la evanghelia sa, cât și la cartea Geneza (1 Ioan 1:1). Mai departe, el afirmă: „Ați cunoscut pe Cel ce este de la început” (1 Ioan 2:13,14). În cele din urmă, în Apocalipsa, Ioan Îi atribuie Domnului Isus titlul „Începutul zidirii lui Dumnezeu” (Apocalipsa 3:14). Așadar, titlul „începutul” (Coloseni 1:18) indică rolul Domnului Isus de Creator și de Răscumpărător al nostru.

Primul Născut dintre cei morți (Coloseni 1:18) – Pavel Îi atribuie lui Isus titlul de „Cel Întâi Născut dintre cei morți” (Coloseni 1:18) într-un mod asemănător cu modul în care I-l atribuie Ioan în Apocalipsa 1:5. Ambii autori au probabil în minte Psalmii 89:27 – „Eu îl voi face întâiul născut, cel mai înalt dintre împărații pământului.” Într-un anumit sens, Psalmul 89 este un fel de comentariu la 2 Samuel 7:8-16, care descrie legământul lui Dumnezeu cu David. O lectură atentă a Psalmului 89 arată însă că, în cele din urmă, textul vorbește despre Cineva mai măreț decât un simplu om (vezi, de exemplu, Psalmii 89:29,36). Noul Testament indică faptul că Domnul Isus este Fiul escatologic al lui David (vezi, de exemplu, Matei 1:1). Atunci când Îi aplică titlul de „Cel Întâi Născut” (Coloseni 1:18), Pavel se referă la El ca la împlinirea promisiunii din legământ făcute de Dumnezeu lui David.

**Lucrarea Domnului Isus de împăcare**

Tot ceea ce a făcut Hristos (Coloseni 1:15-18) are ca rezultat faptul că El are întâietate în toate lucrurile (Coloseni 1:18). Potrivit lui Pavel, Hristos este toate acestea pentru că „Dumnezeu a vrut ca toată plinătatea să locuiască în El” (Coloseni 1:19). Cu alte cuvinte, Domnul Isus a fost pe deplin Dumnezeu în același timp în care a fost pe deplin om. Ca atare, El a îndeplinit toate condițiile necesare pentru împăcarea omului cu Dumnezeu (Coloseni 1:20-22). În Efeseni 2:14-17, Pavel folosește limbajul asociat împăcării pentru a transmite ideea că Domnul a venit în lume ca să fie pacea noastră (Efeseni 2:14), făcând astfel pace (Efeseni 2:15) și predicând pacea (Efeseni 2:17). Nu doar omul, ci „întreaga creație a lui Dumnezeu va fi împăcată și armonia deplină va fi restaurată” (Grant R. Osborne, Colossians & Philemon: Verse by Verse, 2016, p. 46).

### Aplicație

Discutați următoarele idei, apoi răspundeți în cadrul grupei la întrebările de la final!

În Coloseni 1:15-20, Domnul Isus este prezentat ca Domnul înălțat al întregii creații. El este Domnul nostru. Domnia Lui se bazează pe faptul că El a înviat biruitor pentru a fi Împăratul și Mijlocitorul nostru în sanctuarul ceresc. Putem avea încredere în El și ne putem preda Lui în totalitate, știind că El ne va restaura după chipul Său. Pavel spune că Dumnezeu ne-a „hotărât mai dinainte să fi[m] asemenea chipului Fiului Său, pentru ca El să fie cel întâi născut dintre mai mulți frați” (Romani 8:29).

În Hristos avem perspectiva unei restaurări depline. „Prin sângele crucii Lui” avem acum pace cu Dumnezeu (Coloseni 1:20). Așa cum profetul Isaia prezisese cu secole în urmă, Domnul Isus a venit să fie Domn al păcii (Isaia 9:6; vezi și Efeseni 2:14). Mai departe, Isaia afirmă: „Pedeapsa care ne dă pacea a căzut peste El” (Isaia 53:5). În Romani 5:10, Pavel spune că, „atunci când eram vrăjmași, am fost împăcați cu Dumnezeu prin moartea Fiului Său”.

Biblia ne învață că Isus este Creatorul și Răscumpărătorul nostru. El a venit în lume și a murit pe cruce ca să ne răscumpere pentru Sine. Cel care ne-a creat (Ioan 1:1-3) este Același care S-a întrupat (Ioan 1:14) ca „să-Și dea viața ca răscumpărare pentru mulți” (Matei 20:28). Prin moartea și învierea Sa, El a biruit păcatul și moartea și a dobândit întâietatea în raport cu toate lucrurile din cer și de pe pământ. Astfel, „din El, prin El și pentru El sunt toate lucrurile. A Lui să fie slava în veci! Amin!” (Romani 11:36).

**1** Ce înseamnă să fim asemenea chipului Domnului Isus? În ce moduri practice observați că această lucrare de transformare are loc în viața voastră, prin harul lui Dumnezeu?

**2** Cum este Isus Domnul vieții voastre? Ce înseamnă pentru voi întâietatea Sa în raport cu toate lucrurile? Ce speranță vă oferă întâietatea Lui?
