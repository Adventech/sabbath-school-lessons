---
title:  Întâiul Născut din lumea creată
date:   16/02/2026
---

În Noul Testament, expresia „Cel Întâi Născut” se referă mai ales la Domnul Isus (vezi Luca 2:7; Romani 8:29; Evrei 1:6; Apocalipsa 1:5), inclusiv în Coloseni. Dar și când se referă la alții, nu înseamnă neapărat primul copil. Conceptul biblic de „întâiul născut” subliniază relația specială tată-fiu, indiferent de ordinea nașterii. Există situații în care fiii mai mici au o importanță mai mare, cum ar fi Isaac, Iacov și Iosif. David, deși cel mai mic dintre frați, este uns rege (1 Samuel 16:10-13), iar prin psalmist Dumnezeu spune: „Iar Eu îl voi face întâiul născut, cel mai înalt dintre împărații pământului” (Psalmii 89:27), iar lui Moise: „Israel este fiul Meu, întâiul Meu născut” (Exodul 4:22). Deci această expresie denotă întâietate ca supremație sau importanță.

`3 Ce motive invocă Pavel, în Coloseni 1:15-17, când îl numește pe Domnul Isus „Cel Întâi Născut din toată zidirea”?`

Este clar că Pavel nu vrea să sugereze că Domnul Isus a fost prima ființă creată. De fapt, el exclude categoric această posibilitate. De două ori, în două moduri diferite, el spune că Isus a creat toate lucrurile. Ele au fost create prin El și pentru El (Coloseni 1:16). În ambele cazuri, Isus Hristos este indicat ca agentul personal prin care Dumnezeu a realizat procesul de creație (vezi și Efeseni 3:9; Ioan 1:1-3; Apocalipsa 4:11).

Afirmația lui Pavel este cât se poate de cuprinzătoare. „Toate lucrurile” înseamnă absolut orice – spațial (cerul și pământul), ontologic (cele văzute și cele nevăzute) și funcțional (dregătorii, domnii, stăpâniri). Ultimii termeni se referă în mod normal la ființe angelice (vezi Efeseni 3:10; 6:12). Ca și cum ar vrea să se asigure că nu poate fi înțeles greșit, Pavel indică și faptul că Domnul Isus a existat „mai înainte de toate lucrurile” (Coloseni 1:17). Expresia greacă poate însemna întâietate atât în rang, cât și în timp, dar în toate celelalte cazuri din scrierile lui Pavel, ea se referă la timp (vezi 1 Corinteni 2:7; Galateni 1:17; Efeseni 1:4). Un alt motiv exprimat de Pavel pentru întâietatea Domnului Isus este că „toate se țin prin El” (Coloseni 1:17). Cuvântul grecesc (synistēmi) înseamnă literal „a aduce împreună” sau „a uni”. Isus Hristos este factorul unificator al universului, nu numai datorită rolului Său de Creator, ci și pentru că El este Răscumpărătorul.

`Domnul Isus a murit pentru noi. Ce ar putea adăuga faptele noastre la aceasta? Cum devine blasfemie ideea că faptele noastre ar putea adăuga ceva la ceea ce Hristos a făcut deja pentru noi?`