---
title:  „Să împace totul”
date:   19/02/2026
---

`7 Care este împăcarea despre care se vorbește în Coloseni 1:19,20 și care vine prin cruce? Cât de cuprinzătoare este ea?`

Pavel folosește o expresie foarte interesantă în limba greacă pentru a încheia descrierea Domnului Isus, făcând aluzie la Tatăl, menționat în Coloseni 1:12. Plinătatea Lui a binevoit Tatăl să o facă să locuiască în Isus (compară cu Coloseni 2:9). Ce este această „plinătate”? Ioan se referă la ea ca la slava Tatălui, „plin[ă] de har și de adevăr” (Ioan 1:14). Așadar, pe baza acestui pasaj, acea „plinătate” cuprinde multe. Cuprinde eternitatea lui Dumnezeu și existența Sa prin Sine Însuși, precum și puterea Sa de a crea și re-crea. Cel mai important, evidențiază înțelepciunea Sa de a învinge păcatul și moartea prin cele mai inimaginabile mijloace – crucea. Și astfel El a transformat acel obiect lipsit de glorie într-o mărturie a iubirii Sale eterne pentru fiecare ființă creată. „Fiindcă atât de mult a iubit Dumnezeu lumea, că a dat pe singurul Lui Fiu, pentru ca oricine crede în El să nu piară, ci să aibă viața veșnică” (Ioan 3:16).

Singurul mod în care păcatul putea fi categoric biruit pentru totdeauna și prin care toate lucrurile de împăcat puteau fi împăcate este rezumat în acel adevăr unic și glorios: Dumnezeu a iubit – a iubit universul și ne-a iubit pe noi atât de mult, încât a riscat totul ca să ne salveze prin moartea lui Hristos pe cruce. Cuvântul grecesc pentru „lume” este kosmos, care poate cuprinde întregul univers. Pavel face referire la această demonstrație universală în contextul ideii de a-L urma pe Hristos: „am ajuns o priveliște pentru lume [kosmos], îngeri și oameni” (1 Corinteni 4:9).

„Cerul Îl privea cu durere şi uimire pe Hristos atârnând pe cruce [...]. Printr-o viaţă de revoltă, Satana şi toţi cei care se unesc cu el ajung să nu mai fie în armonie cu Dumnezeu în aşa măsură încât chiar prezenţa Lui ajunge pentru ei un foc mistuitor. Slava Lui, care este iubire, îi va distruge. [...] Planul de mântuire fiind încheiat, caracterul lui Dumnezeu va fi descoperit tuturor fiinţelor create. [...] De aceea, pe bună dreptate, îngerii puteau să se bucure când priveau la crucea Mântuitorului [...]. Hristos Însuşi înţelegea pe deplin rezultatele jertfei Sale aduse pe Golgota. El privea în viitor la toate acestea când, pe cruce fiind, a strigat cu glas tare: «S-a isprăvit!»” (Ellen G. White, Hristos, Lumina lumii/Viața lui Iisus, p. 760, 764).