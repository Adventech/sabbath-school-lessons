---
title:  „Începutul” (și Întemeietorul)
date:   18/02/2026
---

`6 Care este legătura din Coloseni 1:18 între ideea că Hristos este „Capul”, dar și „Începutul”?`

În ebraică, cuvintele pentru „cap” (roʾš) și „început” (rēʾšît) sunt înrudite. Prima ocurență în Scriptură a celui de-al doilea cuvânt este în Geneza 1:1 – „La început [rēʾšît], Dumnezeu…” Domnul Isus este Capul omenirii și al bisericii, nu numai datorită întrupării, ci și pentru că El este Creatorul.

În greacă, cuvântul pentru „început” (archē) are un sens larg. Aici „început” se referă la Domnul Isus ca izvorul sau întemeietorul bisericii (Coloseni 1:18) și, prin urmare, Capul ei, așa cum El este „Începutul” sau inițiatorul creației.

Domnul Isus nu este doar inițiatorul creației și al bisericii, ci – prin învierea Sa (Romani 6:3,4) – este și inițiatorul noii creații. Deoarece plata păcatului este moartea, biruința Sa asupra morții arată și biruința Sa asupra păcatului și puterea de a ne crea din nou după chipul Său. Toate acestea demonstrează de ce El este „Cel Întâi Născut dintre cei morți” (pentru sensul expresiei „Cel Întâi Născut”, vezi studiul de luni). Învierea Sa este învierea cea mai importantă, chiar dacă nu a fost prima (Moise a fost primul înviat, motiv pentru care a avut loc disputa cu diavolul cu privire la trupul lui [Iuda 9]). Fără învierea lui Hristos, nimeni altcineva nu ar fi putut fi înviat.

În acest punct este util să enumerăm motivele invocate de Pavel pentru întâietatea Domnului Isus: (1) Este manifestarea desăvârșită a Dumnezeului invizibil. (2) Este agentul prin care toate lucrurile au fost create. (3) A existat înainte de toate lucrurile și toate lucrurile se reunesc în El. (4) Este Capul bisericii, care este trupul Lui. (5) Este inițiatorul procesului de creare și re-creare. (6) A învins păcatul și moartea și prin urmare a câștigat dreptul de a-i învia pe toți cei care își pun încrederea în El ca Mântuitor. (7) Domnul Isus a existat dintotdeauna, iar acum, în virtutea tuturor acestor lucruri, are întâietate, fiind Capul omenirii și al bisericii.

`Ce trebuie să schimbi pentru a putea experimenta mai bine întâietatea lui Hristos în propria viață?`