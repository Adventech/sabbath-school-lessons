---
title:  Material Pentru Instructori
date:  27/12/2024
---

### I. Privire generală

În Încheierea, sau Epilogul Evangheliei după Ioan, Domnul Hristos a căutat să întipărească în inima și în mintea urmașilor Săi învățăturile despre împărăția Sa spirituală, despre moartea Sa substitutivă și despre învierea Sa certă. Ucenicii Lui însă, nici măcar la final, nu au părut să își însușească adevărul din ceea ce spunea. Ori de câte ori a încercat să le explice acest adevăr și să îi facă să creadă, le-a fost foarte greu să Îl înțeleagă.

Ca să nu fim prea duri cu ucenicii, nu este aceasta problema multor creștini din zilele noastre? Auzim cuvintele lui Hristos și le studiem, dar devin ele cu adevărat o parte fundamentală din existența noastră? Sau rămân în mintea noastră fără a ne atinge inima?

Este greu de crezut, dar adevărat că Petru și ceilalți ucenici credeau că, în timpul lucrării Sale pământești, Domnul Hristos avea să reinstaureze regatul propriu-zis al lui Israel, învingând puterea romană. După înviere, speranța a doi ucenici a fost zdrobită în timp ce călătoreau spre Emaus. Când li s-a alăturat, Domnul Isus (pe care nu L-au recunoscut ca Mântuitorul) le-a explicat profețiile cu privire la Sine. Mai mult, realitatea învierii și, la scurtă vreme după, revărsarea Duhului Sfânt au contribuit la actualizarea a ceea ce El îi învățase pe cei 12 în tot acest timp. În final, totul a devenit atât de real pentru ucenici încât au fost dispuși să își riște viața pentru cauza Evangheliei.

Se pare că în acele ultime săptămâni cu Domnul lor înviat, ucenicii au învățat și au crezut în sfârșit mai multe despre ceea ce încerca El să le spună. Isus a fost îndelung răbdător cu ei până la sfârșit și este dispus să fie răbdător și cu noi astăzi. Ce am face fără răbdarea Lui? Fie ca acest gând să ne inspire să fim mai credincioși în mintea, inima și trăirea noastră!

### II. Comentariu

**Întâlnirea din Galileea (Ioan 21:1-19)**

Chiar și după ce Domnul înviat li S-a arătat de trei ori, la sugestia lui Petru ucenicii s-au întors la pescuit. Au lucrat toată noaptea, dar eforturile lor au fost zadarnice. În mod normal ar fi prins ceva, oricât de mică ar fi fost captura. Dar Domnul voia ca acest eșec să îi facă să se concentreze mai mult pe rolul lor de pescari de oameni. Atunci când eșuăm într-un lucru pe care îl facem de obicei bine, suntem adeseori determinați să căutăm ajutor divin.

Dis-de-dimineață, Isus S-a arătat pe țărm, a săvârșit minunea unei mari capturi de pește și apoi a pregătit micul-dejun pentru urmașii Săi. Acest fragment de istorie ne spune că Hristos cel înviat a fost o persoană reală, la fel cum era înainte de a muri. Mai mult, pregătind mâncare, Isus a arătat că Îi păsa de nevoile ucenicilor Săi obosiți și flămânzi. Făcând lucrul acesta, Isus le-a arătat că avea să fie pentru totdeauna Prietenul lor, împlinindu-le nevoile în timp ce ei depuneau eforturi în vederea înaintării misiunii Sale.

Este grăitor faptul că în această ultimă întâlnire Mântuitorul Și-a concentrat atenția asupra lui Petru. Imediat după înviere, Isus l-a menționat pe Petru pe nume, iar acum l-a ales din nou și i-a pus trei întrebări pertinente cu privire la un important subiect – acela al iubirii față de El. Anterior, când Isus le spusese ucenicilor despre răstignirea Lui iminentă, Petru insistase că el avea să moară pentru Isus (Ioan 13:37). Dar, în ciuda acelei promisiuni, Petru și ceilalți ucenici au fugit să își scape viața, gândindu-se că luptau pentru o cauză pierdută. Ulterior, Petru Îl renegase pe Isus de trei ori, așa cum prezisese Isus.

În cultura Orientului Mijlociu este o rușine să-ți renegi prietenii, iar Petru a simțit din plin această rușine. Conștient de jena resimțită, Isus i-a adresat trei întrebări cu scopul de a-l ajuta să se vindece, să-și revină. De trei ori l-a întrebat Isus pe nume: „Simone, fiul lui Iona, Mă iubești?” (Ioan 21:16). Isus a folosit verbul grecesc agapaō, care face referire la iubirea necondiționată a lui Dumnezeu, iar Petru i-a răspuns cu verbul phileō, care exprimă iubirea unui prieten.

Petru pare să fi considerat că iubirea lui pentru Domnul nu era la fel de înaltă ca iubirea Domnului său față de el. În răspunsul lui de aici, Petru manifestă umilință și supunere, trăsături care îl făceau capabil să pască „oițele” Domnului (Ioan 21:16). Acest gest din partea Domnului Isus dovedea că Petru era acum reabilitat și i se încredințase sarcina de a avea grijă de turma credincioșilor lui Hristos. Ce schimbare! Petru cel impulsiv și înfumurat învățase în sfârșit să fie umil, fără a se mai încrede în sine, ci încrezându-se în Isus.

**Privirea ațintită asupra Domnului Isus (Ioan 21:18-25)**

Este justificat să spunem că părea să existe un fel de competiție între doi dintre ucenicii proeminenți ai Domnului Hristos: Petru și Ioan.

Amândoi se luptau pentru atenția Lui. Isus tocmai îl reabilitase pe Petru în fața celorlalți ucenici și îi încredințase îngrijirea pastorală a oilor Sale. În cadrul acestui demers, Isus inclusese prezicerea că Petru își va da viața pentru Evanghelie. (Vezi Ioan 21:18,19.) Apoi Isus l-a chemat pe Petru să Îl urmeze, aceasta fiind singura cale de a rămâne suficient de credincios și de puternic prin suișurile și coborâșurile lucrării și chiar prin martiriu.

În timp ce Petru Îl însoțea pe Domnul, Ioan se afla prin apropiere, lucru care pare să-i fi stârnit lui Petru curiozitatea. Dacă el, Petru, avea să sufere, nu avea să sufere și Ioan? La urma urmei, chemarea de a-L urma îi fusese adresată expres lui. De aceea Petru a întrebat: „Doamne, dar cu acesta [Ioan] ce va fi?” (Ioan 21:21). Știind ce era în inima lui Petru, Isus a răspuns repede: „Dacă vreau ca el să rămână până voi veni Eu, ce-ți pasă ție? Tu vino după Mine!” (Ioan 21:22).

Pe scurt, Isus încerca să îi transmită lui Petru că, atunci când Îi slujim lui Isus, nu trebuie să fie o prioritate pentru noi cine altcineva Îl mai urmează sau care sunt împrejurările care pot apărea. Presiunea socială ne poate face să o luăm într-o direcție sau alta, dar noi trebuie să ne dedicăm pe deplin Domnului Isus, indiferent de oameni sau de circumstanțe. Această gândire este extrem de necesară astăzi, când oamenii tind să se lase duși de capricii sau de opinia publică. Dar noi, în calitate de urmași credincioși ai Domnului Isus, nu putem face lucrul acesta. Trebuie să Îl urmăm datorită încrederii noastre personale că El este Mântuitorul, deoarece mântuirea noastră este o chestiune care ne privește pe noi și pe Dumnezeu. Când Isus va reveni, nu va conta ce cred alții despre noi; va conta numai ce crede Dumnezeu despre noi.

Nu ar trebui să încheiem această secțiune fără a discuta o posibilă confuzie care ar putea apărea în mintea multora cu privire la cuvintele Domnului Isus despre Ioan. Isus punea accentul pe nevoia lui Petru de a-L urma pe El indiferent de situație, nu pe ceea ce avea să i se întâmple lui Ioan. De remarcat formularea condițională: „Dacă vreau ca el să rămână…” (Ioan 21:22). Ca și lui Petru, ne este și nouă ușor să interpretăm greșit cuvintele clare ale lui Isus și să pierdem din vedere ideea principală de a rămâne credincioși.

Uneori, până și cei mai buni prieteni ai noștri pot interpreta greșit ceea ce spunem. Cu toate acestea, cel mai bun Prieten al nostru, Isus, înțelege pe deplin ceea ce spunem și ceea ce vrem să spunem. Gândește-te la următoarea declarație inspirată despre încrederea noastră deplină în Isus cel neschimbător: „În îndurarea și credincioșia Sa, Dumnezeu permite Adesea ca aceia în care ne punem încrederea să ne înșele așteptările, ca să putem înțelege nebunia de a ne încrede și a ne baza pe omul muritor. Să ne încredem în Dumnezeu pe deplin, cu umilință, fără egoism!” (Ellen G. White, Divina vindecare, p. 486).

**Lumină și întuneric (Ioan 8:40-46)**

Există unii oameni care sunt hotărâți să se agațe de opiniile lor greșite, indiferent câte dovezi împotriva acestora ar primi. De asemenea, tind să adune în jurul lor numai oameni care sunt de acord cu ei și care contribuie astfel la consolidarea acestor rătăciri.

Acesta era și cazul conducătorilor religioși. Erau atât de orbiți de egocentrismul și de prejudecățile lor încât Îl urau pe Isus cu patimă. Este atât de ciudat că pretindeau că Îl iubesc pe Tatăl, dar Îl urau pe Fiul Său. Isus le-a demascat ipocrizia prin următoarele cuvinte: „Dacă ar fi Dumnezeu Tatăl vostru, M-ați iubi și pe Mine, căci Eu am ieșit și vin de la Dumnezeu; n-am venit de la Mine Însumi, ci El M-a trimis” (Ioan 8:42).

**Isus îl vindecă pe fiul nobilului evreu (Ioan 4:46-54)**

În studiul nostru de săptămâna aceasta avem în vedere și istoria unui nobil evreu eminent, care este un important angajat în slujba regelui Irod. Fiul nobilului zăcea chinuit pe patul de moarte. Niciun doctor nu îi mai dădea vreo șansă. În disperare, tatăl L-a căutat pe Marele Medic, chiar dacă nu credea cu adevărat că El era Mesia cel promis. Domnul Isus știa că, până nu îl vindeca pe fiul nobilului, acesta nu avea să creadă că El era Hristosul.

Deși cunoștea motivele respectivului bărbat, Isus nu voia numai să îi vindece fiul, ci și să trezească o credință sinceră în tată și să aducă salvarea întregii familii. Isus i-a spus nobilului: „Dacă nu vedeți semne și minuni, cu niciun chip nu credeți” (Ioan 4:48). Aceste cuvinte au răscolit conștiința tatălui și l-au determinat să își pună sub semnul întrebării propriile motive, îndreptându-l astfel pe calea credinței în Isus doar în virtutea persoanei Domnului Isus.

**Rămânerea în Isus (Ioan 12:32; 15:1-11)**

Când a fost „înălțat de pe pământ” (Ioan 12:32), Isus i-a atras pe mulți la Sine și încă îi mai atrage pe mulți din zilele noastre. Dar atracția exercitată de Domnul Hristos este doar primul pas în relația noastră mântuitoare cu El, căci trebuie să continuăm să umblăm cu El și să rămânem în El, ceea ce necesită determinare și persistență în parcursul nostru spiritual.

Pentru a scoate în evidență importanța rămânerii în El, Isus menționează lucrul acesta de șapte ori în doar patru versete: Ioan 15:4-7. Dacă nu rămânem în Hristos, nu putem „face nimic” (Ioan 15:5). Sensul acestui verset devine destul de clar prin comparația cu altoirea butașilor de viță-de-vie. Dacă nu se lipește de planta-mamă, lăstarul se va usca. Prin urmare, fără planta-mamă, lăstarul nu poate rodi nimic.

Ideea de rămânere include ideea de apropiere și de permanență. Mlădița roditoare are o legătură vie cu vița-de-vie. „Fibră cu fibră și nervură cu nervură, [mlădița se va] împleti cu vița-de-vie și va primi de la ea viața. [...] Așa cum mlădița primește viață atunci când este unită cu vița, la fel și păcătosul devine părtaș la natura divină atunci când este legat de Hristos. Omul mărginit este unit cu Dumnezeul nemărginit. Când suntem astfel uniți, cuvintele lui Hristos rămân în noi și noi suntem animați nu de un sentiment fluctuant, ci de un principiu viu și statornic” (Ellen G. White, Fii și fiice ale lui Dumnezeu, p. 291).

### III. Aplicație

**1** Gândește-te la ce se întâmplă atunci când ne încredem prea mult în oameni, chiar și în prietenii noștri cei mai buni, și nu în Domnul Isus! În astfel de situații, Dumnezeu, în marea Lui iubire și milă față de noi, permite ca acești prieteni să ne dezamăgească ca să învățăm în sfârșit să ne punem încrederea supremă în Dumnezeu.

**2** Știind că într-o zi s-ar putea să trecem singuri prin „vremea de strâmtorare”, cât de dependenți ar trebui să fim de alți creștini din jurul nostru? Mai avem nevoie de alții care să ne susțină? Sau am învățat să ne luăm puterea din părtășia noastră cu Isus? Explică.
