---
title:  Material Pentru Instructori
date:  18/10/2024
---

### I. Privire generală

Mai mult decât orice carte din Scripturi, Evanghelia după Ioan proclamă curajos, precis și în forță adevărul că Isus este Dumnezeu. Ca Dumnezeu veșnic, Isus precedă creația. Ucenicul iubit aprofundează atât de mult tema divinității lui Isus, pentru a dezvălui adevărul cosmic potrivit căruia Cuvântul S-a făcut trup.

Așa cum Moise începe Vechiul Testament afirmând adevărul despre creație, și Ioan proclamă același lucru în Noul Testament. Prin urmare, tema creației – și a Creatorului ei, Cuvântul, care este Dumnezeu – unește Vechiul Testament și Noul Testament. Ancorându-și evanghelia în creația de la început, Ioan oferă o ancoră teologică pentru orice altă discuție care urmează.

La Ioan, subiectul Isus în calitate de Creator era unul esențial, pentru că Satana, marele amăgitor, ura adevărul despre divinitatea lui Hristos și egalitatea dintre El și Tatăl. Spre sfârșitul primului secol creștin, erezii sumbre au pătruns subtil în biserică. Ereticii gnostici discreditau realitatea divinității lui Hristos, răspândind dubii cu privire la adevărul întrupării Sale. Acest fenomen periculos a apărut după aproximativ trei decenii de la scrierea evangheliilor sinoptice. În consecință, a adus descurajare în rândul credincioșilor și le-a doborât moralul spiritual.

Primele 18 versete din Evanghelia după Ioan constituie Introducerea la această evanghelie. Ele alcătuiesc o declarație teologică fermă, concisă și compactă cu privire la divinitatea lui Hristos. Hristos Cuvântul este Dumnezeu și a fost dintotdeauna. El este Creatorul, Viața și Dătătorul Luminii; cu toate acestea, S-a făcut om, născut din Dumnezeu, și a demonstrat creației Sale iubirea, harul și gloria Sa.

### II. Comentariu

Logosul (Cuvântul) divin din Ioan 1:1 este folosit pentru a desemna voința exprimată și puterea creatoare a lui Dumnezeu. Atât prin creație, cât și prin revelație Dumnezeu Și-a exprimat clar caracterul și faptele așa cum se văd în Scripturi. Iar acum Dumnezeu Se face cunoscut prin întruparea Fiului Său. În mintea noastră nu ar trebui să existe nicio îndoială cu privire la iubirea lui Dumnezeu pentru noi, pentru că El S-a manifestat prin Isus.

Îți amintești cum a răspuns Domnul Isus când Filip I-a cerut să i-L descopere pe Tatăl? Isus a spus: „De atâta vreme sunt cu voi și nu M-ai cunoscut, Filipe? Cine M-a văzut pe Mine, a văzut pe Tatăl. Cum zici tu dar: «Arată-ne pe Tatăl?»” (Ioan 14:9).

„Venind să locuiască aici, cu noi, Isus avea să-L prezinte pe Dumnezeu atât înaintea oamenilor, cât şi înaintea îngerilor. El era Cuvântul lui Dumnezeu – gândul lui Dumnezeu făcut să se audă” (Ellen G. White, Hristos, Lumina lumii/Viața lui Iisus, p. 19). Această expresie a caracterului lui Dumnezeu a existat, ne spune Ioan, de la începutul începutului. Ce vrea să spună Ioan prin cuvintele: „la început”? Faptul că substantivul „început” este nearticulat, inclusiv în originalul grecesc, implică sensul de timp nedeterminat, care nu poate fi fixat sau calculat, un timp nedefinibil, care trece dincolo de orice început. Cu alte cuvinte, Cuvântul, Isus, a fost dintotdeauna, preexistent, anterior oricărei forme de creație.

**Cuvântul S-a făcut trup (Ioan 1:14,18)**

Logosul poate fi înțeles ca adevăr, existență ideală, gândire și manifestare perfectă. În gândirea greacă, logosul era o noțiune eterică, ceva plutind deasupra omenirii, fără a locui în ea. Hristos, Cuvântul, nu era un concept filozofic vag, ci o realitate veritabilă și tangibilă care putea fi văzută și atinsă. Era într-adevăr ceva unic, Fiul divin al lui Dumnezeu.

Când Hristos S-a făcut trup asemănător cu noi (nu identic cu noi), natura Lui umană a acoperit-o pe cea divină, dar El a rămas Dumnezeu pe deplin. Categoric S-a făcut asemenea nouă pentru a putea empatiza cu noi, dar a rămas diferit de ceea ce suntem noi, pentru a ne salva. Ce act uimitor de bunăvoință divină ca Dumnezeu să Se smerească și să devină om! Nu putem înțelege pe deplin această taină a iubirii divine, dar trebuie să o apreciem și să o primim din toată inima. În multe religii mondiale, omul încearcă în zadar să experimenteze ascensiunea către așa-numiții „dumnezei”, dar în creștinism, Dumnezeu Se coboară la nivelul nostru pentru a ne întâlni acolo unde ne aflăm.

În Ioan 1:14 adjectivul explicit – și singurul – folosit pentru a-L descrie pe Isus este cuvântul grecesc monogenous, tradus cu „singurul născut”, care literal înseamnă „unic”. Această unicitate este colosal de importantă și indispensabilă, întrucât mântuirea noastră depinde de ea. Fără ea, am fi condamnați pentru totdeauna la moarte în păcatele noastre, în loc să fim răscumpărați prin neprihănirea și viața singurului Fiu născut al lui Dumnezeu.

Cuvântul „născut” (Ioan 1:14) a fost greșit interpretat în istoria creștinismului, în moduri pe care Biblia nu le-a intenționat niciodată – cum că, într-un timp nedefinit și distant, înainte ca orice altceva să fi fost creat, Fiul a fost născut sau creat de Tatăl cel veșnic. Dar această noțiune este eronată. Domnul Hristos a fost categoric Autorul și Creatorul tuturor lucrurilor, nu a fost o ființă creată. Ioan afirmă fără ezitare că Hristos a fost Dumnezeu și cu Dumnezeu din veșnicie: „Toate lucrurile au fost făcute prin El; și nimic din ce a fost făcut n-a fost făcut fără El” (Ioan 1:3).

Da, misterul întrupării este greu de cuprins, pentru că Dumnezeul infinit S-a străduit să ajungă la mintea noastră finită pentru a ne salva. Și, pentru a ne salva, Dumnezeu a mers până într-acolo încât Și-a sacrificat propriul Fiu. Acest act a fost cu adevărat unul radical. Hristos S-a smerit de bunăvoie, a devenit om și a murit pentru omenirea păcătoasă. El Și-a alterat de bunăvoie natura eternă ca să păstreze pentru totdeauna natura noastră umană. În loc să rămână pe deplin divin, acum este și pe deplin divin, și pe deplin uman. Ce demonstrație tangibilă de iubire care se sacrifică pe sine, în văzul întregului univers!

Fiul întrupat al lui Dumnezeu „a locuit” printre noi (Ioan 1:14). „A locuit” este traducerea cuvântului grecesc skenoo, care înseamnă literal „Și-a instalat cortul” alături de noi. Această noțiune face trimitere la Exodul 25:8, unde Dumnezeu îi spune lui Moise: „Să-Mi facă un locaș sfânt, și Eu voi locui în mijlocul lor.” Ideea că Dumnezeu dorește să fie cu noi neîntrerupt este una dintre temele principale ale Bibliei. Dumnezeu nu vrea să fie un locatar temporar, ci unul permanent. De aceea numele dat de Cer Dumnezeului întrupat este „Emanuel” – „Dumnezeu este cu noi”.

Ceea ce este atât de fascinant la această realitate este onoarea pe care Dumnezeu ne-o face locuind în mijlocul nostru. Un semn concret că cineva ne iubește este dorința respectivei persoane să fie cu noi. Dragostea agape caută întotdeauna comunitatea, comuniunea, de aceea este de înțeles de ce Isus le-a promis ucenicilor Săi: „Și, după ce Mă voi duce şi vă voi pregăti un loc, Mă voi întoarce şi vă voi lua cu Mine, ca, acolo unde sunt Eu, să fiţi şi voi” (Ioan 14:3). Această realitate frumoasă ar trebui să ne umple de o bucurie sfântă și de încredere, ca să ne bucurăm de prezența Lui aici și să putem locui împreună cu El în desăvârșire pentru totdeauna în cer.

**A asculta sau a nu asculta Cuvântul (Ioan 1:9-13)**

Acest subtitlu poate fi reformulat și ca „a vedea sau a nu vedea Cuvântul”. Pare o nesăbuință să renegi lumina care ne luminează; la fel, este irațional să avem urechi pentru a auzi și să le împiedicăm să audă. Vocea adevărului este puternică și clară, dar oamenii aleg să își astupe urechile. Prin urmare, lumina glorioasă a Evangheliei se revarsă peste tot în jur, dar oamenii îmbrățișează întunericul. Într-un sens foarte real, acest fenomen este parte din taina fărădelegii.

O astfel de răzvrătire ne amintește de mirarea lui Dumnezeu față de alegerile greșite și lipsite de sens ale poporului Său: „Dimpotrivă, cuvântul este foarte aproape de tine, este în gura ta și în inima ta, ca să-l împlinești. [...] Ți-am pus înainte viața și moartea, binecuvântarea și blestemul. Alege viața ca să trăiești, tu împreună cu sămânța ta” (Deuteronomul 30:14,19, EDCR). Revolta față de lumina și viața lui Dumnezeu, prin faptul că alegem întunericul și moartea, nu este decât urmarea exemplului tragic al lui Lucifer.

**Teme recurente: credința-necredința**

Dumnezeu le-a dat tuturor făpturilor Sale libertatea de alegere ca ele să Îl iubească de bunăvoie. Dar adesea ele abuzează de această libertate și o folosesc greșit, în detrimentul lor. Unii merg până acolo încât spun că orice alegere, greșită sau corectă, este bună atâta vreme cât alegem. La final, ei pretind că moartea lui Hristos pe cruce le garantează libertate de alegere și imunitate la consecințele ei.

Dar o astfel de gândire este periculoasă, pentru că îi încurajează pe oameni să fie neatenți la alegerile lor. Motivul pentru care Isus a murit pe cruce a fost să ne salveze din păcatele noastre și să ne dea viața. Libertatea de alegere a fost acordată omenirii înainte de cruce și amintește de grădina Eden. Prin urmare, de vreme ce libertatea de alegere este întotdeauna disponibilă pentru oameni, trebuie să îi încurajăm să aleagă ce este bine în ochii lui Dumnezeu. Unii spun că rezultatul nu contează așa de mult, pentru că toți fiii risipitori se întorc în cele din urmă la Dumnezeu. Totuși mulți nu se întorc, deși Dumnezeu este întotdeauna dispus să îi ierte și să îi readucă pe cei rătăcitori la Sine, atunci când aleg să creadă în El.

**Teme recurente: slava (Ioan 17:1-5)**

Știind că ceasul Său a sosit, Isus era pregătit să înfrunte crucea. Dar anticipa în același timp și bucuria și gloria care-L așteptau. Misiunea comună de salvare asupra căreia Tatăl și Fiul conveniseră înainte de întemeierea lumii era pe cale să fie îndeplinită cu succes. Diavolul avea să fie înfrânt curând și decisiv la cruce.

Domnul Hristos, în acțiunea Sa eroică de a-i salva pe cei care cred în El, a coborât în cea mai joasă vale numai pentru a fi înălțat în glorie. Pavel atestă lucrul acesta când spune că Hristos „S-a smerit şi S-a făcut ascultător până la moarte, şi încă moarte de cruce. De aceea şi Dumnezeu L-a înălţat nespus de mult şi I-a dat Numele care este mai presus de orice nume” (Filipeni 2:8,9). Vezi cum Pavel pune în opoziție bucuria și rușinea din actul de salvare realizat de Domnul Hristos? Prin urmare putem spune că, pentru El, anticiparea salvării lumii a fost o experiență glorioasă, în ciuda rușinii pe care a îndurat-o pe cruce. Isus, „pentru bucuria care-I era pusă înainte, a suferit crucea, a disprețuit rușinea și șade la dreapta scaunului de domnie al lui Dumnezeu” (Evrei 12:2).

### III. Aplicație

**1** Ești cuprins vreodată de îndoieli cu privire la caracterul lui Dumnezeu Tatăl? De ce da sau de ce nu? Meditează atent la cuvintele adresate de Isus lui Filip potrivit cărora a-L vedea pe El este același lucru cu a-L vedea pe Tatăl!

**2** Ce legătură există între semnificația cuvintelor „singurul” și „născut”, pe de o parte, și salvarea unicat, pe de altă parte, oferită nouă prin Hristos?

**3** Hristos Își va păstra natura umană pentru totdeauna. El a devenit pentru totdeauna complet uman și complet divin. Ce impact are această realitate asupra vieții tale acum și în viitor?

**4** Cum crezi că se îmbină în viața și lucrarea Domnului Hristos conceptele de rușine și glorie? Când ai avut parte de rușine de dragul lui Hristos? Cum poate duce această experiență la situația de a fi onorat?