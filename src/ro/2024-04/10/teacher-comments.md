---
title:  Material Pentru Instructori
date:  06/12/2024
---

### I. Privire generală

Studiul din această săptămână redă uimitoarea istorie a Domnului Isus, Fiul întrupat al lui Dumnezeu. Nu există nimeni altcineva ca Isus. El este unic. Îl cunoaște pe Tatăl îndeaproape. Este Calea, Adevărul și Viața. În Evanghelia după Ioan, Îl auzim pe Isus vorbind pe larg despre Tatăl, pentru că numele Tatălui era continuu pe buzele și în inima Sa. Isus este singurul care L-a văzut pe Dumnezeu față în față, lucru pe care niciun om nu îl poate pretinde. Prin urmare, Isus Își declară divinitatea atunci când Își face cunoscută relația cu Tatăl: „Nu că cineva a văzut pe Tatăl, afară de Acela care vine de la Dumnezeu; da, Acela a văzut pe Tatăl” (Ioan 6:46).

Unul dintre ucenici, Filip, L-a auzit adesea pe Domnul Isus punând accent pe relația Sa cu Tatăl. În cele din urmă, Filip I-a cerut lui Isus: „Doamne, [...] arată-ne pe Tatăl și ne este de ajuns!” (Ioan 14:8).

Unele dintre cele mai profunde cuvinte despre relația strânsă dintre Isus și Tatăl Lui se găsesc în răspunsul dat de Isus lui Filip, în Ioan 14:9 – „De atâta vreme sunt cu voi și nu M-ai cunoscut, Filipe? Cine M-a văzut pe Mine a văzut pe Tatăl. Cum zici tu dar: «Arată-ne pe Tatăl»?” Astfel, prin aceste cuvinte ni se transmite că Isus Hristos era cea mai profundă reprezentare a lui Dumnezeu. Ce privilegiu să Îl cunoaștem pe El, deoarece, cunoscându-L pe El, Îl cunoaștem pe Tatăl!

Pe lângă afirmația „Eu sunt Calea, Adevărul și Viața” vom mai studia și alte afirmații care să ne ajute să apreciem darul minunat pe care L-am primit prin Isus. Urmându-L pe El, Calea, umblăm cu El și învățăm adevărul Lui, care duce la viața din belșug și la viața veșnică.

### II. Comentariu

**Exemplul lui Hristos de urmat (Ioan 13:1-20)**

Domnul Isus nu a transmis doar înțelepciune și învățături, ci Și-a ilustrat adevărurile cu exemple trăite, care au slujit la întipărirea învățăturilor Sale în inimă. Să luăm, de exemplu, actul umilinței! Când a înființat acest ritual, Isus nu a așteptat ca mai întâi ucenicii să se ofere să își spele picioarele unii altora. Isus nu le-a ținut o predică despre umilință și slujire. Nici nu a așteptat să fie chemat un slujitor să îndeplinească această activitate de slugă. În schimb, El S-a oferit să fie acel slujitor, pentru a le da urmașilor Săi un exemplu viu al modului în care ar trebui să se raporteze unii la alții.

Cuvintele Domnului Isus au arătat clar semnificația avută în vedere de El prin serviciul spălării picioarelor: „Deci, dacă Eu, Domnul şi Învăţătorul vostru, v-am spălat picioarele, şi voi sunteţi datori să vă spălaţi picioarele unii altora. Pentru că Eu v-am dat o pildă, ca şi voi să faceţi cum am făcut Eu” (Ioan 13:14,15). În ciuda acestei porunci clare, majoritatea creștinilor aleg să nu recurgă la acest ritual. Umilința necesară pentru a îndeplini acest act nu este plăcută inimii omului. Refuzând însă să îndeplinim condițiile necesare pentru participare, pierdem lecția despre umilință pe care Hristos a dorit să o învățăm.

În cultura biblică din zilele lui Hristos, capul reprezenta cea mai nobilă parte a trupului, iar picioarele, cea mai josnică. Prin urmare, prin faptul că Își apleacă nobilul cap pentru a spăla picioarele murdare ale ucenicilor Săi, Domnul Hristos ilustrează sugestiv dispoziția de a face tot posibilul pentru a-i ajuta în starea lor deplorabilă. Iuda detesta faptul că Hristos, despre care spera că avea să devină rege peste Israel, Se cobora la un asemenea nivel. Petru, pe de altă parte, a fost umilit să Îl vadă pe Învățătorul său în rolul unui slujitor blând și smerit. Prin urmare, Petru a refuzat întâi oferta lui Isus, simțindu-se întru totul nevrednic. Dar când Isus i-a spus: „Dacă nu te spăl Eu, nu vei avea parte deloc cu Mine” (Ioan 13:8), Petru a răspuns imediat și afirmativ. Petru nu voia sub nicio formă să își pună în pericol relația importantă cu Isus. Prin urmare, I-a spus repede: „Doamne, [...] nu numai picioarele, dar și mâinile, și capul” (Ioan 13:9).

**Cu siguranță Mă voi întoarce (Ioan 14:1-3)**

Trăim într-o lume foarte tulburată și instabilă. Așadar, cuvintele liniștitoare ale lui Isus din Ioan 14:1 sunt oarecum oportune: „Să nu vi se tulbure inima!” Aceste cuvinte încurajatoare se bazează pe încrederea în onestitatea Domnului Isus și a Tatălui Său. De asemenea, acest verset este ancorat în promisiunea categorică a lui Hristos că El va merge și ne va pregăti un loc, pentru a-Și împlini dorința arzătoare de a fi cu noi pentru totdeauna.

Unii doresc să fie în cer datorită caselor, locuințelor speciale pregătite pentru ei; alții, poate datorită străzilor pavate cu aur. Dar ar trebui ca aceste stimulente să fie adevărata noastră motivație pentru a fi acolo? În greacă, textul nu spune „locașuri”, ci camere, ceea ce poate însemna că important nu este spațiul fizic pe care îl vom deține sau ocupa, ci faptul că ne vom bucura de compania lui Isus. Iubirea pe care o simte Îl face să Își dorească să fie cu noi, pentru că iubirea Lui caută întotdeauna părtășie.

În Ioan 14:3, verbul „Mă voi întoarce” este în limba greacă la prezentul futurist. În promisiunea lui Isus privind glorioasa Lui venire viitoare este implicit faptul că aceasta este o realitate prezentă. Venirea Lui este atât de certă de parcă se întâmplă chiar acum. Anticiparea cu bucurie a venirii Sale certe ne influențează viața în prezent până într-acolo încât împărăția Sa de glorie se împletește cu împărăția Sa de har, oferindu-ne o pregustare a cerului.

**Calea, Adevărul și Viața (Ioan 14:5,6)**

Putem observa o evoluție interesantă la modul în care Domnul Hristos Se descrie drept Calea, Adevărul și Viața (Ioan 14:6). Gândeștete la succesiunea acestor trei cuvinte! Isus este Calea. În timp ce umblăm, aflăm Adevărul de la El, care în cele din urmă ne duce la Viața din belșug, în lumea aceasta și în lumea eternă care va veni. De observat că aceste cuvinte în această ordine au constituit răspunsul lui Isus la întrebarea lui Toma, din Ioan 14:5, despre calea de urmat. Ne putem întreba de ce a pus Toma această întrebare, având în vedere explicația clară a lui Isus din versetul anterior: „Știți unde Mă duc și știți și calea într-acolo” (Ioan 14:4).

Hristos este singura cale spre Tatăl. Unii ar putea contesta această afirmație pe motiv că Isus este prea exclusivist, mai ales în societatea de astăzi, în care incluziunea este norma socială. Dar nu toate căile duc la Dumnezeu. Isus este singura cale spre Dumnezeu pentru că este singurul care este neprihănit și ne poate șterge păcatele. El este singurul care poate înlocui moartea noastră cu viața veșnică. Isus este singurul care ne poate da neprihănirea și viața, pentru că El le are pe ambele. Nimeni altcineva din această lume nu le are și nu le poate oferi.

După cum am văzut mai devreme, Filip a cerut ca Isus să li-L descopere ucenicilor pe Tatăl. Răspunsul dat de Domnul Isus lui Filip leagă cunoașterea Lui de cunoașterea Tatălui, căci dacă Îl cunoaștem pe Fiul, cu siguranță Îl cunoaștem pe Dumnezeu. Isus spune: „De atâta vreme sunt cu voi și nu M-ai cunoscut, Filipe? Cine M-a văzut pe Mine a văzut pe Tatăl. Cum zici tu dar: «Arată-ne pe Tatăl?»” (Ioan 14:9).

Cât este de alinător și de încurajator că, prin Isus Hristos, ne putem apropia de Tatăl fără teamă sau îngrijorare! Tatăl ne va trata cu aceeași milă, cu aceeași compasiune arătată de Isus oamenilor din jurul Lui, inclusiv proscrișilor și păcătoșilor. Așadar nu avem nicio scuză să refuzăm să venim cu curaj înaintea tronului lui Dumnezeu pentru a primi mila și iertarea Lui.

De asemenea, după cum declară tot în Ioan 14:6, Isus a mărturisit că El Însuși este Adevărul, întrupat și personificat. Într-o lume schimbătoare, plină de corupție și de amăgire, Isus rămâne Adevărul, tot Adevărul și nimic altceva decât Adevărul. Nu există nicio schimbare la El sau la ceea ce spune. La urma urmei, El este „același ieri și azi și în veci” (Evrei 13:8). Isus avea să Se întoarcă în cer curând și, nu după multă vreme, Duhul Sfânt avea să Se coboare asupra ucenicilor la Cincizecime, așa cum a promis Isus. Duhul lui Dumnezeu avea să vină ca „Duhul adevărului, care purcede de la Tatăl, El va mărturisi despre [Fiul]” (Ioan 15:26). Mai mult, Isus a spus întotdeauna adevărul, iar ucenicii Săi aveau să dea mărturie lucrul acesta, pentru că ei au fost cu El „de la început” (Ioan 15:27).

Isus este Lumina adevărului pretutindeni în jurul nostru. El risipește întunericul falsului și confuziei și deschide posibilitatea ca noi să vedem totul în perspectiva corectă. Acum, la fel ca în timpul Cincizecimii, când coboară, Duhul adevărului „are să [ne] călăuzească în tot adevărul” (Ioan 16:13).

Într-o societate permisivă și pluralistă, adevărul este o țintă în mișcare, căci pare să fie în continuă schimbare și evoluție. Ceea ce este adevărat astăzi nu va fi neapărat adevărat mâine. Dar Isus, printr-o singură propoziție, înlătură toate acestea și declară: „Eu sunt Calea, Adevărul și Viața. Nimeni nu vine la Tatăl decât prin Mine” (Ioan 14:6).

**Scriptura și adevărul (Ioan 5:38-40)**

Întreaga Biblie atestă adevărul. Scriptura este un întreg coerent și unitar, căci ambele Testamente au același Autor – pe Duhul Sfânt. Același adevăr se aplică mărturiei Domnului Isus din zilele Sale. Conducătorii religioși pretindeau că ei cred cu tărie în Moise, dar nu au crezut mărturia acestuia despre Isus. (Vezi Ioan 5:46.) Conducătorii pretindeau că ei cred în Vechiul Testament, dar considerau că o simplă consimțire la cele afirmate de acesta le garanta viața veșnică.

Dar perspectivele înguste ale conducătorilor evrei în ceea ce privește Scriptura i-au îndepărtat de esența ei, inclusiv de Isus Însuși. Conducătorii păreau să ignore împlinirea profețiilor și profeților din Vechiul Testament în legătură cu speranța lui Israel și a lumii. (Vezi Ioan 5:39.) Este cu adevărat uimitor că, în căutarea salvării, ei L-au respins pe Domnul speranței și vieții lor. Nu păreau să înțeleagă că, fără Isus, exista doar moartea și că viața era posibilă doar prin El.

### III. Aplicație

**1** Ce impact are asupra vieții tale zilnice realitatea existenței lui Isus, Mântuitorul nostru, care este oglindirea perfectă a Tatălui? Imaginează- ți că ești Filip și Îl auzi pe Isus spunându-ți că a-L vedea pe El înseamnă a-L vedea pe Tatăl!

**2** Care este semnificația faptului că Isus Și-a apropiat capul de picioarele lui Iuda și le-a spălat? În ce mod ți se aplică personal actul Domnului Isus de umilință și bunăvoință?

**3** Care este motivul real pentru care dorești să fii în cer? De ce trebuie ca Domnul Isus să fie principala noastră prioritate?

**4** Ce impact are asupra vieții noastre cotidiene certitudinea venirii lui Hristos?

**5** Ce părere ai despre ideea că tot ceea ce credem ar trebui să fie ancorat în Scriptură și în același timp să ne conducă la Hristos? Cum este umblarea noastră spirituală dacă principalul nostru scop este doar dobândirea de cunoștințe intelectuale?

