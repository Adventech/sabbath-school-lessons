---
title:  Material Pentru Instructori
date:  08/11/2024
---

### I. Privire generală

În acest studiu continuăm să analizăm mărturia lui Ioan Botezătorul. Ioan nu era confuz și nici nu avea îndoieli cu privire la identitatea lui Hristos. Cu fiecare ocazie Ioan arăta că Isus este Fiul lui Dumnezeu și întruparea profeției împlinite. El nu era nici pe departe un politician care să aibă în vedere propriile interese sau să caute să mulțumească mulțimea, ci era dedicat adevărului descoperit, indiferent dacă era sau nu acceptat de majoritatea. Ioan era inclusiv dispus să apere de unul singur și neclintit adevărul despre care era sigur că era trimis de la Dumnezeu. În săptămâna aceasta învățăm că adevărul produce și dezbinare și determină cine îl va primi cu o minte deschisă și inimă umilă.

### II. Comentariu

**Umilința sufletească a lui Ioan Botezătorul**

Ioan Botezătorul nu a dispărut imediat, și complet, din scena istoriei după ce și-a împlinit rolul crucial și profetic de predecesor al lui Mesia. Ioan era complet dedicat misiunii lui Hristos; nimic în afară de închisoare și de martiriu nu l-ar fi putut opri din misiunea lui. Exemplul său de angajament radical față de cauza lui Hristos ar trebui să ne inspire și pe noi să perseverăm în cauza Lui.

Având o loialitate de nezdruncinat, Ioan Botezătorul își cunoștea limitele și rolul în raport cu Hristos. Acest tip de realism și umilință nu lasă loc pentru gelozie sau competiție. Ioan a declarat clar: „Nu sunt eu Hristosul” (Ioan 3:28). El i-a îndepărtat pe oameni de la sine și i-a îndrumat să se concentreze pe Isus, „Mirele”, Cel căruia Îi slujea ca prieten și de care se bucura.

Domnul Hristos este Cel care a venit din cer, de la sânul Tatălui, și cuvintele Sale vii dau viața veșnică. Ioan ucenicul iubit îl citează pe fostul lui învățător, Ioan Botezătorul cel cu inima umilă, spunând despre sine în raport cu Hristos: „Trebuie ca El să crească, iar eu să mă micșorez” (Ioan 3:30). Creșterea lui Hristos și micșorarea sinelui sunt enumerate în ordinea corectă.

Nu putem fi cu adevărat umili dacă Isus nu crește în viața noastră; numai El poate să răstignească sinele și să îl coboare de pe tronul inimii. Bineînțeles că Satana încearcă să prezinte elementele din Ioan 3:30 în ordine inversă: îi încurajează pe oameni să se micșoreze mai întâi (să facă anumite fapte) și apoi să vadă harul lui Isus cum crește în viața lor. Dar o astfel de încercare este o imposibilitate spirituală, pentru că numai puterea lui Hristos care stăpânește inima poate supune sinele. Cu alte cuvinte, vorba proverbului, nu trebuie să punem carul înaintea boilor.

Se povestește despre un băiat de 12 ani căruia îi plăcea să cânte cântece despre Isus, pe care Îl iubea din toată inima. Adeseori se ruga ca Isus să vină și să locuiască în inima lui și credea la propriu că Isus avea să facă lucrul acesta. Dar era curios cum avea să încapă marele Isus în micul lui trup. Tatăl lui nu a putut răspunde corespunzător întrebării, dar acest băiețel și-a răspuns singur: Isus este atât de mare în comparație cu el, un băiețel, încât nu putea altfel decât să dea pe dinafară, să iasă mereu din inima lui de copil.

Ce imagine impresionantă în legătură cu misiunea! Ce dă pe dinafară din noi atunci când interacționăm cu oamenii? Mântuitorul sau sinele nostru? Mântuitorul tânjește să stea pe tronul inimii noastre, umplândune viața cu harul Lui salvator asemenea unei miresme dulci mirositoare.

**O nouă înțelegere despre Mesia (Ioan 1:32-36)**

Ioan Botezătorul a evidențiat care era agenda împărăției spirituale a lui Hristos: regenerarea spirituală și predarea inimii omului în fața lui Dumnezeu. Mesajul lui Ioan era în contradicție cu așteptările evreilor cu privire la Mesia. Ignorând profețiile biblice despre Salvatorul care avea să sufere, evreii au trecut cu vederea umilința Sa. În schimb și-au concentrat ambițiile în așteptarea că va veni un rege puternic, ce avea să îi elibereze de Roma și să își extindă stăpânirea asupra întregii lumi.

Când analizăm cu atenție Ioan 1:32-36, observăm că Ioan s-a străduit o dată în plus să le amintească evreilor natura spirituală a lui Mesia. Să ne gândim la accentul pus de Ioan pe lucrarea Duhului Sfânt, atunci când a coborât, S-a oprit asupra lui Isus și a dat putere celor ce se botezau! Mai mult decât atât, a se observa modul în care Ioan scoate în evidență identitatea veșnică a lui Isus ca Fiu divin al lui Dumnezeu, precum și faptul că El este jertfa, „Mielul lui Dumnezeu”, care avea să Își elibereze poporul din robia păcatului!

Anunțul lui Ioan cu privire la Mesia ne reconfirmă nevoia de a ne concentra pe ceea ce are natură eternă, spre deosebire de lucrurile pământești. Tot ce vedem în jurul nostru, chiar și cele mai mari bogății, vor trece. Dar realitățile spirituale vor continua să existe pentru totdeauna. Trebuie să călcăm pe urmele părintelui nostru Avraam, care „aștepta cetatea care are temelii tari, al cărei meșter și ziditor este Dumnezeu”(Evrei 11:10). Referirea la „temelii” urmărea să îi amintească lui Avraam, părintele credincioșilor, de trăinicia, de permanența făgăduinței lui Dumnezeu, spre deosebire de natura efemeră a vieții sale nomade.

**Acceptare și respingere (Ioan 6:51-71)**

După minunea hrănirii celor cinci mii, mulțimea a fost brusc cuprinsă de febra încoronării lui Isus peste întregul Israel. Dar Isus nu avea niciun fel de aspirații politice, nici nu era influențat, asemenea multor politicieni, de popularitate sau de opinia publică majoritară. În schimb, Isus dorea cu ardoare să Își instaureze împărăția în inima oamenilor. Ei au încercat să Îl forțeze pe Isus să le împlinească planurile politice, dar El S-a retras, pentru a fi doar El cu Tatăl.

Oamenii voiau să Îl accepte pe Isus pe baza condițiilor lor, ignorând faptul că trebuiau să Îl accepte pe baza condițiilor Sale. La sfârșit au decis să Îl respingă, pentru că au ales să se concentreze pe ce era imediat și temporar. Nu au privit dincolo de aceste lucruri, la imaginea de ansamblu a realităților eterne și nevăzute ale împărăției lui Dumnezeu. Inima umană neconvertită este predispusă să respingă ceea ce nu se potrivește cu noțiunile preconcepute pe care le nutrește de mult timp. După cum putem vedea, oamenii erau atât de obsedați de pâinea fizică încât nu au acordat atenție faptului că Isus le oferea pâinea spirituală, de care aveau disperată nevoie pentru mântuire.

Isus S-a oferit pe Sine oamenilor ca pâinea spirituală venită din cer, pentru ca aceștia să nu mai flămânzească niciodată. La fel, S-a oferit ca Apa vie femeii samaritene, care a băut de la El apa vieții, ca să nu-i mai fie niciodată sete. În cazul multor altor ucenici în afară de cei 12, încercările iubitoare ale lui Isus de a face cunoscută lumina adevărului divin au părut să nu facă altceva decât să le împietrească inima în respingerea acelui adevăr. În loc să încerce să înțeleagă și să creadă, oamenii și-au găsit scuze spunând: „Vorbirea aceasta este prea de tot: cine poate s-o sufere?” (Ioan 6:60). Prin urmare, din păcate, „nu mai umblau cu El” (Ioan 6:66).

La momentul acela, Isus S-a uitat la cei 12 ucenici rămași și i-a întrebat: „Voi nu vreți să vă duceți?” (Ioan 6:67). Atunci Petru, care acționa ca purtătorul de cuvânt al grupului, a rostit cuvinte profunde, inspirate de Duhul: „Doamne, [...] la cine să ne ducem? Tu ai cuvintele vieții veșnice” (Ioan 6:68). Acestea sunt cuvinte inspirate pe care trebuie să le păstrăm cu toții în minte. Nu există niciun loc și nicio persoană la care să mergem pentru mântuire în afară de Isus.

**Mărturia Tatălui (Ioan 5:36-38)**

Ioan Botezătorul a dat mărturie de mai multe ori despre realitatea adevăratului Mesia trimis din cer. Dar cu siguranță că mărturia Tatălui despre Fiul Său, împreună cu mărturia lui Dumnezeu Duhul Sfânt sunt cele mai puternice. La botezul lui Isus, toți cei trei membri ai Dumnezeirii au fost pe deplin implicați. Vocea Tatălui a depus despre Isus mărturia: „Acesta este Fiul Meu preaiubit, în care Îmi găsesc plăcerea” (Matei 3:17). În acea ocazie, „Cerurile I-au fost deschise [lui Isus], și a văzut Duhul lui Dumnezeu coborând asemenea unui porumbel și venind peste El” (Matei 3:16, NTR).

Nimic altceva nu mai putea face sau spune Isus pentru a-Și convinge oponenții, dincolo de ceea ce s-a spus sau s-a făcut în ziua botezului Său. Mai mult, Ioan Botezătorul dădea mărturie cu privire la veridicitatea mărturiei Cerului. Atunci de ce oponenții lui Hristos nu au crezut mărturia vizibilă și audibilă a Tatălui și a Duhului în favoarea Lui? De ce nu au crezut în puternicele fapte și cuvinte divine?

Mărturia puternică a învierii lui Lazăr ar fi trebuit să îi convingă pe conducătorii evrei că Isus era adevăratul Mesia. Dar, în întunericul lor spiritual, nu puteau vedea lumina adevărului lui Dumnezeu strălucind peste tot în jur. Au refuzat să creadă, indiferent de dovezile pe care le aveau clar în fața ochilor. De fapt, fariseii, care erau mereu în conflict cu saducheii, au găsit o oportunitate de a-și uni forțele pentru a-L condamna pe Isus la moarte. La scurtă vreme după aceea, Isus S-a rugat: „Tată, proslăvește Numele Tău!” (Ioan 12:28). Glasul Tatălui a adus mărturie prin prisma jertfei lui Hristos pe cruce: „L-am proslăvit și-L voi mai proslăvi” (Ioan 12:28).

**Mărturia mulțimii (Ioan 7:37-53)**

Mulți dintre oamenii de rând, inclusiv unii care nu erau evrei, au ajuns să creadă în Isus, după ce au văzut faptele Lui mărețe. Isus a ajuns foarte popular în rândul maselor, care nu erau la fel de învățate și, prin urmare, la fel de înguste la minte sau cu la fel de multe prejudecăți precum conducătorii. Gelozia criminală a conducătorilor a atins punctul culminant. Au refuzat categoric să creadă în orice dovadă în favoarea Domnului Isus, omenească sau divină, indiferent de riscuri.

### III. Aplicație

**1** Există foarte mult egocentrism și autopromovare în lumea din zilele noastre. Dar Ioan Botezătorul era conștient de cine era și care era misiunea lui. Niciodată nu a încercat în niciun fel să-L surclaseze pe Isus sau să-I uzurpe poziția; nu l-a deranjat să fie el eclipsat pentru ca adevărata Lumină să strălucească mai puternic. Care ar trebui să fie atitudinea potrivită din partea noastră atunci când vine vorba de statut sau de recunoaștere din partea oamenilor?

**2** Cum aplici la viața ta de zi cu zi următorul sfat inspirat? „Ceea ce este hrana pentru corp trebuie să fie Hristos pentru suflet. Hrana nu ne este de folos decât dacă o mâncăm, decât dacă devine o parte din fiinţa noastră. [...] Trebuie să ne hrănim cu El, să-L primim în inimă, astfel ca viaţa Lui să devină viaţa noastră” (Ellen G. White, Hristos, Lumina lumii/ Viața lui Iisus, p. 389).

**3** Cum putem dobândi o coloană vertebrală morală pentru a susține ceea ce este corect atunci când vine vorba de popularitate, de opinia majorității sau de presiunea socială? Știm din Biblie că majoritatea nu avea întotdeauna dreptate. Cum devenim majoritate când avem sprijinul lui Dumnezeu și adevărul Său, chiar dacă suntem mai puțini?

