---
title:  Material Pentru Instructori
date:  29/11/2024
---

### I. Privire generală

Hristos este singura sursă, singurul izvor de viață. Dacă dorim viață, trebuie să ne prindem numai de El și de nicio altă ființă creată. Nici măcar îngerii, sfinți sau căzuți, nu ne pot da viață, căci viața lor provine de la Dumnezeu. Nu numai că nu pot da viață, dar cel mai mare dintre îngerii căzuți, Satana, este chiar opusul Dătătorului vieții. Satana este negustorul viclean al morții, a cărui obsesie este să ne jefuiască de viața pe care ne-o oferă Isus. Când declară: „Hoţul nu vine decât să fure, să înjunghie şi să prăpădească. Eu am venit ca oile să aibă viaţă, şi s-o aibă din belşug” (Ioan 10:10), Isus demască planul de distrugere al lui Satana în contrast cu misiunea Lui de salvare.

Diavolul, marele amăgitor, păcălește lumea să aleagă păcatul în locul neprihănirii lui Hristos, apoi își cere fără milă plata, care nu este nimic altceva decât moartea veșnică. Pavel confirmă lucrul acesta în Romani 6:23, unde scrie: „Fiindcă plata păcatului este moartea, dar darul fără plată al lui Dumnezeu este viața veșnică în Isus Hristos, Domnul nostru.” Toate darurile bune vin de la Dumnezeu, iar viața veșnică, împreună cu viața din belșug vin de la El. Unul dintre aspectele de necuprins din misterul răului este că oamenii – pe care Domnul Isus i-a creat și pentru care a murit pentru a-i salva – aleg pedeapsa veșnică a morții și resping darul vieții lui Dumnezeu. După cum vom vedea, darul vieții veșnice și al mântuirii predomină în Evanghelia după Ioan mai mult decât în oricare altă carte din Scriptură.

Mai mult decât oricare evanghelist, Ioan face referire la Fiul întrupat al lui Dumnezeu ca la marele „Eu sunt”. Acest titlu, după cum am învățat într-un studiu anterior, este o referire divină la Dumnezeu. În Evanghelia după Ioan, Isus proclamă, de exemplu: „Eu sunt Calea, Adevărul și Viața” (Ioan 14:6). Când umblăm pe Calea care este Isus, El ne învăță adevărul Său, care duce la viața veșnică. Isus este singura noastră cale spre Dumnezeul veșnic. Tatăl nu va alunga niciodată pe cineva care vine la El cu sinceritate și în pocăință.

### II. Comentariu

După cum tocmai am spus, Dumnezeu este singurul care deține viața. Prin urmare, este singurul care o poate oferi. Niciun înger sau ființă creată nu poate face lucrul acesta – numai Izvorul vieții. Această noțiune amintește de Deuteronomul 30:20, unde Dumnezeu, prin Moise, Își îndeamnă poporul: „Iubind pe Domnul Dumnezeul tău, ascultând de glasul Lui şi lipindu-te de El, […] de aceasta atârnă viaţa ta şi lungimea zilelor tale.” Aici Dumnezeu ne cere, în cei mai categorici termeni, să ne prindem de El pentru a avea viață, căci în afara acestei relații divino-umane nu este decât nefericire și moarte. Această idee ne ajută să înțelegem o altă dimensiune a exprimării din Ioan 10:10 – „Hoţul nu vine decât să fure, să înjunghie şi să prăpădească. Eu am venit ca oile să aibă viaţă, şi s-o aibă din belşug.” Aici vedem că alternativa la viața lui Hristos – care este veșnică și din belșug – este suferința și moartea, oferite de Satana.

Unii însă susțin în mod eronat că nu a existat o nevoie reală ca Hristos să vină în lumea aceasta. Dar cine altcineva ar fi putut să ne îndepărteze păcatele și să ne îmbrace cu haina neprihănirii lui Dumnezeu? Cine altcineva ne-ar fi putut oferi viața în locul morții? Nimeni altcineva în afară de Hristos cel neprihănit și dătător de viață. El a luptat curajos împotriva celor mai cumpliți doi dușmani ai noștri, păcatul și moartea, și i-a învins pe amândoi. Victoria Sa devine a noastră atunci când credem cu adevărat în El. Prin urmare, putem avea încredere în Isus atunci când promite: „Voia Tatălui Meu este ca oricine vede pe Fiul şi crede în El să aibă viaţa veşnică; şi Eu îl voi învia în ziua de apoi” (Ioan 6:40).

**Cuvintele vieții veșnice**

La glorioasa minune a hrănirii celor cinci mii, tuturor celor care au mâncat din pâine Isus le-a îndreptat apoi atenția asupra Sa, Pâinea vieții (Ioan 6:35). El dorea ca aceștia să treacă dincolo de foamea lor de pâine materială, care îi sătura doar pentru o vreme, la nevoia lor de a se hrăni cu El, pentru a avea viață veșnică. În virtutea puterii Sale, Isus putea foarte ușor să hrănească o mulțime de oameni flămânzi, dar misiunea Lui divină era ca acelora care credeau în El să le ofere viața veșnică și cetățenia în împărăția glorioasă a lui Dumnezeu. Principalul nostru obiectiv este să căutăm împărăția Lui mai întâi, iar toate celelalte lucruri de care avem nevoie ne vor fi asigurate. (Vezi Matei 6:33.) Deoarece, dacă avem toate lucrurile, dar nu-L avem pe Isus, suntem pierduți. Tot la fel, dacă ne hrănim din cuvintele dătătoare de viață ale lui Isus, deși poate nu avem tot ce ne dorim în această viață, suntem cu adevărat învingători.

Psalmistul ne asigură: „Domnul este Păstorul meu: nu voi duce lipsă de nimic” (Psalmii 23:1). Cu alte cuvinte, când este prioritatea noastră, Domnul ne împlinește nevoile. El știe bine de ce avem nevoie cu adevărat în viață și Se bucură să ne facă bine. Dar principala Lui prioritate este să avem o relație salvatoare cu El.

Ellen G. White face următoarea declarație profundă despre necesitatea spirituală de a ne hrăni din Pâinea vieții: „A mânca trupul şi a bea sângele lui Hristos înseamnă a-L primi ca Mântuitor personal [...]. Ceea ce hrana este pentru corp trebuie să fie Hristos pentru suflet. Hrana nu este de folos decât atunci când o mâncăm, când devine o parte din fiinţa noastră. La fel nici Hristos nu are nicio valoare pentru noi, dacă nu-L recunoaştem ca Mântuitor personal. [...] Trebuie să ne hrănim cu El, să-L primim în inimă, astfel ca viaţa Lui să devină viaţa noastră. Iubirea Lui, harul Lui vor fi asimilate” (Hristos, Lumina lumii/Viața lui Iisus, p. 389).

Mai mult, cuvintele lui Hristos au în ele viața Sa. Ele reprezintă persoana Lui și caracterul Lui. Primind cuvintele lui Isus astăzi și asimilându- le în inimă, Îl primim pe Isus Însuși. Este adevărat că nu Îl putem vedea pe Isus în carne și oase zilnic, așa ca ucenicii, dar Îl vedem categoric prin cuvintele Sale, transmise nouă prin Scripturi. Răspunsul lui Petru la întrebarea Domnului Hristos implică nu numai că Mântuitorul Însuși are viața veșnică, ci și cuvintele Sale o au (vezi Ioan 6:68). Inspirat de Duhul Sfânt, Petru a căutat să transmită adevărul divin că nicio persoană, loc sau afirmație nu ne-ar putea duce la viața veșnică, în afară de Izvorul vieții în sine.

**Credința și nașterea din nou**

Credința nu este un bun din care unii să-și facă rezerve, în timp ce alții să fie privați de el. Credința este categoric un dar universal de la Dumnezeu pentru toți cei născuți în lumea aceasta. Existența umană începe cu credința care este încorporată în inima noastră de Creatorul nostru și care trebuie să constituie baza pentru ceea ce urmează, prin acceptarea Celui care a oferit-o și prin încrederea în El. Această convingere este apoi întărită prin faptul că Îi cerem lui Dumnezeu să preia controlul deplin asupra vieții noastre. Ioan confirmă lucrul acesta în felul următor: „Tuturor celor ce L-au primit, adică celor ce cred în Numele Lui, le-a dat dreptul să se facă copii ai lui Dumnezeu” (Ioan 1:12).

Simplu spus, credința este un cadou sută la sută de la Dumnezeu. (Vezi Romani 4:1-8.) Credința, darul divin, este elementul divin care ne ține conectați cu El. Această legătură a credinței ne amintește că Îi aparținem și dă sens întregii noastre existențe.

Până și pocăința este un dar de la Dumnezeu, căci este un răspuns la îndemnurile Duhului Sfânt de a ne supune Lui. Mulți fac greșeala de a aștepta să aibă atât credință, cât și pocăință înainte de a veni la Dumnezeu, dar aceste daruri gemene sunt deja la dispoziția noastră și așteaptă să le primim și să facem uz de ele. Nu trebuie să așteptăm deloc. Petru și apostolii au afirmat această realitate în Faptele apostolilor 5:31 – „Pe acest Isus, Dumnezeu L-a înălțat cu puterea Lui și L-a făcut Domn și Mântuitor, ca să dea lui Israel pocăința și iertarea păcatelor.” Așadar, de ce-ar mai trebui păcătosul să aștepte? Vino la Hristos cu credința pe care ți-a dat-o și primește darul pocăinței oferit tot de El, ca să trăiești viața Lui chiar astăzi!

**Respingerea și condamnarea (Ioan 3:18-21)**

Din nefericire, lumina și întunericul sunt din ce în ce mai confundate în zilele noastre. Există într-o mai mare măsură ambivalență cu privire la ce este adevărul. De ce sunt mai mulți oameni interesați de întuneric decât de lumina adevărului? Isus răspunde la această întrebare fundamentală atunci când spune: „Judecata aceasta stă în faptul că, odată venită Lumina în lume, oamenii au iubit mai mult întunericul decât lumina, pentru că faptele lor erau rele” (Ioan 3:19).

Cei care aleg să înlocuiască lumina cu întunericul, pe care adevărul lui Dumnezeu îl risipește, sunt condamnați de faptele lor rele. În încăpățânarea și mândria lor, refuză să se umilească și să se pocăiască, respingând singura lumină care le dă speranță de orice fel. Dacă nu se deschid în fața luminii puterii lui Hristos de a-i reface, nu există nicio vindecare pentru ei. De ce să nu renunțăm la faptele noastre rele cât încă mai avem din plin ocazia? De ce să așteptăm până când este prea târziu? Ușa corabiei este încă deschisă, iar lumina adevărului încă strălucește. De ce să nu invităm atunci lumina să risipească întunericul și fără ezitare să intrăm la adăpost, înainte să fie prea târziu?

În contextul acestei discuții despre alegerea dintre întuneric și lumină, să ne îndreptăm atenția asupra textului din Ioan 3:16! Este unul dintre cele mai importante versete din întreaga Scriptură, pentru că este Evanghelia sintetizată. Acest verset pune accent nu doar pe mântuire, ci și pe consecința negativă a pieirii, dacă nu credem. Condamnarea rezultă din alegerea greșită. Isus continuă această idee în Ioan 3:18 – „Oricine crede în El nu este judecat, dar cine nu crede a și fost judecat, pentru că n-a crezut în Numele singurului Fiu al lui Dumnezeu.”

Soarta noastră veșnică depinde de încrederea noastră în Hristos și în cuvintele Sale dătătoare de viață. Adam și Eva s-au îndoit de adevărul înțelepciunii lui Dumnezeu și știm ce a urmat. Există nenumărate alte exemple în Scriptură de oameni care au suferit consecințele necredinței lor. Cu toate acestea, Isus, al doilea Adam, a ieșit învingător, în virtutea încrederii în cuvintele Tatălui Său de confirmare a relației Tată-Fiu. Tocmai această relație a fost pusă de Satana sub semnul întrebării atunci când L-a ispitit pe Isus în pustiu, spunând: „Dacă ești Fiul lui Dumnezeu, poruncește ca pietrele acestea să se facă pâini” (Matei 4:3). Răspunsul lui Isus, deja pregătit, din versetul următor a fost pur și simplu: „Este scris” (Matei 4:4), oferindu-ne astfel un exemplu de încredere pe care să o manifestăm la rândul nostru în Cuvântul lui Dumnezeu.

### III. Aplicație

**1** Care este legătura dintre citirea Cuvântului lui Dumnezeu și adevărata ascultare de el? Meditează la următoarea afirmație și exprimă-ți opinia: „Cuvântul viului Dumnezeu nu este numai scris, ci și vorbit. Biblia este glasul lui Dumnezeu care ne vorbește, la fel de real de parcă l-am auzi cu urechile noastre. [...] Citirea Scripturilor și meditarea asupra lor ar putea fi considerate o audiență la Cel Veșnic” (Ellen G. White, Mărturii pentru biserică, vol. 6, p. 393).

**2** În Ioan 14:3, Isus le spune ucenicilor Săi: „Mă voi întoarce și vă voi lua cu Mine, ca, acolo unde sunt Eu, să fiți și voi.” Ce impact are asupra vieții tale actuale credința în aceste cuvinte ale lui Isus?

**3** Ellen G. White a scris: „Viața Lui [Hristos] va deveni viața noastră” (Hristos, Lumina lumii/Viața lui Iisus, p. 389). Ce făgăduință uimitoare! Cum o încorporezi personal în viața ta zilnică?

