---
title:  Material Pentru Instructori
date:  15/11/2024
---

### I. Privire generală

Isus a vorbit cu încredere și certitudine despre identitatea Lui. Adesea a sugerat că identitatea Sa este împlinirea promisiunii referitoare la Mesia și a cerut din partea altora să Îi confirme mesianitatea. De ce era mărturia lor atât de importantă pentru Isus? Voia să salveze cât mai mulți oameni posibil pentru împărăția Sa și știa că încrederea, credința în El era singura cale de a fi salvați din păcat.

De asemenea, Isus le-a cerut multora dintre martorii Săi oculari să își exprime convingerile sincere cu privire la experiențele lor practice cu El. Mărturia Mariei despre jertfa lui Isus a fost puternică și semnificativă. Inima ei era complet descoperită în fața ochilor Lui, la fel cum sunt toate inimile de pe pământ, pentru că Isus cunoaște profunzimile fiecăreia. De asemenea, El cunoștea și inima vicleană și înșelătoare a lui Iuda.

La fel, Isus a citit și inima lui Pilat din Pont, un guvernator roman păgân, care era în anumite privințe mai sincer decât mulți dintre acuzatorii lui Isus. De asemenea, Isus a primit și mărturia unui sceptic, care a trebuit să vadă și să atingă el însuși dovada învierii Domnului său. Isus a fost răbdător cu Toma și i-a arătat dovada clară a cicatricilor de pe trupul Său. Săptămâna aceasta vom studia și cea mai puternică mărturie privitoare la mesianitatea Salvatorului – mărturia lui Isus Însuși –, care atestă misiunea Sa mesianică prin cuvintele Lui de viață veșnică și prin faptele Lui mărețe.

### II. Comentariu

**Înapoi la Avraam**

Ioan 8:56 lasă să se înțeleagă că lui Avraam i s-a oferit o descoperire cu privire la viitorul Mesia. Această descoperire divină a glorioasei speranțe era menită să fie o confirmare a planului universal al lui Dumnezeu de salvare. La privirea acestei magnifice revelații, Avraam „a săltat de bucurie” și „s-a bucurat”. În schimb, conducătorii evrei nu aveau nevoie de nicio viziune cu ziua lui Hristos, pentru că ei Îl vedeau în persoană pe El și lucrările Sale mărețe. În loc să se bucure, la fel ca părintele lor Avraam, erau mânioși și gata să Îl ucidă.

Mai mult, lui Avraam i s-a arătat o aplicație practică a acestei viziuni, care a revelat planul concret de răscumpărare a omenirii. Avraam a slujit ca precursor al lui Dumnezeu Tatăl, iar Isaac ca un precursor al lui Isus, singurul Fiu al lui Dumnezeu. Lemnul pentru jertfă a fost purtat de Isaac în spate până la altar, la fel cum Isus Și-a purtat crucea de lemn până la altarul Calvarului. Atât Isaac, cât și Isus au fost dispuși să fie jertfa, fără nicio obiecție. Este aproape incredibil că un tânăr voinic ca Isaac, în floarea vârstei, a fost atât de ascultător, chiar până la moarte. Credința incredibilă a lui Avraam, dar și reticența lui dureroasă de a-și sacrifica singurul fiu – fiul promis – anticipau dispoziția dovedită de Tatăl de a-L lăsa pe Isus să moară pentru omenire.

Principala diferență dintre Isus și Isaac a constat în jertfa care l-a înlocuit pe Isaac. Pe Isus nu L-a înlocuit nimic. Jertfa lui Isus avea să ne înlocuiască pe fiecare dintre noi. Prin vărsarea sângelui Său, Isus Și-a dat viața și neprihănirea pentru răscumpărarea noastră.

**Mărturia Mariei**

Îndreptându-ne atenția asupra ospățului din casa fariseului Simon, trebuie să observăm că Isus este musafirul de onoare, împreună cu Lazăr, pe care tocmai îl înviase. Maria, pe de altă parte, nu este un musafir onorat. Simon și Maria sunt două studii de caz contrastante. Isus Îl curățase pe Simon de lepră, dar Simon nu Îl lăsase încă pe Isus să îl curețe de lepra alegerilor sale păcătoase. În schimb, Maria s-a predat în totalitate lui Isus și L-a lăsat să o curețe de lepra trecutului ei păcătos. Simon s-a simțit obligat, după obiceiul evreiesc, să Îl onoreze pe Isus pentru că îl vindecase, așa că L-a invitat acasă la el dintr-un simț al datoriei. Dar Maria era complet devotată și consacrată lui Isus, răspândind parfumul iubirii ei în toată casa. La masă, ea a uns trupul lui Hristos, Mielul lui Dumnezeu care avea să fie sacrificat curând și care era Jertfa înlocuitoare trimisă să salveze omenirea păcătoasă.

Isus i-a luat apărarea atunci când Maria a ajuns în centrul atenției. Iuda a orchestrat un atac verbal la adresa ei pentru că Îl unsese pe Isus, un atac susținut de ucenici. Isus a descris actul de devotament al Mariei față de El ca pe un lucru minunat, pentru că ea făcuse pentru El ceea ce putea. Prin urmare, atunci când ne facem partea cu o iubire sinceră, Isus acceptă un astfel de efort drept cel mai bun dar al nostru, pentru că El cunoaște modul în care operează o inimă sinceră. Când facem tot ce putem pentru Isus, El consideră suficient respectivul lucru. Dacă este suficient de bun pentru Isus, ar trebui să fie suficient de bun și pentru noi.

**Mărturia involuntară a lui Pilat (Ioan 18:38; 19:4-22)**

Este surprinzător și paradoxal că, într-un anumit sens, un guvernator păgân I-a ținut partea lui Isus și I-a proclamat nevinovăția, în timp ce propriul Său popor, pe care venise să îl salveze, L-a respins, cerând să fie trimis la moarte. Trăind și guvernând într-o lume foarte coruptă, Pilat voia să cunoască adevărul, dar se îndoia că acesta există. Astfel de îndoieli cu privire la existența adevărului sunt des întâlnite, mai ales în zilele noastre. Adevărul este prezentat drept minciună, drept nimic altceva decât jocuri de putere, iar lumina este etichetată drept întuneric folosit pentru subjugarea celor neștiutori. Înșelăciunea devine din ce în ce mai normalizată în societatea noastră. Și, asemenea lui Pilat, exclamăm că vrem să cunoaștem adevărul.

De aceea cele spuse de Isus lui Toma sunt foarte adevărate și indispensabile: „Eu sunt Calea, Adevărul și Viața” (Ioan 14:6). În aceste zile finale trebuie să umblăm cu Isus, care este Calea. În timp ce umblăm cu El, El ne învață, prin cuvinte și fapte, adevărul, care duce în cele din urmă la viața veșnică. Nu e greu să ajungem descurajați și chiar decepționați atunci când ne confruntăm cu cele întâmplate în lumea noastră; prin urmare, trebuie să ne prindem de Isus, care este întotdeauna adevărul și în care nu se găsește nici urmă din întunericul acestei vieți. El este constant. Este același ieri, astăzi și mâine.

Un ultim gând despre Pilat: el știa în inima lui că Isus nu era doar nevinovat. Pilat era de asemenea convins că Isus era extraordinar în toate privințele. Nu mai văzuse niciodată pe nimeni ca El. Soția lui i-a confirmat această convingere, împărtășindu-i adevărul despre Isus și avertizându- l să nu-L condamne. De fapt, Pilat însuși L-a declarat pe Isus nevinovat – nu o dată, ci de trei ori.

Dar, așa cum fac mulți, Pilat a cedat presiunii mulțimii. S-a clătinat într-un moment de slăbiciune, acționând astfel împotriva propriei conștiințe. Pilat a încercat să mulțumească atât Roma, cât și mulțimea, dar a sfârșit prin a nu o mulțumi pe niciuna. Conform unor surse istorice în dezbatere, Pilat a fost deposedat de toate onorurile și exilat în Galia, Franța, a ajuns copleșit de o depresie puternică și s-a sinucis.

**Mărturia lui Toma (Ioan 20:19-31)**

Cazul lui Toma este un adevărat manual de credință și încredere. Asemenea lui Pilat, Toma s-a confruntat cu îndoieli, în ciuda mulțimii dovezilor. Dar Isus a fost dispus să îi alunge temerile și îndoielile.

Mântuitorul a fost blând cu Toma, invitându-l să Îi atingă cicatricile. Isus vrea ca și noi să venim și să vedem, să avem parte de El personal. Pare dispus să ne ofere orice ar fi necesar pentru a crede. Vine în întâmpinarea noastră acolo unde ne aflăm – în disperarea, descurajarea sau îndoiala noastră.

Ioan tratează adeseori în scrierile sale subiectul îndoielii. Când și-a scris evanghelia, unii membri ai bisericii erau descurajați și se luptau cu ereziile gnostice privitoare la realitatea lui Hristos. În zilele lui Ioan, ca și în ale noastre, existau oameni care alegeau să nu creadă pentru că nu vedeau toate dovezile pe care le doreau, fie ele științifice sau filozofice.

Mulți contemporani nouă se concentrează până și pe ultima fărâmă de îndoială din dreptul mesianității Domnului Hristos, ignorând astfel dovezile masive în favoarea realității și misiunii lui Hristos. Acești sceptici insistă ca întregul pahar cu dovezi să fie umplut până la refuz înainte de a alege să creadă. Dar în această lume căzută va exista întotdeauna loc de îndoială. Suntem înconjurați de dovezi: creația uimitoare a lui Dumnezeu, viața în sine, providența divină, conștiința noastră și măsura de credință pe care o avem. Cu asemenea dovezi, a crede înseamnă de fapt a vedea.

Exact pentru o astfel de experiență s-a rugat Elisei când L-a implorat pe Dumnezeu să îl ajute pe scepticul lui slujitor să vadă, după cum se consemnează în 2 Imparati 6:17 – „Doamne, deschide-i ochii să vadă.” Biblia ne spune ce s-a întâmplat ca răspuns la rugăciunea lui Elisei: „Și Domnul a deschis ochii slujitorului, care a văzut muntele plin de cai și de care de foc împrejurul lui Elisei.” Prin urmare, putem conchide că a vedea cu adevărat înseamnă a crede în realitatea mai vastă, care trece dincolo de circumstanțele noastre imediate.

**Mărturia lui Isus**

Isus este într-adevăr martorul suprem în privința propriei divinități și misiuni. În mod repetat și neobosit, El a încercat să le deschidă ochii și inima celor din clasele de intelectuali și de bogați. Mântuitorul Și-a dorit mult ca toți aceia care se îndoiau să ia în considerare dovezile evidente despre Sine. Își dorea cu ardoare ca aceștia să creadă și să fie mântuiți, deși uneori era în zadar. Cât de des își doresc oamenii de azi să Îl vadă și să Îl audă pe Isus în persoană! Dar dacă am fi trăit în timpul misiunii pământești a lui Isus și am fi văzut toate dovezile aduse de El, am fi crezut?

În prezent avem avantajul multor profeții împlinite, pe care le putem studia pentru a afla despre faptele Sale mărețe și despre cuvintele Sale dătătoare de viață. Există viață intrinsecă în cuvintele Domnului Isus, întrucât spusele Sale consemnate sunt în concordanță cu Persoana Sa. Așa cum a mărturisit Petru, Isus posedă cuvintele vieții veșnice; Isus Însuși a adus mărturie că spusele Sale dau viață.

Să ne gândim la greutatea nenumăratelor mărturii despre viețile schimbate datorită unei întâlniri cu Hristos! Puterea Domnului Hristos de a converti inima umană împietrită și lipsită de speranță este dezvăluită pe deplin, ca noi să medităm la ea și să ne umplem de uimire. Gândește-te la modul în care Hristos, prin Duhul Sfânt, Se modelează pe Sine, speranța slavei, în interiorul nostru! Uneori avem tendința să credem ceea ce nu ar trebui să credem. Oamenii nu întotdeauna spun ceea ce au în minte și nici nu au în minte ceea ce spun de fapt. Pe de altă parte, Sursa adevărului, Isus, este opusul. El întotdeauna spune ce are în minte și are în minte ceea ce spune.

### III. Aplicație

**1** Fariseii au avut privilegiul de a vedea cu ochii lor ce a spus și a făcut Isus, dar nu au vrut să creadă în Cel care era darul neprețuit al lui Dumnezeu din cer. Toma s-a îndoit, la fel ca unii dintre farisei, dar în cele din urmă a crezut. Compară atitudinea lui Toma și a fariseilor față de Isus! Care a fost diferența esențială?

**2** Hristos nu S-a rugat numai pentru ucenicii Săi, așa cum se consemnează în Ioan 17:9; S-a rugat și pentru toate generațiile viitoare care aveau să creadă mărturia ucenicilor, după cum vedem în versetul 20: „Mă rog nu numai pentru ei, ci și pentru cei ce vor crede în Mine prin cuvântul lor.” Nu implică această afirmație faptul că am devenit credincioși în Hristos datorită rugăciunilor Sale pentru noi și alții?

**3** Gândește-te la loialitatea împărțită a lui Pilat! Care sunt consecințele negative ale îndoielii și ale conducerii deficitare? Unde va duce încercarea de a-i mulțumi pe toți și a împăca opiniile diverse?

