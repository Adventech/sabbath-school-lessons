---
title:  „Cu adevărat, acesta este prorocul”
date:   07/10/2024
---

`2 Citește Ioan 6:14,15,26-36. Cum au reacționat oamenii la minune și cum a folosit Isus reacția lor pentru a încerca să le transmită cine era El?`

Oamenii din Iudeea se așteptau la un mesia pământesc care să îi elibereze de sub asuprirea Imperiului Roman. Printre cele mai dificile lucruri într-un război sunt hrănirea trupelor și gestionarea răniților și a morților. Prin minunile Sale, Isus a arătat că putea rezolva ambele probleme.

Dar nu acesta era scopul minunii Sale. Episodul hrănirii celor cinci mii de oameni a creat oportunitatea de a ilustra că Isus este Pâinea vieții, că Dumnezeu Însuși a coborât din cer. „Eu sunt Pâinea vieții”, a spus El. „Cine vine la Mine nu va flămânzi niciodată” (Ioan 6:35).

Aceasta este prima dintre cele șapte declarații de tipul „Eu sunt” din Evanghelia după Ioan, unde formula „Eu sunt” este urmată de un nume predicativ („Pâinea vieții”, Ioan 6:35; „Lumina lumii”, 8:12; „Ușa”, 10:7,9; „Păstorul cel bun”, 10:11,14; „Învierea și Viața”, 11:25; „Calea, Adevărul și Viața”, 14:6; „adevărata Viță”, 15:1,5). Fiecare dintre acestea indică un adevăr important despre Isus. Declarațiile de tipul „Eu sunt” fac trimitere înapoi la Exodul 3, unde Dumnezeu Se prezintă lui Moise drept „Eu sunt” (compară cu Ioan 8:58). Isus este marele „Eu sunt”.

Dar oamenii nu au înțeles aceste lucruri.

„Inimile lor nemulţumite se frământau de ce, dacă putea să facă atâtea minuni cum văzuseră ei, nu ar fi putut El să dea sănătate, forță şi bogăţie întregului Său popor, să-l elibereze de opresori şi să-l înalţe în putere şi onoare? Faptul că El Se declara Trimisul lui Dumnezeu şi refuza totuşi să fie împăratul lui Israel era o taină pentru ei. Refuzul Lui era greşit interpretat. Mulţi au ajuns la concluzia că nu îndrăznea să-Şi confirme pretenţiile pentru că El Însuşi Se îndoia de caracterul divin al misiunii Sale. În felul acesta îşi deschideau inima pentru necredinţă şi seminţele pe care le semăna Satana au rodit înţelegere greşită şi necredinţă” (Ellen G. White, Hristos, Lumina lumii/Viața lui Iisus, p. 385).

Ei căutau beneficii materiale în locul adevărului care dăinuie pentru viața veșnică. Aceasta este o capcană în care putem cădea toți dacă nu suntem atenți.

`Ce faci practic pentru a evita să fii acaparat de lucrurile materiale?`