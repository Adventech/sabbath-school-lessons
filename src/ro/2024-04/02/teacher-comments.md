---
title:  Material Pentru Instructori
date:  11/10/2024
---

### I. Privire generală

Meditează dintr-o nouă perspectivă asupra incredibilului fapt că Fiul divin și etern al lui Dumnezeu S-a dezbrăcat de Sine și a devenit Dumnezeu întrupat! Această amețitoare realitate este confirmată din abundență în Scripturi. Capacitățile noastre umane limitate sunt cu siguranță puse în dificultate de încercarea de a înțelege această realitate infinită. Pentru a ne ajuta în acest demers, Dumnezeu a făcut tot ceea ce I-a stat în putință ca să ajungem să înțelegem cât mai mult din acest adevăr biblic, în vederea salvării.

Săptămâna aceasta vom analiza trei minuni care constituie dovada clară a divinității lui Hristos. Acestea reprezintă cu siguranță argumente suplimentare că Domnul Isus nu a fost doar un simplu om. Gândește-te, de exemplu, la transfigurarea Lui – schimbarea Lui la față – care a avut loc pe munte, unde cercul Lui de apropiați, alcătuit din trei ucenici, a fost martor la gloria Sa orbitoare, divină. Dintr-odată, „El S-a schimbat la față înaintea lor; fața Lui a strălucit ca soarele și hainele I s-au făcut albe ca lumina” (Matei 17:2). Mai mult, această minune a fost clar confirmată de Moise cel înviat și de Ilie cel luat la cer.

Sau cine poate nega divinitatea Domnului când le-a dat de mâncare celor cinci mii? Un astfel de fenomen era unic, fără precedent în istorie. Unii au crezut; totuși, în mod ciudat, alții nu au crezut, cu toate acele dovezi clare. Cât de tragic că încăpățânarea și mândria i-au făcut să vadă întunericul în locul Luminii lumii, care stătea chiar acolo în fața lor! Marele „Eu sunt”, recunoscut de Moise, profetul lor iubit, locuia în mijlocul lor, dar ei s-au răzvrătit împotriva Lui și nu L-au primit ca Mesia.

Pâinea trecătoare dată ca hrană celor cinci mii căuta să orienteze atenția oamenilor asupra lui Hristos, Pâinea vieții, care dă și susține nu numai viața trupească, ci și pe cea veșnică. Meditând mai mult la expresia „Eu sunt” din Evanghelia după Ioan, realizăm că Ioan era atent în mod special la descrierea divină a lui Dumnezeu așa cum i S-a descoperit lui Moise în rugul aprins: „Dumnezeu a zis lui Moise: «Eu sunt Cel ce sunt»” (Exodul 3:14). Isus Și-a aplicat Lui acest titlu în afirmații precum: „Eu sunt Calea, Adevărul și Viața” (Ioan 14:6), „Eu sunt Învierea și Viața” (Ioan 11:25).

În Ioan 9:1-34, puterea divină a lui Isus s-a manifestat și prin vindecarea unui om orb și în mod special, așa cum capătă proporții în Ioan 11, prin minunea incredibilă a învierii lui Lazăr. În comentariul care urmează vom studia mai în detaliu aceste două minuni.

### II. Comentariu

Ce eveniment nemaipomenit va fi când vom vedea fața lui Isus, iar trupul nostru muritor va fi transformat, modelat după trupul Lui nemuritor, plin de slavă! Îl vom cunoaște, vom avea parte de iubirea Lui și vom petrece o veșnicie în prezența Lui, fără a epuiza vreodată tema iubirii Sale inegalabile sau fără a cuprinde pe deplin natura Sa eternă.

**„Cu adevărat, acesta este prorocul” (Ioan 6:14)**

Când a hrănit cinci mii de oameni din alimentele simple ale prânzului unui băiat, cei care au fost martorii acestei minuni au spus despre Isus: „Cu adevărat, acesta este prorocul cel așteptat în lume” (Ioan 6:14). Aceste cuvinte amintesc de cuvintele lui Moise: „Domnul Dumnezeul tău îţi va ridica din mijlocul tău, dintre fraţii tăi, un proroc ca mine: să ascultaţi de el!” (Deuteronomul 18:15).

Este rezonabil să ne gândim la Moise ca la un precursor al lui Isus. Moise și Isus se aseamănă prin misiunea lor de eliberare a unui popor din sclavie, de exemplu. Dintre toate personajele biblice, Moise se aseamănă cel mai mult cu Isus la activitatea lui de mijlocire. După ce israeliții s-au răzvrătit în pustiu împotriva lui Dumnezeu, prin închinarea la vițelul de aur, Moise s-a oferit să moară în locul lor, să fie înlocuitorul lor. În Exodul 32:32 citim relatarea emoționantă în care Moise pledează pe lângă Dumnezeu să cruțe viața poporului răzvrătit. Moise I se adresează lui Dumnezeu, spunând: „Iartă-le acum păcatul! Dacă nu, atunci șterge-mă din cartea Ta pe care ai scris-o!”

Devotamentul plin de sacrificiu al lui Moise față de poporul lui rătăcitor și rugămintea lui de a muri în locul altora sunt admirabile. Dar o astfel de jertfă plină de îndurare nu poate ierta păcatul și nu poate comuta pedeapsa pentru păcat – adică moartea –, întrucât numai jertfa „prorocului” divin Isus poate îndeplini o astfel de faptă omenește imposibilă. Numai Isus este Cel care posedă neprihănirea și viața necesare să fie date la schimb pentru păcatul și moartea noastră.

**Vindecarea orbului (Ioan 9:1-34)**

După cum am văzut în pasajul studiat săptămâna trecută, bărbatul paralizat era de 38 de ani în acea stare disperată. Dar orbul din Ioan 9 era „orb din naștere” (Ioan 9:1). Imaginează-ți să nu fi avut niciodată șansa să vezi ceva sau pe cineva!

Mai mult decât atât, acest biet om orb nu suferea doar din punct de vedere fizic, ci și spiritual, mintal și emoțional. Percepția publică era că bolnavii sufereau din cauza propriilor păcate sau din cauza păcatelor părinților lor. Orbul ajunsese să creadă că nu doar oamenii îl considerau vinovat, ci și Dumnezeu privea la el cu dezgust.

Această concepție greșită se regăsea și în mintea ucenicilor, de aici și întrebarea lor: „Învățătorule, cine a păcătuit: omul acesta sau părinții lui, de s-a născut orb?” (Ioan 9:2). În dorința lor de a da vina pe cineva, ei se asemănau cu mulți creștini bine intenționați, dar rătăciți din zilele noastre. În mod asemănător, prietenii neînțelepți ai lui Iov au încercat să dea vina pe el pentru tragedia și boala teribilă care îl loviseră. Să învățăm din greșelile lor! De ce să nu urmăm, în schimb, exemplul lui Isus, concentrându-ne pe soluție și nu pe problemă? El a venit în lumea aceasta nu să judece, ci să salveze. (Vezi Ioan 3:17.)

Răspunsul lui Isus a lărgit viziunea ucenicilor asupra misiunii Sale. Dumnezeu dorea să folosească orbirea acestui om pentru a-Și manifesta marea putere de vindecare. Mai mult, această minune era menită să dezvăluie faptul că Hristos este Dătătorul vieții veșnice și al înțelepciunii, inspirându-i pe oameni cu lumina adevărului și mântuirii Sale. Hristos a făcut legătură între lucrarea Sa și lumina zilei, spunând: „Cât este ziuă, trebuie să lucrez lucrările Celui ce M-a trimis; vine noaptea, când nimeni nu mai poate să lucreze. Cât sunt în lume, sunt Lumina lumii” (Ioan 9:4,5).

Cât de grăitor și paradoxal este faptul că liderii religioși, care aveau vederea intactă, refuzau cu încăpățânare să vadă lumina pe care Hristos o răspândea în jurul lor. Astfel s-au învăluit de bunăvoie într-un întuneric spiritual din ce în ce mai mare, până când orbirea lor față de adevărata minune a devenit ireversibilă. În schimb, deschiderea omului orb față de lumină nu l-a făcut doar capabil să vadă fizic cu propriii ochi, ci și să aibă înțelegerea spirituală luminată necesară pentru a-L recunoaște pe Isus ca Fiul lui Dumnezeu, singurul demn de închinare.

Domnul Isus ar fi putut să îl vindece pe acest orb imediat. Dar, din motivele Sale înțelepte, a vrut ca omul bolnav să participe la propriul proces de vindecare. După ce a folosit salivă ca să facă lut, Mântuitorul a întins amestecul pe ochii orbului. Mâinile care au făcut și au aplicat leacul erau mâinile Creatorului și Vindecătorului Însuși, Cel care făcuse cerul și stelele. Orbul, uns astfel cu lut, s-a supus cuvintelor lui Isus și s-a dus imediat la scăldătoarea Siloamului să se spele. După ce s-a spălat a fost vindecat pe loc. Compară această istorisire cu cea din Vechiul Testament despre Naaman, generalul armatei siriene! Naaman a fost instruit de profetul Elisei să se spele de șapte ori în râul Iordan pentru a fi vindecat de lepră. La început, Naaman s-a opus cu tărie. Apoi a cedat, s-a spălat și a fost vindecat în mod miraculos.

Lutul umed nu avea niciun fel de proprietăți magice; numai Hristos era adevăratul Vindecător. Mântuitorul nu a făcut decât să folosească această substanță ca un material conductor al puterii Sale. În același timp putem susține că Isus a folosit remedii terapeutice simple pentru a încuraja folosirea lor în procesul de vindecare. „Hristos a folosit mijloacele simple ale naturii. El nu a încurajat folosirea medicamentelor, dar a aprobat utilizarea leacurilor simple şi naturale” (Ellen G. White, Hristos, Lumina lumii/Viața lui Iisus, p. 824).

Este Isus capabil și dispus să vindece astăzi, instantaneu sau treptat, prin minuni directe și remedii simple? În calitate de reprezentanți ai Săi, cum ar trebui să luăm parte la lucrarea Lui de vindecare? Meditează la această declarație inspirată: „Şi astăzi [Hristos] este tot atât de dispus să-i vindece pe bolnavi cum a fost pe vremea când era personal pe pământ. Slujitorii lui Hristos sunt reprezentanţii Lui, uneltele prin care lucrează. El doreşte ca prin ei să-Şi exercite puterea vindecătoare” (Ibidem, p. 823, 824).

**Învierea lui Lazăr (Ioan 11:1-44)**

Isus i-a spus Martei: „Eu sunt Învierea și Viața. Cine crede în Mine, chiar dacă ar fi murit, va trăi” (Ioan 11:25). Observăm din nou că Isus folosește divinul „Eu sunt” pentru a scoate în evidență faptul că El nu doar dă viața, ci este Viața în sine. Această promisiune se va împlini atunci când Isus Se va întoarce pentru a-i lua acasă pe cei dragi ai Lui. Cei care adorm în Hristos vor fi treziți într-o secundă la înviere, de parcă nu ar fi trecut nicio clipă.

Cei care se odihnesc în Hristos se odihnesc ca și când ar fi fost deja înviați, pentru că sunt deja părtași la viața și soarta veșnică a lui Hristos. Isus a afirmat această realitate glorioasă, asigurându-i pe ucenici: „Pentru că Eu trăiesc, și voi veți trăi” (Ioan 14:19). Isus este Viața în sine și Dătătorul vieții. Când credem aceste adevăruri biblice, chiar nu ar trebui să ne fie teamă de moarte. În prima lui epistolă, Ioan reiterează acest adevăr: „Şi mărturisirea este aceasta: Dumnezeu ne-a dat viaţa veşnică şi această viaţă este în Fiul Său. Cine are pe Fiul are viaţa; cine n-are pe Fiul lui Dumnezeu n-are viaţa” (1 Ioan 5:11,12).

Această glorioasă speranță este lucrul de care lumea are disperată nevoie, pentru că absolut nimeni nu are viața în sine, în afară de Hristos. El este singurul care reprezintă soluția desăvârșită la pieirea omenirii. Acest adevăr este cea mai bună veste posibilă și trebuie să fim nerăbdători să îl împărtășim cu o lume pe moarte. „În Hristos este viaţă, originală, neîmprumutată, nederivată. [...] Divinitatea lui Hristos este certitudinea credinciosului că va avea viaţa veşnică” (Ibidem, p. 530).

### III. Aplicație

**1** Gândește-te la termenul biblic „proroc/profet”! De ce Îl numește Biblia pe Isus astfel? Acest titlu poate să creeze confuzie în mintea unora, pentru că El nu a fost doar un simplu profet. De exemplu, musulmanii cred că Isus este un profet. Dar noi credem că este mai mult de atât: Isus este și Fiul divin al lui Dumnezeu și Salvatorul lumii.

**2** Atunci când a mijlocit pentru poporul răzvrătit al lui Dumnezeu, Moise a servit drept precursor al Domnului Hristos, Cel ce a mijlocit pentru aceia care Îl răstigneau. Ce personaj din cartea Faptele apostolilor se aseamănă cel mai mult cu Isus prin mijlocirea pentru vrăjmașii lui? Cum ne raportăm la asupritorii noștri?

**3** Isus a afirmat că nu păcatele părinților au provocat suferința orbului. Cum se împacă atunci acest adevăr cu Exodul 20:5 în legătură cu pedepsirea nelegiuirii „părinților în copii până la al treilea și la al patrulea neam al celor ce Mă urăsc”?

**4** Deși este cât se poate de clar în Ioan 14:19 și în 1 Ioan 5:11,12 că avem certitudinea salvării prin Hristos, de ce ne este atât de greu să asimilăm această certitudine în viața noastră? Cum explicăm teama de moarte a credincioșilor?