---
title:  Material Pentru Instructori
date:  13/12/2024
---

### I. Privire generală

Studiul din această săptămână este despre Dumnezeul trinitar și despre modul în care Isus, a doua Persoană a Dumnezeirii, este interconectat cu ceilalți doi Membri ai acesteia.

Există cel puțin două locuri în Noul Testament unde cei trei Membri ai Dumnezeirii sunt menționați în același context. La botezul Domnului Isus, așa cum se înregistrează în Matei 3:16,17, Duhul Sfânt S-a coborât și a venit asupra Domnului Isus, iar vocea Tatălui s-a făcut auzită. Din Ioan 1:1-3,32 aflăm că Isus și Tatăl sunt una și că Ioan Botezătorul a mărturisit că Duhul Sfânt, sub forma unui porumbel, S-a oprit asupra Fiului.

Capitolele 13 – 17 sunt considerate capitolele ioanine de rămas-bun de la Isus, chiar înainte de răstignirea, învierea și înălțarea Sa la cer. În aceste capitole, Isus Se concentrează pe subiectul important al relației Sale cu Tatăl Lui și cu Duhul Sfânt și pe modul în care și noi putem, prin El, să ne apropiem de Dumnezeu. Isus a dorit să ne lase cu acest gând, care este cel mai important, ca să ne amintim întotdeauna că El a venit de la Tatăl, că este asemenea Tatălui și că Duhul Sfânt, reprezentantul Său, este trimis să ne învețe, să ne judece și să ne mângâie până la revenirea lui Isus.

### II. Comentariu

**Tatăl ceresc**

Geneza 1 și Ioan 1 au ceva în comun. Dumnezeul trinitar S-a implicat în creație prin Isus și Dumnezeul trinitar S-a implicat în răscumpărare prin Isus. Cuvântul creator a modelat o lume perfectă, care a fost pătată de păcat, stricându-se astfel armonia care exista între Dumnezeu și ființele Sale create. Din fericire, Domnul Isus, Cuvântul răscumpărător, Și-a asumat responsabilitatea de restaurare a armoniei pierdute și a reușit lucrul acesta. Mai mult, a luptat până la moarte și a învins. (Vezi Romani 6:8-14 și 2 Corinteni 5:21.)

Este ușor să presupunem că Isus a suferit de unul singur pe cruce, dar Tatăl și Duhul Sfânt au suferit și ei cu El. În 2 Corinteni 5:19, Pavel spune că „Dumnezeu era în Hristos, împăcând lumea cu Sine, neținându-le în socoteală păcatele lor, și ne-a încredințat nouă propovăduirea acestei împăcări.” Este demn de notat că Dumnezeu vrea să fim implicați activ în lucrarea de împăcare, să avem privilegiul uimitor al participării la acțiunea Domnului Isus – ca ambasadori ai împărăției Sale.

Isus a mărturisit că El și Tatăl sunt una și într-adevăr erau una din veșnicie. El Însuși a spus: „Eu și Tatăl una suntem” (Ioan 10:30) și „Tatăl este în Mine și Eu sunt în Tatăl” (Ioan 10:38). Tatăl a investit mult în lumea aceasta și o iubește la fel de mult cât Își iubește singurul Fiu. Isus face voia desăvârșită a Tatălui Său (Ioan 5:30); Tatăl vorbește și acționează prin El (Ioan 14:10) și tot Tatăl le aduce salvarea celor care cred în Fiul Lui (Ioan 3:16).

**Isus și Tatăl**

Atât creația, cât și salvarea au fost inițiative ale lui Dumnezeu. El i-a creat pe Adam și pe Eva din iubire, pentru a avea părtășie cu ei. Această părtășie a fost întreruptă de păcat, dar Dumnezeu nu ne-a lăsat în voia sorții. El a luat inițiativa de a reface relația distrusă dintre noi. Uneori avem tendința de a pune accent pe angajamentul nostru față de Dumnezeu, dar ce ar fi angajamentul nostru omenesc fără marele Său angajament față de noi? Angajamentul Lui este cel care inspiră angajamentul nostru. Pavel confirmă această idee, spunând: „Sau disprețuiești tu bogățiile bunătății, îngăduinței și îndelungii Lui răbdări? Nu vezi tu că bunătatea lui Dumnezeu te îndeamnă la pocăință?” (Romani 2:4).

Domnul Isus S-a oferit voluntar să vină în lumea noastră păcătoasă într-o misiune divină de a o salva din ghearele celui rău. Dumnezeu, în iubirea Sa, a luat parte la această inițiativă și a fost de acord să vină în această lume în Persoana Fiului Său și să moară pentru fiecare dintre noi. Ioan 3:16 ne spune clar că Dumnezeu a iubit lumea până într-acolo încât L-a trimis pe singurul Său Fiu să moară pentru ea, pentru că numai moartea Sa ne putea răscumpăra din moarte. Avraam și fiul lui promis, Isaac, au simbolizat această promisiune prin faptul că au fost de acord să îndeplinească cererea lui Dumnezeu.

Diferența era însă că jertfa lui Isaac nu era înlocuitoare, așa cum avea să fie a lui Hristos. Această deosebire a existat pentru că Fiul lui Dumnezeu este Izvorul vieții și Isaac nu era. „La început era Cuvântul, și Cuvântul era cu Dumnezeu, și Cuvântul era Dumnezeu. El era la început cu Dumnezeu. [...] În El era viața, și viața era lumina oamenilor” (Ioan 1:1,2,4). Ellen G. White declară că „în Hristos este viaţă – originală, neîmprumutată, nederivată” (Hristos, Lumina lumii/Viața lui Iisus, p. 530).

**A-L cunoaște pe Fiul = a-L cunoaște pe Tatăl (Ioan 14:6-11)**

În Evanghelia după Ioan, mai ales în ultimele capitole, apar o mulțime de referiri la Tatăl – mai multe decât oriunde altundeva în Biblie. Isus face referire la Tatăl de exact 136 de ori: cum este El și unitatea care există între Ei doi. Unii critici literari pot considera inutilă o astfel de redundanță, dar Isus a vrut să Se asigure că Îl cunoaștem și Îl prețuim pe Tatăl Lui. Pe lângă aceasta, Isus a accentuat și modul în care îndeplinea voia perfectă a Tatălui în tot ceea ce spunea și făcea.

Menționarea repetată a Tatălui, care sintetizează această preocupare, ar putea fi răspunsul dat de Isus lui Filip în Ioan 14:9, unde Mântuitorul afirmă: „Cine M-a văzut pe Mine a văzut pe Tatăl.” Această declarație clară ar trebui să ne facă pe toți să ne raportăm la Dumnezeu Tatăl așa cum ne raportăm la Dumnezeu Fiul, pentru că toate trăsăturile lui Isus pe care le vedem în evanghelii ar trebui să le vedem ca aparținându-I și Tatălui. Această conștientizare dătătoare de curaj ar trebui să ne ajute să intrăm într-o relație reciprocă de iubire cu Tatăl precum și cu Fiul.

Întrebarea relevantă de pus aici este: Cum ar fi influențată viața noastră de zi cu zi dacă am urma exemplul lui Hristos de a nu face voia noastră, ci voia Tatălui nostru ceresc?

**Duhul Sfânt (Ioan 1:13; 3:5-8; 6:63; 14:26; 15:26; 16:7-11)**

Duhul Sfânt este Agentul activ în procesul dinamic de convertire spirituală, un proces descris de Isus ca naștere din nou. Încă de la începutul evangheliei sale, Ioan abordează acest element vital al nașterii din nou, care nu este „din sânge, nici din voia firii [...], nici din voia vreunui om, ci din Dumnezeu” (Ioan 1:13). Acest eveniment miraculos are loc prin intermediul influenței stimulatoare a Duhului Sfânt asupra inimii omului.

Duhul Sfânt este Cel care trezește conștiința cu privire la nevoia urgentă de salvare și convinge inima de adevărul a tot ce spun și fac Tatăl și Fiul. Pe lângă faptul că este Mângâietorul nostru sau Cel care stă lângă noi ca să ne încurajeze, Duhul Sfânt este specializat în activitatea de convingere și de judecată. Ar trebui să fim recunoscători când resimțim o doză benefică de vinovăție, pentru că este un semn clar că Duhul este activ în viața noastră, îndemnându-ne să facem ce trebuie.

Sunt și alte funcții ale Duhului Sfânt exprimate sau sugerate în Ioan 16:8-15. **Pentru început**, Duhul ne convinge conștiința de vinovăția cu privire la păcatul care ne bântuie și care trebuie îndepărtat din viața noastră. **În al doilea rând**, ne convinge de neprihănirea și de bucuria de a face ce este corect în loc de ce este egoist. Această neprihănire, atât atribuită, cât și împărtășită, vine numai de la „Soarele neprihănirii” prin acțiunea Duhului. **În al treilea rând**, Duhul ne convinge de judecată, care va veni cu siguranță. Această convingere ar trebui să ne facă să ne pocăim și să fim pregătiți pentru a doua venire a lui Hristos. Convingerea cu privire la judecata noastră viitoare ar trebui să ne determine graba de a veni la Tatăl într-o pocăință și reformă adevărată. **În al patrulea rând**, Duhul Sfânt ne ghidează pe toți în tot adevărul așa cum este în Isus. Atunci când dăm mărturie față de alții, Isus ne aduce aminte lucrurile pe care trebuie să le spunem la momentul potrivit (Luca 21:14,15). **În al cincilea rând**, Duhul Sfânt Îl slăvește pe Isus prin onorarea cuvintelor și voii Sale.

**Rugăciunea lui Isus (Ioan 17)**

Despre rugăciunea din Ioan 17 se spune că este rugăciunea de mijlocire de mare-preot a Domnului Isus, care este cea mai lungă și cea mai profundă dintre rugăciunile Sale. Isus Se roagă pentru Sine, pentru ucenicii Săi și pentru toți credincioșii, prezenți și viitori, pentru că Se roagă „și pentru cei ce vor crede în [El] prin cuvântul lor [al ucenicilor]” (Ioan 17:20). Rugăciunile Domnului Hristos nu sunt numai vibrante, ci și atotcuprinzătoare. Este un fapt cert că El Se roagă pentru noi – personal, pasional, profund și perpetuu.

Isus S-a rugat personal pentru Petru în Luca 22:31,32. S-a rugat cu ardoare pentru poporul Lui încăpățânat și rătăcitor. (Vezi Matei 23:37.) Pavel ne spune în Evrei 5:7 că El a implorat cu „strigăte mari și cu lacrimi”. El Se roagă profund chiar și pentru dușmanii Săi care Îl răstignesc: „Tată, iartă-i, căci nu știu ce fac” (Luca 23:34). Rugăciunile lui Isus au primit răspuns prin convertirea dușmanilor Lui după predicarea lui Petru plină de Duhul Sfânt. În cele din urmă, Isus Se roagă perpetuu, nu cu întreruperi, așa ca noi. Evrei 7:25 ne spune că Isus „poate să mântuiască în chip desăvârșit pe cei ce se apropie de Dumnezeu prin El, pentru că trăiește pururea ca să mijlocească pentru ei”.

### III. Aplicație

**1** Adu-ți aminte de o perioadă când erai frustrat și nu înțelegeai pe deplin despre ce era vorba în Cuvântul lui Dumnezeu. În acest context, cum te ajută gândul la nemărginirea lui Dumnezeu în comparație cu limitarea ta? Nu ar trebui ca această realitate să ne facă să ne supunem voii Lui și „să ne oprim și să știm că El este Dumnezeu”?

**2** Ai ajuns să conștientizezi că Tatăl este ca Fiul și Fiul este ca Tatăl? Dacă da, cum? Cum te ajută această conștientizare să te apropii mai mult de Dumnezeu Tatăl?

**3** Ce simți știind că încă de aici, dar și mai mult în cer, te vei bucura de aceeași părtășie și apropiere pe care Isus o are cu Tatăl?

**4** Sarcina Duhului Sfânt este să convingă inima umană de păcat, neprihănire și judecată. Dacă, din anumite motive, te împotrivești mustrării conștiinței tale, ce poți face în această privință?
