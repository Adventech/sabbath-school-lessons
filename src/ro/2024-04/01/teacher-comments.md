---
title:  Material Pentru Instructori
date:  04/10/2024
---

### I. Privire generală

La începutul studiului nostru din acest trimestru trebuie să ținem cont de câteva aspecte biografice care îl diferențiază pe Ioan de ceilalți trei scriitori ai evangheliilor. Ioan a fost cel mai tânăr dintre ei, a trăit cel mai mult și și-a scris narațiunea după ce ceilalți autori le-au scris pe ale lor. Ioan se prezintă cu modestie și indirect ca „ucenicul acela” (Ioan 21:23). Era cunoscut printre ceilalți ucenici ca „ucenicul pe care-l iubea Isus” (Ioan 21:20). Această mențiune poate fi tradusă și cu „ucenicul pe care Isus a continuat să îl iubească”, ceea ce exprimă o acțiune și mai pregnantă decât cea redată prin verbul la timpul trecut „iubea”.

Dat fiind acest context, ar fi indicat să înțelegem și sensul numelui „Ioan”. Ad litteram, Ioan înseamnă „Domnul este îndurător”. A fi îndurător poate însemna și a fi iubitor. Ioan, apostolul iubirii, a scris multe despre acest principiu și sentiment, atât în evanghelie, cât și în epistolele sale, făcând referire la sine drept ucenicul „pe care-l iubea Isus” (Ioan 13:23). Sugerează acest verset, și altele asemănătoare din Evanghelia după Ioan, că Isus era părtinitor, iubindu-l mai mult pe Ioan decât pe ceilalți ucenici? Nicidecum! Iubirea divină există din belșug și este disponibilă tuturor. Nu e vorba că Isus îl iubea pe Ioan cel mai mult, ci că inima lui Ioan era mai deschisă și mai receptivă față de Isus și iubirea Lui.

Ioan dorea ca toți ceilalți să își deschidă larg inima față de Isus și să creadă în El ca adevăratul Mesia și Fiul divin al lui Dumnezeu. Prin urmare, imediat după observațiile introductive, Ioan începe cu prima minune, când Isus transformă apa în vin la Cana. Ai fost vreodată martorul unei minuni autentice (fără a ține cont de așa-numitele minuni care sunt descrise în mass-media religioasă)? De ce era atât de important pentru Isus să facă minuni? Este El la fel de dispus să facă astfel de minuni puternice prin lucrarea urmașilor Săi din zilele noastre? În această săptămână vom căuta răspunsuri la aceste ultime două întrebări.

### II. Comentariu

Ioan arată că Domnul Hristos, prin multele semne și minuni săvârșite, avea putere divină. Aceste minuni indică singura Cale care duce la viața veșnică. Ioan amintește doar câteva dintre aceste minuni – la modul ideal, suficiente să îi convingă pe cititorii lui să accepte reala certitudine a mântuirii și să trăiască potrivit ei. Nu putem decât să ne întrebăm la ce minuni nenumărate a fost martor Ioan, dar pe care nu le-a consemnat. Ioan dă mărturie despre adevărul că „Isus a mai făcut înaintea ucenicilor Săi multe alte semne, care nu sunt scrise în cartea aceasta. Dar lucrurile acestea au fost scrise pentru ca voi să credeţi că Isus este Hristosul, Fiul lui Dumnezeu; şi, crezând, să aveţi viaţa în Numele Lui” (Ioan 20:30,31).

Cineva ar putea întreba: Ce este un „semn”? Și care este diferența dintre un semn și o minune/un miracol? Cuvântul „miracol” vine din latinescul miraculum, care literal înseamnă ceva „de origine divină”, „de care să te minunezi” sau „de care să fii uimit”.

Există doi termeni grecești în Noul Testament care sunt folosiți pentru a descrie ceea ce noi numim „minuni/miracole”. Dunamis este primul termen, care este tradus literal prin „putere”, de unde avem cuvintele „dinamită” și „dinamic” – care exprimă ideea de forță, putere. În esență, dunamis exprimă ideea de minune ca demonstrație a puterii divine a lui Hristos în această lume. Categoric Domnul Hristos are puterea de a rosti Cuvântul, iar ceea ce spune se împlinește.

Pe de altă parte, al doilea cuvânt, semeion/„semn”, face trimitere la autoritatea lui Hristos. Acest termen ne ajută să înțelegem lucrarea miraculoasă a lui Hristos ca pe o manifestare a autorității Sale divine în lume, în mod special de a stăpâni peste forțele răului. Într-adevăr, Hristos are autoritatea de a le porunci demonilor să plece, iar ei pleacă.

De ce a făcut Isus atâtea minuni? (I) Pentru a împlini anumite nevoi omenești, care includeau întotdeauna o dimensiune spirituală a iertării și readucerii într-o bună relație cu Dumnezeu. (II) Spre deosebire de o mare parte din așa-numitele minuni din zilele noastre, Isus nu a făcut niciodată minuni pentru a satisface curiozitatea oamenilor, ci pentru a-i ajuta pe cei în nevoie. „Nici atunci [când a fost ispitit de Satana], nici altă dată cât a fost pe pământ, n-a făcut vreo minune în beneficiul Lui. Faptele Lui miraculoase erau săvârşite pentru binele altora” (Ellen G. White, Hristos, Lumina lumii/Viața lui Iisus, p. 119).

(III) Minunile lui Isus au slujit ca dovadă clară a veridicității mesajului Său divin și a misiunii Sale pentru omenirea pierdută. Când Isus l-a înviat pe fiul văduvei, oamenii au proclamat că „Dumnezeu a cercetat pe poporul Său” (Luca 7:16). Aceasta era o dovadă explicită a mesianității Sale autentice. (IV) Minunile Lui au slujit ca împlinire a profețiilor din Vechiul Testament, fiind conforme cu cele prezise de patriarhi și profeți cu privire la El.

**Minunea din Cana (Ioan 2:1-11)**

Este interesant de observat că prima minune a lui Isus (Ioan 2:1-11) a fost făcută în contextul căsătoriei, pe care El a instituit-o în grădina Eden. De ce crezi că prima minune făcută de Isus a avut legătură cu căsătoria? Căsătoria afectează toate aspectele existenței noastre. Diavolul știe că este esențială, așa că face tot posibilul să aducă disfuncționalități și confuzie în casele, bisericile și școlile noastre și în societatea noastră, în general. Căsătoria și modul în care este percepută în societatea noastră nu respectă întotdeauna Biblia sau planul lui Dumnezeu. Astăzi, potrivit unor statistici europene, căsătoriile din România care se încheie prin divorț durează, în medie, 14,5 ani.

Fără îndoială, prin minunea de la Cana, Isus a scos în evidență importanța categorică a căsătoriei și a binecuvântat-o prin prezența Sa. Susținând astfel căsătoria, Hristos ne învață că El trebuie să fie în centrul fiecărei nunți pentru a asigura succesul marital, deoarece atunci când Îl punem pe primul loc în viața noastră El face ca iubirea Lui să se reverse asupra soțului și soției și asupra altora. Prin urmare, această primă minune este foarte relevantă pentru cultura noastră postmodernă și ar trebui să ne încurajeze pe toți să ne întoarcem la exemplul Celui care a conceput-o și a binecuvântat-o. Să Îl invităm, așadar, pe Creatorul și Răscumpărătorul nostru să conducă și să binecuvânteze toate aspectele legate de cunoaștere, curtenie și căsătorie, astfel încât să rezulte cea mai mare binecuvântare pentru omenire care să aducă slavă numelui Său!

Isus ar fi putut alege ca prima Lui minune să fie o înviere spectaculoasă înaintea unei mari mulțimi de conducători și demnitari evrei. În schimb, a ales o adunare mică dintr-un orășel și a venit să îi întâlnească pe oameni acolo unde se aflau ei, prinși în activitățile de zi cu zi.

Isus, principalul nostru exemplu, a interacționat cu oamenii pentru a-i înnobila și binecuvânta, la fel cum sarea se amestecă cu tot felul de alimente pentru a le transforma în ceva savuros. „El Se adresa inimii oamenilor prin faptul că Se amesteca printre ei ca Unul care le dorea binele. [...] Stătea de vorbă cu ei în timpul ocupaţiilor lor zilnice şi Se interesa de activitățile lor seculare” (Ellen G. White, Hristos, Lumina lumii/Viața lui Iisus, p. 151). Mai mult, „noi nu trebuie să renunţăm la legătura cu societatea. Nu trebuie să ne separăm de ceilalţi oameni. Pentru a ajunge la toate categoriile sociale, trebuie să-i abordăm pe oameni acolo unde sunt ei” (Ibidem, p. 152).

Chiar și la transformarea apei în vin vedem clar ce urmărea Domnul Hristos când le câștiga inima oamenilor – să îi încurajeze și să îi binecuvânteze. Apa ar putea fi considerată simbolul botezului nostru în Hristos, iar mustul curat, nefermentat, de struguri – sângele Său vărsat pentru salvarea noastră. Mai mult, Domnul Isus a înlocuit vinul fermentat, care afecta simțurile oamenilor, cu sucul proaspăt și revigorant de struguri, care îi ajuta să își revină în simțiri.

**Minunea de la scăldătoarea Betesda (Ioan 5:1-9)**

Adeseori bolile fizice implică încălcarea legilor spirituale. Mecanismul organismului uman este o creație integrată și interconectată. Orice are impact asupra unei dimensiuni o afectează pe cealaltă. Dar trebuie să fim atenți să nu îi judecăm sau condamnăm pe alții, punând toate afecțiunile fizice pe seama călcării intenționate a legii lui Dumnezeu, pentru că, la un moment dat, toate ființele umane cedează în fața păcatului. Este dureros și descurajant atunci când celor care suferă din cauza păcatului li se spune că merită ce li se întâmplă. Asemenea atitudinii lui Isus, atitudinea noastră blândă și înțelegătoare ar trebui să ne depășească impulsul de a lămuri situația înainte de a ajuta. Isus demonstrează practic acest principiu în episodul vindecării miraculoase a paraliticului de la scăldătoarea Betesda.

Cât de încurajator și edificator este faptul că Isus nu Se angajează într-o analiză critică a cauzelor infirmității omului! Nu suferea acesta de 38 de ani de această boală debilitantă? De ce să mai adauge și Isus la vina și suferința lui? Ca urmași ai lui Hristos, trebuie să ne concentrăm pe soluțiile la probleme, nu doar pe probleme. Acest bărbat părea cel mai nefericit și lipsit de speranță om de lângă scăldătoarea Betesda, așa că Isus l-a ales ca să demonstreze că dorea să Își folosească puterea divină pentru a-i ajuta pe cei mai neajutorați.

De remarcat că în această ocazie Isus nu l-a întrebat pe om dacă credea sau nu, ci doar dacă dorea să se facă bine. Apoi Isus i-a poruncit bărbatului să se ridice, să își ia patul și să umble. Omul nu s-a îndoit și nu a așteptat să fie vindecat; a acționat imediat după porunca lui Isus. Tot la fel și noi, indiferent de necazurile și greutățile fizice și spirituale aparent fără speranță prin care trecem, trebuie să privim la Isus și să trăim. Indiferent cât de mult am căuta răspunsul în altă parte, acesta se află chiar lângă noi în persoana Mântuitorului nostru iubitor.

Reține în minte și păstrează în inimă soluția lui Dumnezeu la tot felul de boli debilitante: „Nu aştepta să simţi că eşti sănătos! Crede cuvântul Lui şi el se va împlini [...]! Oricare ar fi obiceiul rău şi patima care te domină și care, din cauza îndelungatei practicări, ţi-a robit sufletul şi trupul, Hristos este capabil și doritor să te elibereze” (Ibidem, p. 203).

**Inimi împietrite (Ioan 5:10-16)**

Inima dură, dacă rămâne așa multă vreme, ajunge la împietrire. Inima fariseilor era pornită împotriva lui Isus încă de la început, pur și simplu pentru că El nu Se încadra în tiparul lor religios și nu adera la strictețea și minuțiozitatea ritualurilor și tradițiilor lor. Prin toate acestea ei ignoraseră intenționat aspectele mai importante ale mântuirii. Conștienți de minunea că un bărbat – cândva disperat și neajutorat și decenii întregi incapabil să umble – fusese vindecat de Isus lângă scăldătoarea Betesda și acum putea să meargă, conducătorii au ignorat cu nepăsare motivul evident de bucurie. În schimb, erau preocupați de păzirea corectă a Sabatului.

Conducătorii care fuseseră martorii vindecării omului paralizat erau complet obsedați de regulile privitoare la păzirea Sabatului. De aceea l-au interogat cu asprime cu privire la faptul că și-a cărat patul în Sabat, așa cum îi spusese Isus să facă. Erau supărați că omul își cărase patul, dar nu se gândeau la suferința trecută sau la bunăstarea prezentă a acestuia, care nu se putuse mișca vreme de mulți ani și care acum se mișca precum un tânăr. Însă Isus, Făcătorul și Domnul Sabatului, a realizat intenționat multe minuni în ziua de Sabat pentru a arăta din plin că această zi specială trebuia să fie o binecuvântare pentru omenire, nu o povară și un blestem.

### III. Aplicație

**1** Cum putem găsi un echilibru între faptul de a trăi în această lume, dar a nu fi din ea?

**2** Cum putem fi mai bucuroși de succesul și bunăstarea altora?

**3** Care sunt pericolele când ajungem neclintiți și prin urmare intoleranți când vine vorba de propriile opinii? Cum ne putem feri de nesăbuința de a ne încrede în ideile noastre egoiste și de a ignora spiritul legii, care înseamnă adoptarea unei perspective mai largi? Cum ai reacționa la replica: „Ori faci ca mine, ori nu mai faci deloc”?
