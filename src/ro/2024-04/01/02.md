---
title:  Nunta din Cana
date:   29/09/2024
---

`1 Citește Ioan 2:1-11. Ce semn din Cana i-a convins pe ucenici să creadă în Domnul Isus?`

Faptul că L-au văzut pe Isus făcând minunea transformării apei în vin a fost o dovadă pentru ucenici care i-a ajutat să se hotărască să-L urmeze pe Isus. Cum să nu fi fost acesta un semn puternic că este trimis de Dumnezeu? (Probabil că nu erau încă pregătiți să înțeleagă că El este Dumnezeu.)

Moise a fost conducătorul israeliților și i-a scos din Egipt prin „minuni și semne mari” (Deuteronomul 6:22; 26:8). El a fost cel folosit de Dumnezeu pentru a elibera poporul Israel de egipteni. (Într-un sens, el a fost „salvatorul/mântuitorul” lor.) Dumnezeu a profetizat prin Moise că avea să vină un profet asemenea lui. Dumnezeu i-a cerut poporului Israel să asculte de El (Deuteronomul 18:15; Matei 17:5; Faptele apostolilor 7:37). Acel „profet/proroc” era Isus și, în Ioan 2, Isus a făcut primul Său semn, care făcea trimitere la eliberarea copiilor lui Israel din Egipt.

Fluviul Nil era o resursă cheie și o zeitate pentru egipteni. Una dintre plăgi a vizat fluviul – schimbarea apei acestuia în sânge. În Cana, Isus a îndeplinit o minune asemănătoare, dar, în loc să schimbe apa în sânge, a transformat-o în vin.

Apa provenea din șase vase pentru apă folosită în scopuri de purificare în ritualurile evreiești, astfel încât minunea este și mai strâns legată de temele biblice privitoare la mântuire/salvare. Prin faptul că redă transformarea apei în vin și face astfel trimitere la exod, Ioan indică faptul că Isus este Eliberatorul nostru.

Care a fost părerea nunului despre vinul nefermentat oferit de Isus? A fost într-adevăr surprins de calitatea băuturii și, neștiind de minunea realizată de Isus acolo, a crezut că păstraseră pentru final ce era mai bun.

Termenul grecesc oinos este folosit atât pentru sucul/mustul de struguri proaspăt, cât și pentru cel fermentat (vezi The Seventh-day Adventist Biblie Dictionary, p. 1177). Ellen G. White declară că mustul produs în urma minunii era nealcoolic (vezi cap. „La nunta din Cana”, Hristos, Lumina lumii/Viața lui Iisus). Fără îndoială, cei care au aflat ce s-a întâmplat au fost uimiți.

`Tu din ce motive Îl urmezi pe Isus? (Ne-au fost date multe, nu-i așa?)`