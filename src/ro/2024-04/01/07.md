---
title:  Studiu suplimentar
date:   04/10/2024
---

„Isus nu-l asigurase [pe slăbănog] cu privire la ajutorul divin. Omul putea să se îndoiască şi să piardă unica lui ocazie de vindecare. Dar a crezut cuvântul lui Hristos şi, acţionând în virtutea lui, a primit putere.

Prin aceeaşi credinţă putem primi şi noi vindecare spirituală. Prin păcat am fost îndepărtați de viaţa lui Dumnezeu. Sufletul nostru este paralizat. Singuri nu suntem în stare să trăim o viaţă sfântă mai mult decât era omul neputincios în stare să meargă. [...] Aceşti oameni descurajaţi, prinşi în luptă, să privească în sus! Mântuitorul Se apleacă asupra acelora răscumpărați prin sângele Său, zicând cu nespusă duioşie şi milă: «Vrei să te faci sănătos?» El îţi spune să te ridici la sănătate şi pace. Nu aştepta să simţi că eşti sănătos! Crede cuvântul Lui şi el se va împlini! Pune voinţa ta de partea lui Hristos! Fii dispus să-L slujești şi, acționând după cuvântul Lui, vei primi putere! Oricare ar fi obiceiul rău şi patima cruntă care, din cauza îndelungatei practicări, ţi-a robit sufletul şi trupul, Hristos este capabil și doritor să te elibereze. El va da viaţă sufletului «mort în greşeli» (Efeseni 2:1). El îl va elibera pe cel ținut captiv de slăbiciune și nenorocire, precum și de lanțurile păcatului” (Ellen G. White, Hristos, Lumina lumii/Viața lui Iisus, p. 203).

Întrebările suplimentare de la studiul de vineri sunt un ajutor și o încurajare pentru a studia zilnic Biblia. Recomandăm folosirea acestora la începutul sau la sfârșitul lecției din Sabat în biserici, cu răspunsuri rapide. În acest trimestru, întrebările din cartea Calea către Hristos sunt formulate după ediția electronică.

**Zilnic:** Luca 10 – 16; Calea către Hristos, capitolul 1

`1. Ce l-a motivat pe samaritean să acționeze după ce l-a văzut pe cel căzut între tâlhari?`
`2. Câți oameni erau în audiența Domnului Isus și cum se comportau?`
`3. Ce i se va întâmpla robului care va începe să se îmbete?`
`4. Ce personaj dintr-o parabolă „s-a întărâtat de mânie”?`
`5. Ce dădea pe față Domnul Isus în legăturile Sale cu oamenii?`