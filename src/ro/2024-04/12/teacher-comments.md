---
title:  Material Pentru Instructori
date:  20/12/2024
---

### I. Privire generală

Descoperim un contrast clar între perspectiva lui Pilat asupra lumii și cea a Domnului Hristos. Perspectiva guvernatorului roman asupra lumii se axa pe un împărat și pe un imperiu trecător, dar viziunea Domnului Isus asupra lumii avea la bază o împărăție spirituală și eternă. Cu toate acestea era evident că Pilat Îl percepea pe Omul din fața lui ca fiind diferit de toți ceilalți. Cu siguranță nu Îl vedea așa cum Îl vedeau conducătorii evrei și mulțimea, ca pe cineva demn de o execuție brutală.

În scurta, dar importanta interacțiune dintre cei doi, Isus i-a spus lui Pilat: „M-am născut și am venit în lume, ca să mărturisesc despre adevăr. Oricine este din adevăr ascultă glasul Meu” (Ioan 18:37). Indecisul Pilat nu mai auzise niciodată pe cineva vorbind despre adevăr cu atâta certitudine și autoritate. În răspuns, Pilat I-a adresat atunci această eternă întrebare: „Ce este adevărul?” (Ioan 18:38). Pilat nu a așteptat însă ca Isus să răspundă. Putem numai să ne imaginăm care ar fi fost răspunsul lui Isus dacă ar fi avut șansa să îl rostească.

S-ar putea oare ca și noi să fim la fel de lipsiți de răbdare ca Pilat? Îi punem lui Dumnezeu întrebări bune, dar nu așteptăm adesea răspunsul Lui. Cât de diferite ar fi viețile noastre dacă am asculta mai mult ceea ce are Dumnezeu de spus! Din nefericire, deseori ne concentrăm prea mult pe propria persoană, în loc să ne concentrăm pe Domnul Hristos. Imaginează-ți toate lucrurile utile pe care ni le-ar împărtăși Dumnezeu, dacă ne-am opri pur și simplu și L-am asculta mai mult!

Este interesant de notat că răstignirea, cea mai rușinoasă și umilitoare moarte, este prezentată de Ioan drept cel mai glorios eveniment. Prin moartea Sa, Isus, al doilea Adam, l-a învins pe Satana, îndeplinind misiunea de salvare a omenirii păcătoase. Odată cu îndeplinirea misiunii de salvare de către Isus, Tatăl I-a acceptat jertfa și a făcut posibil ca toți aceia care cred în Fiul Său să fie mântuiți.

### II. Comentariu

**Ce este adevărul? (Ioan 18:28-38)**

Formulând întrebarea: „Ce este adevărul?” și apoi plecând fără să aștepte răspunsul, Pilat a pierdut ocazia de a auzi adevărul de la Adevărul Însuși, care stătea înaintea Lui în carne și oase. Întrebarea lui despre adevăr este deosebit de relevantă în zilele noastre, pentru că lumea noastră este plină de adevăruri abandonate sau ignorate. Întunericul minciunii și al confuziei care îi urmează abundă pretutindeni. Astăzi, evitarea adevărului, învârtirea în jurul lui și vorbirea cu două înțelesuri au devenit acceptabile și normalizate. Această degradare a adevărului apare atât de des încât oamenii sunt forțați să pună aceeași întrebare cu Pilat: „Ce este adevărul?”

Când călcăm pe urmele Lui, Domnul Isus ne ajută să devenim oameni care spun adevărul. Isus nu doar că spune adevărul, este El Însuși adevărul. La urma urmei, El a mărturisit: „Eu sunt Calea, Adevărul și Viața” (Ioan 14:6). Fie ca mărturia noastră să îi scoată pe alții din întunericul răului la lumina puternică a adevărului lui Hristos! Fie ca alții să ajungă să cunoască prin noi că adevărul poate fi găsit în continuare la Hristos și urmașii Săi!

**Iată Omul! (Ioan 18:38 – 19:5)**

Este de compătimit Pilat din Pont pentru șovăiala și compromisul făcut față de ceea ce știa că este adevărul. A încercat să mulțumească pe toată lumea, dar drept urmare nu a mulțumit pe nimeni. A fost urât atât de evrei, cât și de puterea romană. Împăratul l-a exilat în Galia și i-a retras toate onorurile. După unele surse istorice, la scurtă vreme a murit în exil, luându-și singur viața. Și Ellen G. White scrie: „Ros de remușcări și cu mândria rănită, [Pilat] și-a pus capăt vieții nu la mult timp după crucificarea Domnului” (Hristos, Lumina lumii/Viața lui Iisus, p. 738). Pilat a încercat să facă apel la simțul dreptății și la mila conducătorilor evrei, dar aceștia erau hotărâți să Îl vadă pe Isus murind pe cruce. Poruncind biciuirea lui Isus, Pilat spera să stârnească mila poporului.

Într-o ultimă încercare de a-L salva pe Isus, Pilat le-a dat de ales conducătorilor religioși între doi deținuți, așa cum era obiceiul. Pe cine să elibereze: pe Hristos sau pe Baraba? Evreii l-au ales pe Baraba, cel mai ticălos criminal, un autentic reprezentant al lui Satana. Din păcate, când a realizat în cele din urmă că liderii evrei erau hotărâți să Îl răstignească pe Isus, Pilat a cedat fără tragere de inimă dorințelor lor. Un mic compromis l-a dus la un compromis mai mare până când nu a mai avut cale de întoarcere. Cu toate acestea, în timpul procesului, Pilat s-a autoincriminat și a dovedit injustețea procedurilor judiciare declarând de trei ori că Isus era într-adevăr nevinovat, dar continuând apoi să Îl condamne la moarte.

Ce personaj tragic a fost Pilat! Cu toate acestea, ca păgân, a încercat să salveze un evreu de poporul Său, în timp ce poporul striga să fie omorât. Și toate acestea, de Paște.

Misiunea lui Isus era să fie sacrificat ca Mielul pascal, înjunghiat de la întemeierea lumii. El S-a născut ca să moară, dar moartea Lui nu trebuia să vină din mâinile lui Pilat. Ultimele cuvinte adresate de Pilat mulțimii au fost: „Iată Omul!” (Ioan 19:5). Fără să vrea, Pilat a rezumat, în aceste cuvinte aparent simple, profunzimea, anvergura și esența mântuirii. Privindu-L pe Isus, suntem schimbați. La rândul lui, Ioan Botezătorul a exprimat astfel această realitate: „Iată Mielul lui Dumnezeu, care ridică păcatul lumii!” (Ioan 1:29). Să privim la Fiul omului și să fim mântuiți! Să privim la El și să trăim!

**„S-a isprăvit” (Ioan 19:30; 17:4)**

În Ioan 17:4, Isus Îi spune Tatălui Său: „Eu Te-am proslăvit pe pământ, am sfârșit lucrarea pe care Mi-ai dat-o s-o fac.” În beneficiul cui terminase Isus de lucrat? Contextul acestei declarații este rugăciunea de mare-preot a Domnului Isus pentru ucenicii Săi. Isus îi menționează de 40 de ori în timpul rugăciunii. Într-adevăr, El L-a onorat pe Tatăl Său prin pregătirea ucenicilor.

Isus i-a antrenat pentru a duce mai departe misiunea Sa de răscumpărare, pe care El Și-o încheiase. „Domnul Hristos Și-a definitivat misiunea încredințată. El îi strânsese pe aceia care aveau să continue lucrarea Sa printre oameni. Apoi a spus: «Eu sunt proslăvit în ei»” (Ellen G. White, Faptele apostolilor, p. 24). Terminarea lucrării lui Hristos de pregătire a ucenicilor Săi avea să fie urmată la scurtă vreme de terminarea lucrării Sale de salvare. În Ioan 19:30 citim: „Când a luat Isus oțetul, a zis: «S-a isprăvit!» Apoi Și-a plecat capul și Și-a dat duhul.”

Jertfa desăvârșită a lui Hristos semnifică faptul că nu ar trebui să adăugăm sau să scoatem nimic din lucrarea Sa, ci pur și simplu să o acceptăm. Salvarea este un dar al harului. Primim acest dar prin credință și, prin credința în neprihănirea lui Hristos, primim puterea de a trăi o viață de ascultare și de biruință.

**Mormântul gol (Ioan 20:1-10)**

Învierea Domnului Hristos foarte devreme în prima zi a săptămânii era indispensabilă pentru credința urmașilor Săi. Hristos trebuia să iasă viu din mormânt, așa cum spusese El și așa cum prezisese Vechiul Testament. Nicio putere a răului nu Îl putea ține în pământ. La porunca fermă a Tatălui de a învia, forțele răului au fost înfrânte în totalitate. Apostolul Pavel, în 1 Corinteni 15:17, declară: „Și dacă n-a înviat Hristos, credința voastră este zadarnică, voi sunteți încă în păcatele voastre.” Mai mult, în 1 Corinteni 15:19, el continuă: „Dacă numai pentru viața aceasta ne-am pus nădejdea în Hristos, atunci suntem cei mai nenorociți dintre toți oamenii!”

De ce „cei mai nenorociți”? Pentru că fericita nădejde a învierii nu ar fi posibilă, iar cei morți în Hristos nu ar fi înviați, dacă nu ar fi Învierea, învierea lui Isus. Aceasta a avut loc în dimineața primei zile a săptămânii, iar mormântul gol a fost văzut de Maria Magdalena, de Petru și de Ioan. Soldații romani L-au văzut pe Isus ieșind din mormânt cu puțină vreme înainte și au căzut la pământ ca morți la manifestarea gloriei Sale orbitoare. De fapt, soldații au fost atât de surprinși de ceea ce au văzut cu ochii lor încât au fugit la conducătorii religioși să le spună ce se întâmplase.

Dar conducătorii erau atât de porniți împotriva Domnului Isus încât au nesocotit complet orice dovadă clară a învierii Sale glorioase. Conducătorii știau însă cu siguranță că Hristos fusese înviat, altfel de ce i-ar mai fi mituit pe soldați cu bani? Matei descrie ce s-a întâmplat de fapt: „Aceştia s-au adunat împreună cu bătrânii, au ţinut sfat, au dat ostaşilor mulţi bani şi le-au zis: «Spuneţi aşa: Ucenicii Lui au venit noaptea, pe când dormeam noi, şi L-au furat. Şi, dacă va ajunge lucrul acesta la urechile dregătorului, îl vom potoli noi şi vă vom scăpa de grijă»” (Matei 28:12-14).

Prin urmare, este evident că liderii evrei perpetuau o minciună sfruntată, în ciuda dovezilor din fața lor. Chiar să doarmă soldații romani – toți în același timp –, astfel încât ucenicii să poată fura trupul lui Hristos? Imposibil! Nici jefuitorii, nici ucenicii lui Hristos nu I-au furat trupul. Mântuitorul a ieșit viu din mormânt în slavă. Până și ștergarul pus peste fața Lui a fost făcut frumos sul și pus deoparte, arătând că nu exista nicio dovadă de profanare a mormântului sau de furt comis în grabă.

**Isus și Maria (Ioan 20:11-18)**

Maria a avut privilegiul unic, înainte de oricare dintre ucenici, de a vedea mormântul gol. A fost de asemenea prima care L-a văzut și L-a auzit pe Isus după ce a înviat. În timp ce stătea lângă mormântul gol, nevenindu-i să plece, a văzut doi îngeri care stăteau acolo unde fusese trupul lui Hristos, care înviase. Aceștia au întrebat-o de ce plângea. Întorcându-se, a ajuns față în față cu un bărbat despre care credea că era grădinarul, neînțelegând că era Domnul cel înviat. Văzând-o plângând, Isus a întrebat-o: „Femeie, [...] de ce plângi? Pe cine cauți?” (Ioan 20:15). Atenția Mariei era îndreptată numai asupra trupului lipsă al lui Isus, până când Isus i-a spus pe nume. După ce L-a auzit, a realizat brusc cine era și L-a numit „Rabuni”. Maria s-a grăbit să ajungă la ucenici și le-a spus vestea bună că Îl văzuse pe Domnul. Isus i Se arătase ca om, așa cum li S-a arătat mai târziu ucenicilor când le-a pregătit micul-dejun și l-a lăsat pe Toma să Îi atingă cicatricile. De dragul nostru, Isus Își va păstra umanitatea pentru totdeauna, legându-ne de El printr-o legătură care nu va fi distrusă niciodată.

### III. Aplicație

**1** Este adevărat că Domnul Isus a trebuit să moară pentru a salva omenirea păcătoasă. Dar de ce a trebuit să moară într-un mod atât de chinuitor?

**2** Mai mult decât altădată, oamenii repetă astăzi întrebarea: „Ce este adevărul?” De ce crezi că adevărul este respins? Care sunt câțiva factori sociali ai acestui fenomen?

**3** Care este semnificația faptului că Isus, chiar înainte să Își încheie lucrarea de răscumpărare pe cruce, Și-a încheiat lucrarea de pregătire a ucenicilor să răspândească Evanghelia? Ce lucrare crezi că mai are de încheiat în viața ta? Explică.

**4** Maria era atât de prinsă în suferința și lacrimile ei încât nu a putut să Îl recunoască pe Isus cel înviat. În ce mod suntem și noi uneori atât de împovărați încât nu discernem prezența Domnului Isus în viața noastră?
