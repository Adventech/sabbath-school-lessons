---
title:  Material Pentru Instructori
date:  01/11/2024
---

### I. Privire generală

Samaritenii erau disprețuiți de vecinii lor evrei. Aceștia îi disprețuiau pe samariteni chiar mai mult decât pe asupritorii lor romani. Samaritenii erau considerați corupți, nesinceri și de evitat cu orice preț. De aceea călătorii din Galileea evitau ruta mai scurtă spre Ierusalim prin Samaria și ocoleau prin Pereea. Problema samariteană a început când Tiglat-Pileser al III-lea (745-727 î.H.) a deportat în Asiria majoritatea populației din Israel. Acești israeliți au alcătuit ceea ce cunoaștem drept „cele zece seminții pierdute ale lui Israel”. Pentru a definitiva această acțiune de depopulare, noul împărat asirian Sargon al II-lea (722-705 î.H.) a exilat și mai mulți dintre locuitorii Regatului de Nord. În vederea unificării Imperiului Asirian, în Israel au fost aduși locuitori din Asiria și din regiunile mesopotamiene, cu scopul repopulării. Astfel, acești nou-veniți s-au amestecat cu restul poporului Israel, atât din punct de vedere religios, cât și rasial.

Aceasta nu este decât o redare succintă a evenimentelor. Alte incidente negative care au avut loc ulterior – precum încercarea samaritenilor de a sabota eforturile de reconstrucție ale exilaților evrei, atunci când aceștia s-au întors în țara lor – nu au făcut decât să agraveze problema și să intensifice tensiunile dintre samariteni și evrei.

### II. Comentariu

**Femeia de la fântână (Ioan 4:1-15)**

În cadrul întâlnirii Sale cu această samariteană, Isus a încălcat protocolul acceptat și tradițiile practicate cu strictețe de iudei, totul pentru a o câștiga pentru împărăția Sa. De exemplu, Isus i-a permis o întrevedere privată, deși era o femeie din Samaria. I-a cerut o favoare, lucru care nu era social acceptabil, pentru că evreii nu aveau nicio legătură cu astfel de oameni disprețuiți și așa-ziși „necurați”, mai ales cu o femeie.

În cultura acelei vremi, faptul de a cere și a primi o favoare de la cineva deschidea ușa către prietenie și îl obliga pe cel care primea favoarea să o întoarcă. Femeia părea șocată că Isus, un evreu, i-a cerut ei, o femeie disprețuită din Samaria, să facă ceva pentru El, inițiind astfel o relație. Să ne gândim la răspunsul ei: „Cum Tu, iudeu, ceri să bei de la mine, femeie samariteancă?” (Ioan 4:9)!

Este interesant de observat că femeia nu a terminat ceea ce intenționase să facă. Trebuia să ducă un vas cu apă în satul ei, Sihar, dar în entuziasmul ei pentru uimitoarea descoperire a apei vieții, a lăsat în urmă vasul cu apă plin. A vrut să Îi dea lui Isus să bea apă ca să Își potolească setea, dar nu I-a mai dat, pentru că a plecat atât de grăbită. Când s-au întors cu mâncare ca să Îi potolească foamea, ucenicii lui Isus au fost cât se poate de surprinși că nu Îi mai era foame.

„Faptul că ea lăsase vasul de apă exprima fără îndoială ce efect au avut cuvintele Lui. Dorinţa arzătoare a sufletului ei era să primească apa vie. Uitase de ce venise la fântână, uitase de setea Mântuitorului, pe care dorise să o potolească” (Ellen G. White, Hristos, Lumina lumii/Viața lui Iisus, p. 191). Isus a fost profund impresionat că o astfel de femeie disprețuită și-a deschis inima față de El ca mult așteptatul Mesia – un răspuns mult mai bun decât cel primit din partea multora din poporul Său, care își ferecaseră mintea în privința Lui. Isus era atât de implicat în lucrarea Tatălui Său de recuperare pentru împărăția cerului a sufletelor pierdute, încât Și-a pierdut setea și foamea trupească, săturându-Și sufletul cu apa și hrana cerească.

Uneori, mărturia dată altora se face din datorie și este privită ca o corvoadă. Dar ocazia de a da mărturie ar trebui să fie o încântare dacă din inimă se revarsă duhul lui Hristos. Este o lucrare făcută cu toată inima, nu o muncă silnică. Pentru cei care abordează misiunea în acest mod axat pe Domnul Hristos, este cu adevărat o revărsare a Duhului care izvorăște spontan din inima omului. De aceea Isus le-a spus ucenicilor Săi surprinși: „Mâncarea Mea este să fac voia Celui ce M-a trimis și să împlinesc lucrarea Lui” (Ioan 4:34).

**Descoperirea lui Isus (Ioan 4:16-26)**

Putem vedea o asemănare între răspunsul femeii samaritene și cel al lui Nicodim după ce amândoi au auzit adevărul profund din gura lui Hristos. Acest membru ilustru al sinedriului a încercat să evite subiectul crucial al nevoii sale disperate de convertire spirituală. Așa că s-a prefăcut că nu înțelege sensul cuvintelor lui Hristos și a încercat să identifice experiența nașterii din nou cu întoarcerea la propriu în pântecele mamei. Asemănător, femeia din Sihar a schimbat subiectul într-o încercare de a-și înăbuși convingerea că Isus este Mesia. Ea a divagat spre o controversă actuală atunci despre locul corect de închinare.

Cu blândețe, dar hotărât, Isus a readus-o la subiectul important al recunoașterii Lui ca Mesia stând în fața ei. Totodată i-a reamintit cu tact că religia ei, care era un amestec de păgânism și iudaism, nu ducea la adevărata închinare la Dumnezeu, căci El este Duhul și sursa adevărului: „Dumnezeu este Duh; şi cine se închină Lui trebuie să I se închine în duh şi în adevăr” (Ioan 4:24). Cu alte cuvinte, adevărata închinare care duce la mântuire nu ține atât de loc, cât mai degrabă de Persoana Domnului Hristos.

Acestei femei simple, unei păcătoase cu o morală îndoielnică, i s-a încredințat adevărul solemn că Isus era Mesia cel mult așteptat. Mântuitorul a condus-o treptat la adevăr, culminând cu faptul că a onorat-o – mai mult decât pe oricine altcineva înainte de învierea Lui – cu adevărul explicit despre mesianitatea Lui: „Eu, cel care vorbesc cu tine, sunt Acela.” Tot la fel, nici noi nu trebuie să dăm dovadă de favoritism în evanghelizarea oamenilor, fie ei bogați sau săraci, cu statut social „superior” sau „inferior”. Astfel de deosebiri nu ar trebui să conteze pentru noi, pentru că nu au contat nici pentru Hristos. Toți cei cu care venim în contact au un numitor comun: nevoia de iertare și răscumpărare.

**Mărturia samaritenilor (Ioan 4:27-42)**

În cultura evreilor din vremea lui Isus exista obligația de a întoarce ospitalitatea cuiva, lucru acceptabil atunci când cealaltă persoană era tot un evreu, dar nu când era vorba de un samaritean. Primirea și întoarcerea unui gest de bunăvoință aveau tendința de a-i apropia pe oameni unii de alții. De aceea evreii erau total împotriva acestei practici față de străini. Dar Isus a depășit prejudecățile naționale ale evreilor, deoarece El venise să salveze și să lucreze pentru toate categoriile sociale, atât din societatea evreiască, cât și din afara ei. Mai mult, de ce L-ar preocupa o astfel de obligație socială când misiunea Lui era să meargă până la gestul extrem de a muri pentru toată omenirea?

Isus S-a folosit de reciprocitate în lucrarea Sa, pentru că era dispus să acorde și să primească ajutor. O astfel de abordare este un mod eficient de a-i valida pe alții și de a-i ajuta să se simtă valoroși și folositori. Gândește-te la cât de eficientă s-a dovedit această abordare în cazul femeii samaritene! Isus i-a cerut doar să Îi dea apă să bea, lucru pe care ea putea să îl facă, după care El i-a întors gestul și i-a oferit apa vieții, pe care numai El putea să o dea. Apoi femeia, la rândul ei, a împărtășit vestea bună celor din poporul ei și o întreagă cetate a venit să Îl întâlnească pe Isus și să creadă în El.

Tot la fel, mărturia noastră ar trebui să se răspândească de la o persoană la mai multe, în sfere de influență din ce în ce mai mari. De asemenea, Isus S-a deschis față de alții și Și-a permis să fie vulnerabil în fața lor. Isus invita la apropiere și tânjea ca oamenii să fie grijulii și miloși cu El. Ellen G. White ne spune că, „în casa lui Lazăr, Isus găsise de multe ori odihnă. Mântuitorul nu avea o casă proprie. Depindea de ospitalitatea prietenilor şi a ucenicilor Săi [...]. El tânjea după blândețea, amabilitatea și afecțiunea oamenilor” (Ibidem, p. 524).

În încheiere, să avem în vedere acest citat despre reciprocitatea dintre Isus și samaritenii din Sihar! Deși era un învățător evreu, „El accepta ospitalitatea acestui popor disprețuit. Dormea alături de ei sub acoperișurile lor, mânca împreună cu ei la mesele lor” (Ellen G. White, Divina vindecare, p. 26). Adeseori ni se pare o provocare să practicăm reciprocitatea în mărturia noastră față de alții. Poate pentru că ne simțim atât de mult binecuvântați de adevărurile minunate pe care Dumnezeu ni le-a dat, avem tendința de a-i ajuta pe alții, dar adesea noi nu ne lăsăm ajutați de alții, să fim noi cei care primesc ajutor. Dar am fi mai eficienți dacă ne-am smeri și am urma exemplul Domnului Hristos de a oferi și a primi.

### III. Aplicație

**1** Ce obstacole întâlnim în calea mărturiei noastre când avem interacțiuni, de exemplu, cu vecini, colegi sau prieteni? Cum este influențată mărturia noastră de diferențele de limbă, etnie, obiceiuri culturale, religioase și statut economic? Cum te ajută exemplul Domnului Isus? Nu uita că Isus a renunțat la o existență perfectă în cer pentru a Se confrunta cu fiecare problemă și practică păcătoasă ce afectează omenirea!

**2** Gândește-te la următoarea situație: unii dintre membrii bisericii nu vor să facă niciun fel de evanghelizare sau să dea mărturie pentru că le este teamă că nou-veniții în biserică nu ar fi pregătiți să se adapteze la atmosfera și serviciile divine ale bisericii. Cum ai reacționa la această provocare?

**3** Gândește-te la activitatea ta preferată, la hobbyul tău. Ajungi atât de absorbit de lucrul respectiv încât uiți să mănânci? Tot la fel, cum poate exemplul lui Hristos de a-i da mărturie femeii din Samaria să ne ajute să trecem de pe tărâmul datoriei la cel al încântării pline de entuziasm?
