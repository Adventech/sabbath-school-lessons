---
title:  Material Pentru Instructori
date:  25/10/2024
---

### I. Privire generală

Isus, Sursa întregului adevăr, a luminat lumea cu razele adevărului. Astfel le-a dat o măsură mai mare de lumină tuturor celor născuți în lumea noastră. În ciuda numeroaselor dovezi convingătoare, unii oameni din zilele lui Hristos au ales să se învăluie în întuneric. Din cauza prejudecăților și mândriei lor, au hotărât să nu audă niciun adevăr și să nu vadă nicio lumină. Dumnezeu Se întristează când se întâmplă lucrul acesta, dar, în iubirea Lui, El ne permite să luăm propriile decizii, fie ele și greșite.

Acest studiu va evidenția mărturia unor oameni care L-au văzut pe Isus, precum Ioan Botezătorul și doi dintre ucenicii Săi – anume Andrei și Ioan. Vom avea de asemenea în vedere mărturia lui Filip și a lui Natanael, precum și pe cea a lui Nicodim, un fariseu și un membru distins al sinedriului, care și-a deschis inima în fața luminii adevărului divin. Mărturia lui promite să fie puternică și convingătoare, pentru că Nicodim a riscat foarte mult făcând altfel decât colegii lui influenți. În discuția nocturnă cu el, buzele lui Hristos au rostit cea mai frumoasă promisiune din Biblie: „Fiindcă atât de mult a iubit Dumnezeu lumea, că a dat pe singurul Lui Fiu, pentru ca oricine crede în El să nu piară, ci să aibă viaţa veşnică” (Ioan 3:16).

Întorcându-ne la mărturia lui Ioan, trebuie să ne întrebăm: De ce un bărbat așa respectat și admirat de popor ca Ioan Botezătorul ar fi dat lumii altceva decât o mărturie adevărată despre Isus? Ioan a cuprins întreaga Evanghelie în confirmarea faptului că Isus era într-adevăr Cel profetizat: „Mielul lui Dumnezeu, care ridică păcatul lumii” (Ioan 1:29) – o profeție categoric împlinită acolo, înaintea ochilor oamenilor. În fața mărturiilor unor astfel de martori oculari, nu ar trebui să fim pe deplin convinși că Hristos este Salvatorul și Domnul nostru viu?

### II. Comentariu

**Mărturia lui Ioan Botezătorul**

Evreii din vremea Domnului Hristos aveau propriile idei cu privire la Mesia care avea să vină și țineau neapărat ca totul să se încadreze în schemele lor bine conturate. Suspectau că Ioan Botezătorul manifesta trăsăturile lui Mesia, dar el a declarat că era doar precursorul adevăratului Mesia, trimis profetic de Dumnezeu să Îi pregătească locul. La scurtă vreme, Ioan a afirmat despre Isus că este „Mielul lui Dumnezeu”. Dar Isus și jertfa Lui pentru păcatele noastre nu corespundeau așteptărilor conducătorilor evrei legate de un mesia pământesc regal, care să îi învingă pe asupritorii lor și să treacă la conducerea poporului lor și a lumii, în cele din urmă.

Astăzi, unii sceptici nu au nici ei prea multă considerație pentru conceptul biblic de jertfă. Ei fac trimitere la jertfa lui Hristos pentru a-și justifica indiferența. Acești sceptici spun că Isus nu trebuia să Își verse sângele pentru a salva omenirea păcătoasă, deoarece ne-ar fi putut salva pur și simplu printr-o demonstrare a iubirii Sale și prin facerea de minuni. Dar viața, după cum ne spune Biblia, se găsește în sânge, iar omenirea pierdută are nevoie de viața care este în Fiul. Îngerii nu ar fi putut să realizeze acest lucru pentru omenire, pentru că ei împrumută viața de la Deținătorul vieții. De ce ar fi poruncit Dumnezeu nenumăratele jertfe de animale nevinovate dacă nu pentru a arăta necesitatea sângelui nevinovat al lui Hristos pentru iertarea păcatului și dăruirea vieții veșnice?

Din acest motiv a afirmat fără ezitare Ioan Botezătorul că „nu este el Hristosul” (Ioan 1:20) sau Lumina, ci doar un martor care împlinește profeția biblică. De două ori a afirmat Ioan că Isus este într-adevăr Mielul lui Dumnezeu, împlinirea și apogeul sistemului de jertfe. El a rostit acest adevăr în fața mulțimii, în clipa când L-a văzut pe Isus, și a afirmat același adevăr în fața a doi dintre ucenicii săi (Ioan 1:29,36).

Ioan Botezătorul, martor ocular la evenimentele de la botezul lui Isus, a auzit vocea Tatălui anunțând că Isus era Fiul Lui preaiubit în care găsea plăcere. De asemenea, Duhul Sfânt a coborât și S-a oprit asupra lui Isus, Dumnezeu întipărind astfel în mintea lui Ioan caracterul divin al Mântuitorului. Prin urmare, Ioan a spus: „Eu am văzut lucrul acesta și am mărturisit că El este Fiul lui Dumnezeu” (Ioan 1:34). În fața acestei proclamări, nu putem să nu ne întrebăm de câte alte dovezi are nevoie un sceptic pentru a crede. Din nefericire, dacă cineva alege să se îndoiască întotdeauna, atunci se învăluie în întuneric.

**Cei doi ucenici ai lui Ioan (Ioan 1:35-39)**

Doi dintre ucenicii lui Ioan Botezătorul, și anume Andrei și Ioan (scriitorul evangheliei), îl auziseră deja pe Ioan predicând despre împlinirea prin Isus a profeției din Vechiul Testament. Prin urmare, când învățătorul lor le-a îndreptat atenția asupra Domnului Isus, marele Învățător care stătea înaintea lor, au crezut și au dorit să Îl urmeze.

Andrei și Ioan ar fi putut fi critici și să judece, la fel ca fariseii, fiecare cuvânt și fiecare mișcare a lui Isus, dar au ales să se încreadă în îndemnul Duhului. Totodată, trebuie să fi avut încredere în seriozitatea și veridicitatea mărturiei biblice incontestabile a lui Ioan Botezătorul.

Putem pune întrebarea: De unde știm că al doilea ucenic la care se face referire era Ioan ucenicul iubit? Andrei este menționat pe nume, dar Ioan, fiind poate modest sau reticent să-și precizeze numele, este într-adevăr al doilea ucenic. Andrei i-a spus fratelui său, Petru, despre Isus. Andrei, Petru și Ioan au fost primii 3 din nucleul inițial de 12 ucenici. „Lăsându-l pe Ioan, ei s-au dus să-L caute pe Isus. Unu dintre aceştia doi era Andrei, fratele lui Simon, iar celălalt era Ioan evanghelistul. Aceştia au fost primii ucenici ai lui Hristos” (Ellen G. White, Hristos, Lumina lumii/Viața lui Iisus, p. 138).

Se pare că acești doi ucenici, Andrei și Ioan, erau foarte interesați de caracterul mesianic al lui Isus și de adevărul uimitor pe care avea să li-l ofere. De remarcat răspunsul lor grăitor la întrebarea lui Isus: „Ce căutați?” Contrar așteptărilor noastre, ei L-au întrebat unde locuiește. „Unde locuiești?” (Ioan 1:38). Nu erau interesați doar să Îl urmeze pe Isus; doreau să stea cu El să afle mai multe despre misiunea Lui. Și au stat cu El tot restul zilei, aflând lucruri uimitoare despre El.

Cum rămâne cu noi, în zilele noastre? Dorim doar să credem în Isus, dar să nu rămânem în prezența Lui? Ne bucurăm de compania Lui? Într-adevăr, singura cale pentru ca viața noastră să fie schimbată este să privim la El, așa cum Ioan le-a spus ucenicilor săi să facă.

**Filip și Natanael (Ioan 1:43-46)**

De la Andrei, Ioan și Petru ne îndreptăm acum atenția asupra lui Filip și Natanael. Filip, simțind că prietenul său Natanael avea oarecare prejudecăți și cu siguranță nu era credul, a încercat să îi prezinte din scrierile lui Moise și din profeți dovezi cu privire la Mesia. Când Natanael a ezitat după ce a auzit că Isus era din Nazaret, Filip nu s-a angajat nici într-o dezbatere, nici într-o ceartă cu el, ci i-a adresat pur și simplu invitația: „Vino și vezi” (Ioan 1:46). De observat că Isus a folosit aceeași abordare cu Andrei și cu Ioan când i-a invitat să vadă cu ochii lor!

Timpul petrecut cu Isus conține o forță și ceva ce produce schimbare. Putem dezbate și aduce argumente teologice și filozofice în favoarea adevărului în discuțiile noastre cu alții, dar, în final, mărturia noastră este cea mai eficientă atunci când îi invităm cu blândețe și sinceritate să Îl descopere ei înșiși pe Isus. În mărturia noastră trebuie să ne concentrăm în primul rând pe ajutorul oferit oamenilor să Îl cunoască pe Isus personal, după care multe obiecții sau dubii pot dispărea. Prezentarea doctrinelor este cu siguranță impor tantă, dar trebuie să începem cu Isus ca miez al întregii cunoașteri. Este important să notăm contrastul dintre modul în care Natanael Îl vedea pe Isus și modul în care Isus îl vedea pe Natanael. Acesta Îl catalogase ca inadecvat pe Isus, doar pentru că era din Nazaret. Din nefericire și noi facem uneori același lucru altora. Îi încadrăm în anumite categorii pe baza naționalității, etniei, culturii sau a altor diferențe pe care le vedem. Contrar opiniei inițiale a lui Natanael, Isus l-a lăudat pe acest viitor ucenic. Când l-a văzut, Isus a spus: „Iată, cu adevărat un israelit în care nu este vicleșug” (Ioan 1:47) – un comentariu categoric încurajator care l-a făcut pe Natanael să se intereseze mai mult de acest nazarinean. Când a văzut darul profetic al lui Isus, Natanael a crezut imediat. „Rabbi, Tu ești Fiul lui Dumnezeu, Tu ești Împăratul lui Israel” (Ioan 1:49).

**Mărturia lui Nicodim (Ioan 3:1-21)**

Ioan, în relatarea lui despre Isus, se distinge ca evanghelistul care pune accent pe întâlnirile personale ale lui Isus cu anumiți indivizi, precum Nicodim și samariteana. În interacțiunile Sale, Isus nu a favorizat anumite categorii de persoane, ci a căutat să interacționeze semnificativ cu toți cei care erau receptivi la adevăr, indiferent că era vorba despre un lider evreu respectat, precum Nicodim, sau o femeie disprețuită din Samaria.

Nicodim era fariseu și un membru important al sinedriului, care slujea ca cel mai înalt for judiciar în iudaism, o formă de autoritate asemănătoare cu a părinților/bătrânilor dintr-o familie. Cuvântul „sinedriu” vine din cuvântul grecesc sunedrion, care înseamnă literal „consiliu”. Era alcătuit din 71 de membri, împărțiți în 3 diviziuni, potrivit Matei 27:41, după cum urmează:

1) conducătorii preoților (marele-preot în funcție, marii-preoți care nu mai activau și membrii din familia marilor-preoți). Această grupare era alcătuită în cea mai mare parte din saduchei.

2) cărturarii (în cea mai mare parte farisei);

3) bătrânii, care erau reprezentanți ai principalelor familii aristocrate.

Funcția de mare-preot ajunsese obiectul corupției și era adeseori cumpărată și vândută de Roma celui care oferea cel mai mult.

Numele grecesc al lui Nicodim înseamnă literal „învingător asupra oamenilor”. Cunoscut pentru bogăția sa, Nicodim era și un distins învățător. A ajuns foarte convins că trebuie să Îl întâlnească pe Isus, în virtutea lucrurilor neobișnuite pe care le auzise despre El. Dar trebuia să fie atent. Nu putea face nimic ce i-ar fi jignit pe ceilalți conducători și ar fi afectat iremediabil relația lui cu ei; cu toate acestea, Nicodim nu putea ignora dovezile puternice că Isus era Mesia. De aceea s-a întâlnit cu Isus noaptea, când s-a bucurat de puțină intimitate, discutând cu El față în față. Isus vine în întâmpinarea noastră acolo unde ne aflăm în călătoria noastră spirituală. Nu Îl deranjează cum venim la El, atâta vreme cât venim cu o inimă sinceră.

Nicodim a avut șansa de a pune la încercare caracterul și integritatea nepătată a lui Isus din punct de vedere spiritual. În consecință, mai târziu, Nicodim L-a apărat pe Isus în cadrul sinedriului, care voia să Îl condamne fără a-L asculta, după cum aflăm din Ioan 7:51. De observat evoluția experienței lui Nicodim cu Isus: s-a întâlnit cu El în privat pentru a afla despre adevărata convertire; L-a apărat înaintea sinedriului și apoi, la sfârșit, a avut destul curaj încât să ajute la coborârea de pe cruce a trupului Domnului Isus în vederea înmormântării!

### III. Aplicație

**1** Gândește-te la afirmația lui Dumnezeu Tatăl despre Fiul Său cu ocazia botezului! Este posibil vreodată ca Dumnezeu să Se uite la tine și să spună același lucru pe care l-a spus despre Fiul Său: că ești fiul sau fiica Sa preaiubit/ă în care Își găsește toată plăcerea? Atunci când îți formulezi răspunsul citește pasajul încurajator de la pagina 133 din Hristos, Lumina lumii/Viața lui Iisus, primul paragraf. Cum manifești practic în viața ta de zi cu zi certitudinea exprimată în acest paragraf și ce schimbare notabilă va produce acest lucru?

**2** Cum te ajută evoluția de-a lungul anilor a relației dintre Nicodim și Isus să dai o mărturie eficientă în fața oamenilor influenți din societate?

**3** Compară mărturia Domnului Hristos dată lui Nicodim cu mărturia dată lui Natanael! Ce poți învăța din ambele exemple?
