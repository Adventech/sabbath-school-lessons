---
title:  Material Pentru Instructori
date:  22/11/2024
---

### I. Privire generală

Dovezile cu privire la identitatea Domnului Isus continuă să se adune. În evanghelia sa, Ioan oferă mai multe dovezi convingătoare. Isus discută cu oamenii pentru a-i convinge să privească la caracterul Său desăvârșit, la prerogativele Sale divine, la cuvintele Sale încărcate de forță și la faptele Sale miraculoase.

Ca Fiul întrupat al lui Dumnezeu, Isus a venit să salveze această lume păcătoasă. El era una cu Tatăl. Prin urmare, Domnul a spus și a făcut totul în concordanță cu voia Tatălui. Domnul Hristos a fost cel mai mare dar dat de Dumnezeu omenirii și, fără un astfel de dar, lumea ar fi sortită pieirii. Din păcate și paradoxal, în ciuda acestui adevăr, majoritatea lumii – pe care El a creat-o – nu a crezut în El. Nici propriul popor. Isus a arătat lucrul acesta clar. Cât de tragic că făpturile lui Dumnezeu, create după chipul Său, I-au respins darul indispensabil! Isus „era în lume, şi lumea a fost făcută prin El, dar lumea nu L-a cunoscut. A venit la ai Săi, şi ai Săi nu L-au primit” (Ioan 1:10,11).

În această săptămână vom studia câteva profeții relevante din Scripturi care arată clar că Isus este Mesia cel promis. Mai mult, vom analiza detaliile punctuale ale modului în care aceste profeții s-au împlinit cu exactitate. De exemplu, vom vedea împlinirea profeției cu privire la modul în care Isus va intra în Ierusalim, călare pe un măgar (Psalmii 118:26; Zaharia 9:9). Vom vedea de asemenea profeția despre ucenicul care Îl va trăda (Psalmii 41:9). Mai mult, vom studia dinamica motivului pentru care unii conducători au ales să Îl respingă, în timp ce, în mod surprinzător, alții au ales să creadă în El. Pe parcurs vom căuta să răspundem la întrebarea: „Ce înseamnă să ai o gândire «de jos», conform cu Ioan 8:23, spre deosebire de o gândire «de sus»?”

### II. Comentariu

**Profeții despre Isus din Vechiul Testament**

Împlinirea precisă a multor profeții mesianice în viața și misiunea lui Isus este pur și simplu uimitoare. Aceste profeții din Vechiul Testament s-au împlinit cu o acuratețe incredibilă. Cel mai înverșunat sceptic și necredincios rămâne fără apărare în fața avalanșei de dovezi. Deși știa cât de îndârjiți erau conducătorii evrei, Isus nu a renunțat niciodată la ei. A încercat întotdeauna, din toate unghiurile cu putință, să le convingă inima încăpățânată. Chiar dacă mulți nu I-au răspuns, El a continuat să le vorbească, pentru ca măcar să știe că printre ei era Cineva care proclama adevărul.

Ne vine ușor să îi criticăm pe conducătorii evrei și să ne minunăm de lipsa lor de credință în propriile Scripturi cu privire la Mesia. Dar cum am fi reacționat noi dacă am fi fost în aceeași situație, dacă prioritatea noastră supremă ar fi fost aceea de a aștepta un cuceritor militar evreu (nu divin), după tradiția lui Moise sau a lui David, unul care să poată să elimine prezența romană din Israel și să îi spulbere jugul? Amintește-ți că până și ucenicii lui Isus, cei care erau cei mai apropiați de El, cu greu au crezut în împărăția Sa spirituală. Într-adevăr, numai după învierea Lui au crezut cu adevărat. (Vezi Ioan 2:22.)

Problema cu conducătorii religioși este că ei cunoșteau litera legii, dar nu spiritul acesteia. În realitate, cunoșteau Cuvântul scris, dar, vai, nu și Cuvântul viu. Isus a exprimat acest neajuns al lor când le-a spus: „Cercetaţi Scripturile, pentru că socotiţi că în ele aveţi viaţa veşnică, dar tocmai ele mărturisesc despre Mine. Şi nu vreţi să veniţi la Mine, ca să aveţi viaţa” (Ioan 5:39,40). Tradițiile evreiești din vechime susțineau că simpla cunoaștere a Scripturilor garanta viața veșnică. Această idee reiese clar din ceea ce se spune că susținea pe acest subiect Hillel (rabin renumit din sec. I î.H.). El este citat spunând: „Cel care și-a însușit cuvintele Torei și-a însușit viața lumii viitoare” (Mishnah Aboth 2.7, în Comentariul biblic adventist, vol. 5, p. 955).

Prin urmare, conducătorii evrei erau atât de obsedați de cuvintele Scripturii încât neglijau miezul acesteia – persoana lui Isus. Ei înlocuiseră reînnoirea inimii cu o acceptare intelectuală superficială. Cercetarea Scripturilor așa cum o făceau ei nu era un lucru rău în sine, dar îi împiedica să vadă sensul mai profund al misiunii lui Hristos și al ofertei Sale de salvare.

Când scrie că „slova omoară, dar Duhul dă viață” (2 Corinteni 3:6), apostolul Pavel rezonează cu cuvintele adresate de Hristos conducătorilor. Accentul pus pe litera legii ne duce, în lipsa Duhului, la legalism și ipocrizie, ceea ce mai departe ne duce la compararea cu ceilalți, în loc să privim la Isus, Autorul și Desăvârșitorul credinței noastre.

Conducătorii evrei pretindeau că ei cred în Moise, cel mai respectat profet al lor, dar nu credeau în „prorocul” divin despre care Moise profetizase că avea să vină. Înainte de plecarea sa, Moise a promis poporului: „Domnul Dumnezeul tău îţi va ridica din mijlocul tău, dintre fraţii tăi, un proroc ca mine: să ascultaţi de el!” (Deuteronomul 18:15). Isus le-a amintit conducătorilor evrei că Moise, pe care îl admirau enorm, a crezut în El și în misiunea Lui viitoare. Cu toate acestea, acum că această promisiune se împlinea înaintea ochilor lor, ei refuzau să creadă. Isus i-a mustrat: „Căci, dacă ați crede pe Moise, M-ați crede și pe Mine, pentru că El a scris despre Mine” (Ioan 5:46).

Profețiile mesianice împlinite, care foarte des fac uz de dinamica relațiilor umane, transmit multe despre caracterul Domnului Hristos. Să analizăm două astfel de exemple! Prima profeție se găsește în Psalmii 41:9 – „Chiar şi acela cu care trăiam în pace, în care îmi puneam încrederea şi care mânca din pâinea mea, ridică şi el călcâiul împotriva mea.” Isus a aplicat această profeție la Sine, drept Cel trădat de un prieten: „Nu vorbesc despre voi toţi; cunosc pe aceia pe care i-am ales. Dar trebuie să se împlinească Scriptura, care zice: «Cel ce mănâncă pâine cu Mine a ridicat călcâiul împotriva Mea»” (Ioan 13:18).

În cultura Orientului Mijlociu, până în ziua de azi, a împărți mâncarea cu cineva este un act special de stabilire a unei legături care aduce apropiere emoțională și spirituală. Prin urmare, duplicitatea cuiva față de o persoană alături de care a mâncat este un semn de trădare. Isus a petrecut trei ani și jumătate nu doar mâncând alături de Iuda, ci și iertându-l și încurajându-l. În tot acest timp, Isus a căutat să protejeze reputația lui Iuda. Deși a avut numeroase motive, Isus nu a încercat să îl demaște public pe Iuda ca hoț. În schimb, Iuda L-a vândut pe Isus pentru 30 de sicli, prețul pentru un sclav de rând. Atunci, în noaptea arestării Mântuitorului, Iuda s-a apropiat de Isus și L-a sărutat. În ciuda acestei trădări pline de viclenie, Isus l-a numit pe Iuda „prieten”. Isus i-a spus: „Prietene, ce ai venit să faci, fă!” (Matei 26:50).

Pentru al doilea exemplu de profeție împlinită care redă caracterul lui Hristos, să ne uităm la Zaharia 13:6! Acest verset vorbește despre rănile suferite de Isus la răstignire. Coasta I-a fost împunsă, iar mâinile I-au fost rănite. Zaharia a prezis în acest verset că Isus avea să fie astfel rănit în casa prietenilor Săi. Implicit, Isus Se referă la marele Său trădător și la acei oameni nemiloși din rândul conducătorilor evrei care L-au crucificat și îi numește prietenii Săi. Prin urmare, sângele pur și nevinovat al lui Hristos nu strigă după răzbunare la adresa celor care l-au vărsat. Mâinile Sale străpunse nu sunt încleștate de mânie, sunt întinse pentru a-i îmbrățișa pe toți cu iubire și împăcare.

**„De jos” (Ioan 8:23)**

Ioan dedică cea mai mare parte a capitolului 8 persoanei lui Isus ca Fiul sublim și divin al lui Dumnezeu, trimis de Tatăl Său ceresc pentru a-i ajuta pe pământenii lipsiți de speranță. Toate lucrurile despre care vorbea Isus erau cerești. El era lumina celestă care lumina o lume întunecată de păcat. Tatăl a dat mărturie că L-a trimis pe Fiul Său de sus pentru a fi un adevărat martor al adevărului. Toate darurile revărsate de Cer asupra noastră în persoana lui Isus au fost puse în contrast cu lucrurile pământești, când Salvatorul le-a spus conducătorilor evrei: „Voi sunteţi de jos [...]. Eu sunt de sus. Voi sunteţi din lumea aceasta, Eu nu sunt din lumea aceasta” (Ioan 8:23).

„De jos” implică faptul că liderii evrei aveau mintea atât de preocupată de cele pământești încât le era imposibil să fie preocupați de cele cerești. Erau atât de legați de tradițiile lor și atât de orbiți de filozofiile lor înguste și egocentrice încât au ales lumea aceasta și moartea, refuzând cerul și siguranța vieții în Isus. Pavel a descris adecvat această categorie de urmași doar cu numele, spunând că au doar o „formă de evlavie”, lipsită de orice substanță divină. Ei înlocuiesc curăția interioară cu pioșenia exterioară. (Vezi 2 Timotei 3:5.)

În mod neașteptat, Ioan afirmă că „mulți au crezut în El” (Ioan 8:30). Această afirmație conține o lecție importantă pentru noi atunci când lucrurile par fără speranță și mulți sunt lipsiți de credință: lumina învinge chiar și în vremurile de întuneric. Isus a predicat adevărul indiferent dacă oamenii l-au acceptat sau respins. Și noi trebuie să facem același lucru, în ciuda împrejurărilor descurajatoare.

Nepăsarea conducătorilor religioși față de adevăr i-a făcut să își închidă intenționat ochii și inima în fața acestuia, pentru a nu vedea lumina trimisă din cer. Dacă și-ar fi deschis mintea față de Isus, ar fi crezut. Dar un atare act ar fi fost o amenințare la adresa noțiunilor lor preconcepute. Să fim întotdeauna dispuși să ne deschidem inima și mintea față de adevăr, pentru că, așa cum a spus Isus, „[vom] cunoaște Adevărul, și Adevărul [ne] va face liberi” (Ioan 8:32, EDCR).

### III. Aplicație

**1** Gândește-te la modul în care viața lui Isus era o oglindire perfectă a Tatălui. Isus a vorbit adeseori despre Tatăl Lui și despre relația strânsă dintre Ei. La un moment dat, Filip I-a cerut Învățătorului său să li-L descopere ucenicilor pe Tatăl. Isus a răspuns: „De atâta vreme sunt cu voi şi nu M-ai cunoscut, Filipe? Cine M-a văzut pe Mine a văzut pe Tatăl” (Ioan 14:9). În viața de zi cu zi, ce impact are asupra existenței tale faptul că Îl vezi pe Tatăl în Isus și ce schimbare notabilă produce această înțelegere?

**2** Ești de acord că ar trebui să fie nu îngrijorător, ci alarmant când noi, asemenea conducătorilor religioși, luăm contact cu adevărul clar din Biblie și apoi intenționat ne îndepărtăm de el? Cum ne poate ajuta Duhul Sfânt să ne lăsăm deoparte opiniile mândre și să ne lăsăm mai ușor învățați?

**3** Tot ceea ce uzurpă locul prioritar al lui Isus în viața noastră devine, în realitate, un idol. Oricât de înfricoșător ar fi gândul, dacă nu suntem atenți, până și lucrarea noastră pentru El ar putea să Îi ia locul în viața noastră. Și studiul biblic ar putea să Îi ia locul lui Isus. Cântărește următoarea declarație cutremurătoare și spune-ți părerea: „Pe măsură ce activitatea progresează şi avem succes într-o ramură oarecare a lucrării pentru Dumnezeu, apare pericolul de a ne încrede în planurile şi metodele omeneşti. [...] Ca şi ucenicii, suntem în pericolul de a pierde din vedere dependenţa noastră de Dumnezeu şi de a căuta să facem un mântuitor din activitatea noastră” (Ellen G. White, Hristos, Lumina lumii/ Viața lui Iisus, p. 362).

**4** Mulți au crezut în Isus (Ioan 8:30), în ciuda necredinței care îi înconjura. Cum ne încurajează acest fapt să nu renunțăm la oamenii care par să se opună luminii adevărului lui Dumnezeu?

