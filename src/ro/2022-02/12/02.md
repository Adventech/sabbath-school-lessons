---
title:  Ascensiunea lui Iosif
date:   12/06/2022
---

Din punctul de vedere al lui Iosif, visele faraonului au arătat „ce are să facă
Dumnezeu” (Geneza 41:28) în țară. Cu toate acestea, Iosif nu face apel la faraon
să creadă în Dumnezeul lui. În schimb, răspunsul lui imediat este trecerea
la acțiune. Iosif propune un plan economic. Este interesant că faraonul reține
doar partea economică din discursul lui Iosif, părând mai interesat de lecția de
economie decât de semnificația spirituală a visului și de rolul lui Dumnezeu ca
sursă a visului.

`1. Care este locul lui Dumnezeu în succesul lui Iosif? Geneza 41:37-57`

Faraonul îl alege pe Iosif la conducerea operațiunilor nu atât de mult pentru
că îi interpretase corect visele și prezisese problema care avea să se abată asupra
țării, ci pentru că venise cu o soluție la acea problemă și „cuvintele acestea
au plăcut lui Faraon” (Geneza 41:37) – atitudine împărtășită și de demnitarii
acestuia. Alegerea făcută de faraon pare mai mult pragmatică decât religioasă.
Totuși, faraonul recunoaște că Iosif are în el „Duhul lui Dumnezeu” (Geneza
41:38), că este „atât de priceput și atât de înțelept” (Geneza 41:39) – expresie
care se referă la înțelepciunea pe care o dă Dumnezeu (vezi Geneza 41:33;
compară cu 1 Imparati 3:12).

Toate detaliile consemnate în textul biblic sunt în concordanță cu situația
istorică a Egiptului de atunci. Din punct de vedere politic, faptul că faraonul îl
numește pe Iosif prim-ministru, sau vizir, nu era un lucru neobișnuit în Egiptul
antic, unde au fost atestate cazuri de demnitari străini.

Următorii șapte ani sunt ani de abundență în așa măsură, încât producția de
grâu devine „fără măsură” (Geneza 41:49), un semn al providenței. Comparația
cu nisipul, „ca nisipul mării” (Geneza 41:49), arată că aceasta este binecuvântarea
lui Dumnezeu (Geneza 22:17). Iosif vede reflectată acea binecuvântare
în propria rodnicie, o coincidență care demonstrează prezența aceluiași
Dumnezeu în spatele celor două situații. Iosif are doi copii, ale căror nume
vorbesc despre experiența sa de a vedea providența lui Dumnezeu, care a
transformat amintirea durerii în bucurie (Manase) și întristarea de dinainte în
rodnicie (Efraim). Ce exemplu grăitor despre modul în care Dumnezeu a transformat
răul în ceva foarte bun!

`În contextul crizei pandemice actuale, cum pot vedea cei din jur cât de real este Dumnezeu din felul nostru de a trăi? Ce idei de planuri economice găsești în cuvintele lui Iosif?`