---
title:  „Eu sunt Iosif!”
date:   16/06/2022
---

`5. Citește Geneza 45. Ce lecții de iubire, de credință și de speranță se pot extrage din această întâmplare?`

Exact în momentul în care Iuda a vorbit despre „mâhnirea” care avea să se
abată asupra lui avi, „tatălui meu” (Geneza 44:34), Iosif „a strigat” (Geneza 45:1)
și „s-a făcut cunoscut” fraților săi. Această expresie, folosită deseori cu referire
la descoperirea de Sine pe care o face Dumnezeu (Exodul 6:3; Ezechiel 20:9),
sugerează că și Dumnezeu Se descoperise pe Sine în acest cadru. Cu alte cuvinte,
Domnul dovedise că providența Sa stăpânește, în ciuda slăbiciunilor omenești.

Fraților lui Iosif nu le venea să creadă ce auzeau și vedeau. Așa că Iosif este
constrâns să repete: „Eu sunt fratele vostru Iosif” (Geneza 45:4) și doar a doua
oară, când au auzit exact cuvintele: „pe care l-ați vândut ca să fie dus în Egipt”
(Geneza 45:4), au crezut.

Apoi, Iosif afirmă: „M-a trimis Dumnezeu” (Geneza 45:5). Faptul că face
referire la Dumnezeu are un dublu scop: nu doar îi asigură pe frații lui că nu are
simțăminte negative față de ei, ci este și o mărturisire profundă de credință și
o expresie a speranței, fiindcă ceea ce au făcut ei a fost necesar pentru „marea
izbăvire” și ca să le rămână „sămânța vie” (Geneza 45:7).

Iosif îi îndeamnă apoi pe frații lui să meargă la tatăl lor ca să-l pregătească
pentru venirea în Egipt. Pe lângă îndemnul său, Iosif mai specifică și unde
vor locui, și anume în Gosen, un ținut vestit pentru pășunile bogate, „ce este
mai bun în țara Egiptului” (Geneza 45:18,20). De asemenea, el se îngrijește și
de transport: le sunt puse la dispoziție căruțe, care îl vor convinge în final pe
Iacov că fiii lui nu îl mințeau cu privire la experiența pe care tocmai o avuseseră
(Geneza 45:27). Iacov ia această demonstrație vizibilă ca pe o dovadă palpabilă
că Iosif este viu și îi este suficient lui Iacov ca să revină la viață (compară cu
Geneza 37:35; 44:29).

Totul e bine acum. Cei 12 fii ai lui Iacov sunt în viață. Iacov este numit acum
„Israel” (Geneza 45:28), iar providența lui Dumnezeu se manifestase într-un
mod uimitor.

`Da, Iosif s-a purtat cu multă bunătate față de frații lui. I-a permis și poziția în care era. Dar noi, cum învățăm noi să manifestăm bunătate față de cei ale căror fapte rele față de noi nu sunt transformate în bine, așa cum s-a întâmplat în cazul lui Iosif?`