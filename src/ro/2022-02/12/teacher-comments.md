---
title:  Material Pentru Instructori
date:  17/06/2022
---

**Text-cheie:** Geneza 41:41

**Pasaje în studiu:** Geneza 41:37–45:28; Romani 5:7-11

### I. Privire generală

**Introducere:** Iosif nu doar că îi explică faraonului semnificația viselor avute
de acesta, care privesc aspecte politice și economice din viitorul Egiptului, ci
îi și oferă soluția. Iosif nu se mulțumește doar cu descoperirea planurilor lui
Dumnezeu și nici nu este pasiv, așteptând ca Dumnezeu să facă o altă minune.
Iosif îi sugerează faraonului să numească „un om priceput și înțelept” (Geneza
41:33) care să gestioneze procesul complex de pregătire pentru perioada de
foamete. Aceleași cuvinte sunt folosite pentru a descrie înțelepciunea pe care
Dumnezeu i-a dat-o lui Solomon (1 Imparati 3:12) ca să-l ajute să conducă țara
(1 Imparati 3:9). Numai îndrumarea divină putea contribui la soluționarea crizei
iminente. Pe lângă această lecție spirituală, Iosif prezintă și un curs de economie
și oferă detalii despre metoda și strategia de care este nevoie pentru a
ajuta Egiptul să supraviețuiască pe timp de foamete. Faraonul înțelege deci că
Iosif nu este doar un visător, ci și un bărbat înzestrat cu o înțelepciune practică,
un om care știe ce să facă, precum și un om de acțiune care poate implementa
strategia corectă ca să salveze țara.

Așadar, faraonul decide să-l numească pe Iosif responsabil peste toată țara
Egiptului și îi dă puterea de care are nevoie în acest scop. După toate încercările
pe care a trebuit să le îndure Iosif, această poveste de succes în viață ar trebui
să inspire admirație față de eroul Iosif. Totuși, accentul narațiunii biblice nu
cade pe Iosif. Finalul fericit nu vizează succesul, ci pocăința, iertarea și prezența
nevăzută a lui Dumnezeu pe parcursul istoriei.

### II. Comentariu

**Iosif, vizirul Egiptului**

Faptul că înțelepciunea excepțională a lui Iosif joacă un rol în decizia faraonului
de a-l numi vizir este în armonie cu practica egipteană de numire
a vizirilor, de preferat dintre înțelepți (vezi, de exemplu, cazul lui Ptahhotep
și Kagemni, care au fost viziri și cărora le sunt atribuite lucrări ale literaturii
sapiențiale). Teritoriul avut în subordine – „peste toată țara Egiptului” (Geneza
41:41) – sugerează că Iosif a fost desemnat într-adevăr vizir.
Exemple de viziri străini și chiar evrei sunt atestate de-a lungul istoriei
Egiptului. Responsabilitățile vizirului erau considerabile; el era funcționarul însărcinat cu justiția legală și era managerul țării. Faptul că Iosif este pus peste
toată țara confirmă că aparține Regatului de Mijloc sau celei de-A Doua
Perioade Intermediare, când un astfel de funcționar de stat putea fi ales pe
baza înțelepciunii lui (Geneza 41:39). Spre deosebire de alte perioade, în timpul
celei de-A Doua Perioade Intermediare, sub conducerea hicsoșilor, vizirii
erau cei mai puternici și ofereau cea mai mare stabilitate în ciuda domniilor
scurte.

Descrierea învestiturii lui Iosif oficiate de faraon se potrivește cu contextul
egiptean. „Inelul” (Geneza 41:42), care în textul ebraic este numit tabba't, se
referă la pecetea sau la sigiliul egiptean, djeba'ot, un termen care derivă din
cuvântul djeba', care înseamnă „deget” și care face trimitere la poziționarea
inelului pe deget. Acest inel cu pecete îi oferea deplină autoritate lui Iosif să
semneze toate documentele oficiale în numele împăratului. Termenul ebraic
șes, care denotă „haine de in subțire” (Geneza 41:42), este un termen egiptean
care se referă la îmbrăcămintea de in, materialul de bază pentru confecționarea
hainelor în Egiptul Antic. Lanțul de la gâtul lui Iosif (Geneza 41:42) face referire
la colierul de care atârna simbolul lui Maat, simbolul echității, care caracteriza
funcția de vizir – un termen din limba turcă (provenit din arabă) care înseamnă
prim-ministrul statului. Plasarea în „cel de-al doilea car”, „după” faraon
(Geneza 41:43, NTR, BTF), este atestată în Egipt drept aparținându-i vizirului,
care era numit „al doilea după împărat”. Ceremonia de învestire a vizirului, care
presupunea mersul într-un car, înaintea căruia mergeau oameni care strigau
pentru a atrage atenția asupra trecerii lui (Geneza 41:43), reprezintă de asemenea
o practică egipteană. Cuvântul ′abrek (tradus de obicei cu „a se pleca
în genunchi”), folosit în textul nostru, nu este un termen ebraic, ci egiptean. În
egipteană, 'abrek înseamnă: „Atenție!”, „Faceți loc!”. De asemenea, faraonul
îi dă lui Iosif un nume onorific pentru a marca distincția specială aferentă noii
sale funcții. Numele egiptean pe care îl primește Iosif, Țafnat-Paeneah (Geneza
41:45), corespunde cu următoarea transliterație egipteană: djf n t′ pw ′nkh,
care înseamnă: „hrană pentru țară, aceasta înseamnă viață”.

Această prezentare nu doar că rezonează cu situația de atunci, ci se și
potrivește cu contextul istoric al Egiptului Antic din vremea aceea, deoarece
folosirea elementului dif (hrană) este atestată în numele înalților demnitari
din dinastiile a XIII-a și a XIV-a, care precedă îndeaproape domnia hicsoșilor.
Faraonul îi mai dă lui Iosif și o soție egipteană, fiica „preotul[ui] lui On”, una
dintre personalitățile cele mai prestigioase din Egipt (Geneza 41:45). Iosif este
de-acum acceptat în toate straturile societății egiptene și poate vizita toate
locurile din Egipt (Geneza 41:45,46).

**Iosif își întâlnește frații**

După 20 de ani, Iosif își întâlnește din nou frații. Avea 17 ani când i-a văzut
ultima dată și 30 de ani când a devenit vizirul Egiptului. Iar acum, șapte ani mai
târziu, la debutul foametei, este în vârstă de 37 de ani. Acesta este momentul
când se împlinesc visele lui despre tatăl și frații lui care i se închină (Geneza
37:7-10). Împlinirea viselor lui Iosif are loc în trei faze, deoarece frații lui vin în
Egipt și îl întâlnesc pe Iosif de trei ori. Prima întrevedere are loc doar cu zece
dintre frați (Geneza 42), aceia care au pus la îndoială visele lui și care l-au urât
din cauza acelor vise (Geneza 37:8,19). Ei se pleacă acum înaintea lui Iosif pentru
prima dată (Geneza 42:6). Cea de-a doua întâlnire se desfășoară în prezența
a zece dintre frați plus cel mai tânăr frate al lui Iosif, Beniamin (Geneza 43–45);
toți se închină înaintea lui Iosif de două ori (Geneza 43:26,28). A treia întâlnire
are loc cu Iacov, care vine pentru prima dată în Egipt (Geneza 46–47).

**Iosif își dezvăluie identitatea**

S-au scurs 22 de ani de când tânărul Iosif, de 17 ani, și-a povestit pentru prima
dată visele în fața fraților și tatălui său și până când bărbatul Iosif, de 39 de
ani, se face cunoscut fraților săi. Expresia „s-a făcut cunoscut” conține o aluzie
voalată la Dumnezeu. Singura dată când mai apare această formă verbală în
Vechiul Testament este cu referire la descoperirea pe care i-o face Dumnezeu
despre Sine lui Moise (Numeri 12:6). Utilizarea acestei forme sugerează că, făcându-
se cunoscut fraților săi, Iosif avea să devină mijlocul prin care Dumnezeu
li Se va descoperi.
Iosif trebuie să fi observat groaza acestora când le-a dezvăluit că este fratele
lor, pentru că a repetat: „Eu sunt [...] Iosif!” (Geneza 45:3,4). Frații erau
îngrijorați. E posibil ca ei să fi avut chiar și dubii cu privire la pretenția lui Iosif,
deoarece el nu le-a oferit nicio informație în plus, în afară de cele oferite deja
de ei. Totul pare suspect, în special ținând cont de experiențele recente pe care
le-au avut cu acest om. Sunt neliniștiți. Din acest motiv, Iosif afirmă a doua
oară: „Eu sunt fratele vostru Iosif”, dar de data aceasta este mai exact și adaugă
un detaliu pe care nimeni nu-l știe, cu excepția lor: „pe care l-ați vândut ca să
fie dus în Egipt” (Geneza 45:4). Apoi el adaugă faptul că Dumnezeu a fost Cel
care l-a „trimis”. Dumnezeu l-a trimis înaintea fraților lui cu un scop precis: „ca
să vă scap viața” (Geneza 45:5). Iosif sugerează că a fost necesar ca ei să-l vândă
pentru a le asigura supraviețuirea. Astfel, frații au crezut că ei l-au vândut pe
fratele lor, când, de fapt, Dumnezeu a fost Cel care a condus lucrurile.
Expresia „un tată al lui Faraon” (Geneza 45:8) reflectă titlul egiptean itf-ntr,
care înseamnă ad litteram „tată al lui Dumnezeu” și care se referă la faraon ca la un dumnezeu. Iosif nu folosește expresia așa cum era în limba egipteană
de teamă să nu sune a blasfemie pentru frații lui. Acesta era un titlu preoțesc,
care era purtat de înalții demnitari, inclusiv de viziri, precum Ptahhotep, vizir în
Isesi (2675 î.Hr.). Celălalt titlu al lui Iosif, „cârmuitorul întregii țări a Egiptului”
(Geneza 45:8), se referă la stăpânirea sa peste întregul teritoriu, cu cele două
ținuturi (Egiptul Superior și Inferior) și reflectă un alt titlu egiptean, nb t3 wy,
„domn peste cele două ținuturi”, care era un titlul oficial permanent purtat de
locțiitorul, delegatul faraonului. De reținut că forma duală a termenului ebraic
mitsrayim pentru „Egipt” reflectă cele două împărțiri teritoriale ale Egiptului.
Insistența lui Iosif asupra statutului pe care îl are el în Egipt este intenționată: el
își accentuează poziția extraordinară, amintindu-le astfel fraților săi de visul lui,
care îl zugrăvise drept conducător căruia toți (inclusiv tatăl lui) se vor închina
(Geneza 37:9). Făcând aluzie la vis, Iosif se folosește de împlinirea acestuia ca
un argument implicit în favoarea providenței lui Dumnezeu.

### III. Aplicație

**Iosif, vizirul Egiptului:** Faceți o comparație între Iosif și Daniel ca oameni de
stat. În ce fel acești doi bărbați servesc drept model pentru oamenii evlavioși
care sunt implicați în politică? Ce calități are Iosif, spre deosebire de politicienii
moderni? De ce ar fi dificil pentru un adventist de ziua a șaptea să fie primministru
în ziua de azi? Ce motivații a avut Iosif să devină lider? Ce lecții de
management am putea învăța din metoda lui Iosif? Discutați în grupă aspectele
practice ale acestor lecții, aplicate la viața de familie, la locul de muncă și în
biserică.

**Iosif își întâlnește frații:** De ce – și în ce fel – împlinirea profețiilor vă afectează
alegerile morale? Discutați despre relația dintre comportamentul de zi
cu zi și conștientizarea faptului că trăim în vremea sfârșitului. De ce speranța
în Împărăția lui Dumnezeu ne inspiră comportamentul față de cei din jur?
Discutați în cadrul grupei scena întâlnirii dintre Iosif și frații lui. Imaginați-vă
ce fel de simțăminte trebuie să-l fi încercat pe Iosif. Care au fost simțămintele
lui când i-a văzut pe frații și pe tatăl lui închinându-i-se? Cum ar trebui să vă
raportați la dușmani când vedeți că au eșuat, în timp ce personal ați avut
succes?

**Iosif își dezvăluie identitatea:** Ce lecții despre împăcare putem învăța din
atitudinea lui Iosif? Cum ar fi putut să reacționeze Iosif dacă lucrurile nu ar fi
mers atât de bine pentru el?
