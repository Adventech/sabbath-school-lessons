---
title:  Iosif și frații lui, față-n față
date:   13/06/2022
---

`2. Citește Geneza 42. Ce s-a întâmplat aici? Cum zugrăvește acest pasaj providența lui Dumnezeu, în ciuda răutății umane?`

Foametea îl constrânge pe Iacov să-și trimită fiii în Egipt să cumpere grâu. El
este cel care are această inițiativă (Geneza 42:1). Nefericitul bătrân, o victimă a
împrejurărilor mai presus de puterea lui de a le controla, pune în mișcare o serie
de evenimente care îi vor înlesni reîntâlnirea cu fiul pe care îl jelise atâta vreme.

Caracterul providențial al acestei întâlniri este evidențiat de două aspecte
fundamentale. În primul rând, întâlnirea este văzută ca o împlinire a viselor lui
Iosif. Evenimentul – prezis în visele profetice ale lui Iosif: „snopii voștri [...] s-au
aruncat cu fața la pământ înaintea lui [snopului meu]” (Geneza 37:7) – are loc
acum. Iosif este identificat drept „mai-mare în țară” (Geneza 42:6) și „domnul
țării” (Geneza 42:30). Poziția de putere a lui Iosif contrastează cu cea a fraților
lui, aflați în nevoie, care „s-au aruncat cu fața la pământ înaintea lui” (Geneza
42:6) – ei sunt tot aceiași 10 frați care au râs de Iosif cu visele lui și s-au îndoit
de împlinirea lor (Geneza 37:8).

În al doilea rând, această întâlnire providențială este descrisă ca un răspuns.
Corespondențele de la nivelul limbajului și al temelor subliniază ideea de răsplătire
corectă. Expresia „ei au zis atunci unul către altul” (Geneza 42:21) a fost
utilizată și când au început să comploteze împotriva lui Iosif (Geneza 37:19).
Șederea fraților în închisoare (Geneza 42:17) evocă șederea lui Iosif în închisoare
(Geneza 40:3,4). De fapt, frații lui Iosif fac legătura dintre ce li se întâmplă lor
și ce i-au făcut ei fratelui lor cu aproape 20 de ani în urmă. „Ei au zis atunci unul
către altul: «Da, am fost vinovați față de fratele nostru, căci am văzut neliniștea
sufletului lui când ne ruga, și nu l-am ascultat! Pentru aceea vine peste noi necazul
acesta»” (Geneza 42:21).

Cuvintele lui Ruben: „Acum iată că ni se cere socoteală pentru sângele lui”
(Geneza 42:22), regăsite în avertizarea lui din trecut: „Să nu vărsați sânge”
(Geneza 37:22), întăresc legătura dintre situația cu care se confruntau și ceea
ce făcuseră în trecut.

`Cu siguranță, mulți dintre noi am făcut lucruri de care ne pare rău. În măsura în care este posibil, cum putem repara ce am făcut? De asemenea, de ce este atât de important să acceptăm promisiunile lui Dumnezeu de iertare prin Isus (vezi Romani 5:7-11)?`