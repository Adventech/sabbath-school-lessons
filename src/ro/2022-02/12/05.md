---
title:  Paharul pentru ghicit
date:   15/06/2022
---

`4. Citește Geneza 44. De ce a ordonat Iosif să se pună cupa lui de argint în sacul lui Beniamin, nu în sacul unui alt frate?`

Acest episod este paralel cu cel precedent. Ca și înainte, Iosif dă instrucțiuni
precise și încă o dată el pune să le umple sacii fraților săi cu hrană. De data
aceasta totuși, Iosif adaugă ordinul ciudat de a se pune prețiosul lui pahar în
sacul lui Beniamin.

Prin urmare, evenimentele iau o turnură diferită. În timp ce în călătoria precedentă
frații s-au întors în Canaan ca să-l ia pe Beniamin cu ei, acum ei trebuie să se
întoarcă în Egipt ca să stea față-n față cu Iosif. În timp ce înainte toți frații au găsit
același lucru în sacii lor, acum Beniamin este cel care are cupa lui Iosif. Dintr-odată,
Beniamin, care, ca oaspete de onoare, a avut acces la paharul lui Iosif, acum este
suspectat și acuzat că a furat prețiosul obiect. El va merge în închisoare.

Faptul că Iosif folosea un pahar pentru ghicit nu însemna că el credea în puterea
paharului. „El nu pretinsese niciodată că are putere să ghicească, dar voia
să-i facă să creadă că el putea citi tainele vieții lor” (Ellen G. White, Patriarhi și
profeți, p. 229).

Pentru Iosif, cupa de magie era doar un pretext prin care să evoce sfera supranaturală
și astfel să trezească în inima fraților lui un simțământ de vinovăție
față de Dumnezeu. Așa interpretează Iuda mesajul implicit al lui Iosif, pentru că
el face referire la nelegiuirea pe care Dumnezeu a găsit-o în ei (Geneza 44:16).
De asemenea, furtul acelui prețios pahar avea să justifice aplicarea unei pedepse
severe și astfel să demaște gândurile celorlalți frați.

Intensitatea trăirilor și a reacției fraților este semnificativă. Sunt uniți în
aceeași durere, teamă pentru Beniamin, care va fi pierdut ca Iosif și tot ca Iosif
va deveni un sclav în Egipt, deși, tot ca Iosif, era nevinovat. Din acest motiv,
Iuda propune ca el însuși să fie luat ca sclav „în locul” băiatului (Geneza 44:33),
întocmai cum berbecul fusese sacrificat „în locul” nevinovatului Isaac (compară
cu Geneza 22:13). Iuda se prezintă pe sine ca jertfă, ca înlocuitor, tocmai ca
să poată face față mâhnirii tatălui său (Geneza 44:34).

`Ce principiu al dragostei se găsește în procesul de substituire, exemplificat în răspunsul lui Iuda? Cum explică acest principiu teologia biblică a mântuirii (vezi Romani 5:8)?`