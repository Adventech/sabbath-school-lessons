---
title:  Iosif și Beniamin
date:   14/06/2022
---

Iacov nu putea încuviința cu ușurință plecarea lui Beniamin, singurul fiu
de la Rahela care rămăsese cu el. Îi era teamă că îl va pierde, așa cum deja îl
pierduse pe Iosif (Geneza 43:6-8). Doar atunci când alimentele s-au terminat
(Geneza 43:2) și când Iuda a făgăduit că va garanta întoarcerea lui Beniamin
(Geneza 43:9) a consimțit Iacov, în sfârșit, ca ei să meargă a doua oară în Egipt
și i-a dat voie lui Beniamin să plece cu frații lui.

`3. Citește Geneza 43. Ce efect a avut prezența lui Beniamin în cursul evenimentelor?`

Prezența lui Beniamin a dominat evenimentele. Când toți frații stau înaintea
lui Iosif, Beniamin este singura persoană pe care Iosif o vede (Geneza 43:16).
Beniamin este singurul pe care îl numește „fratele” (Geneza 43:29). În timp ce
lui Beniamin i se spune pe nume, ceilalți frați nu sunt identificați după nume, ci
la ei se face referire doar ca la „oamenii aceștia” (Geneza 43:16).

Iosif îi spune lui Beniamin „fiule” ca o expresie caldă a unei afecțiuni speciale
(Geneza 43:29; compară cu Geneza 22:8). Binecuvântarea lui Iosif face trimitere
la „milă” (Geneza 43:29), ca o reminiscență a milei pe care el a implorat-o,
dar care nu a venit (Geneza 42:21). Iosif îi întoarce lui Beniamin mila pe care el
nu a primit-o de la ceilalți frați.

În timp ce frații lui Iosif se tem că vor fi trimiși la închisoare din cauza banilor
care le-au fost înapoiați, Iosif pregătește un ospăț pentru ei datorită prezenței lui
Beniamin. Este ca și cum Beniamin are un efect salvator asupra întregii situații.
Când toți frații sunt așezați în ordinea vârstei și respectând regulile de etichetă,
Beniamin, cel mai mic, este cel care primește de cinci ori mai mult decât toți ceilalți
(Geneza 43:33,34). Totuși, acest favoritism nu îi deranjează, așa cum s-a întâmplat
cu mulți ani înainte, când Iosif era favoritul tatălui, ceea ce a dus la faptele lor îngrozitoare
atât față de fratele lor după tată, cât și față de tatăl lor (Geneza 37:3,4).

„Prin acest semn de favoare manifestat față de Beniamin, Iosif spera să își
dea seama dacă fratele mai mic era cumva privit cu invidia și ura care fuseseră
manifestate față de el. Închipuindu-și încă faptul că Iosif nu le înțelegea limba,
frații vorbeau între ei fără sfială; astfel, el a avut o bună ocazie să le cunoască
adevăratele sentimente. Totuși voia să-i pună și mai mult la probă și, înainte de
plecarea lor, a poruncit ca paharul lui de argint să fie ascuns în sacul celui mai
tânăr” (Ellen G. White, Patriarhi și profeți, pp. 228, 229).