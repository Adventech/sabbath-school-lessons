---
title:  Crearea omenirii
date:  30/03/2022
---

`4. Care este legătura dintre cele două versiuni ale creării omului? Geneza 1:26-29; Geneza 2:7`

Afirmația că Dumnezeu l-a creat pe om după chipul Său este una dintre
cele mai îndrăznețe din Biblie. Doar oamenii au fost creați după chipul lui
Dumnezeu. În timp ce „a făcut fiarele pământului după soiul lor” (Geneza
1:25), „Dumnezeu a făcut pe om după chipul Său” (Geneza 1:27, subl. ad.)
Expresia aceasta a fost deseori limitată doar la latura spirituală a omului, cu
interpretarea că transmite numai rolul administrativ al omului ca reprezentant
al lui Dumnezeu sau aspectul spiritual al relației cu Dumnezeu sau unii cu alții.

Deși corecte, aceste interpretări nu includ realitatea fizică a acestei creații.
Ambele dimensiuni sunt incluse în cele două cuvinte, „chipul” și „asemănarea”,
din Geneza 1:26. În timp ce termenul ebraic tselem, „chip”, se referă la forma
concretă a corpului fizic, termenul demut, „asemănare”, se referă la calitățile
abstracte care Îi corespund Persoanei divine.

Prin urmare, noțiunea ebraică de „chipul lui Dumnezeu” ar trebui înțeleasă
în sensul de entitate completă, întreagă conform perspectivei biblice asupra
naturii umane. Textul biblic afirmă că oamenii (bărbații și femeile) au fost creați
după chipul lui Dumnezeu și fizic, și spiritual. Ellen G. White afirmă clar: „Când
a ieșit din mâinile Creatorului, Adam prezenta în natura lui fizică, mintală și
spirituală o asemănare cu Făcătorul lui” (Educație, p. 15).

De fapt, această perspectivă este reafirmată în celălalt pasaj despre creație,
care spune că „omul s-a făcut astfel un suflet viu” (Geneza 2:7), nefeș, ca urmare
a două operațiuni divine: Dumnezeu „a făcut” și Dumnezeu „a suflat”. De
notat că termenul „suflare” se referă frecvent la dimensiunea spirituală, dar
este și strâns legat de capacitatea biologică de a respira, partea din om care
a fost făcută „din țărâna pământului”. Este „suflarea de viață”, adică suflarea
(spirituală) și viața (fizică).

Mai târziu, Dumnezeu va face o a treia operațiune: de data aceasta pentru
a crea o femeie din trupul bărbatului (Geneza 2:21,22), un mod de a sublinia că
ea este de aceeași natură cu bărbatul.

`În cursul zilei de azi sau de mâine, roagă-te ca profesorii de științe sau savanții creștini să descopere noi argumente în sprijinul creaționismului.`