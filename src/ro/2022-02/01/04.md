---
title:  Sabatul
date:  29/03/2022
---

`3. De ce Sabatul este legat de creație? Cum influențează această legătură modul nostru de a ține Sabatul? Geneza 2:2,3; Exodul 20:8-11`

Tocmai pentru că „Și-a sfârșit lucrarea” de creație, Dumnezeu a instituit
Sabatul. Prin urmare, Sabatul este expresia credinței noastre că Dumnezeu
Și-a terminat atunci lucrarea și a văzut că toate erau „foarte bune”. Să păzim
Sabatul înseamnă să recunoaștem împreună cu Dumnezeu valoarea și
frumusețea creației Sale.

Ne putem odihni și noi după activitățile noastre, la fel cum Dumnezeu
S-a odihnit după ale Sale. Să păzim Sabatul înseamnă să fim de acord că este
„foarte bună” creația lui Dumnezeu, care include corpul nostru. Contrar anumitor
credințe antice (și moderne), nimic din Scriptură, din Vechiul și din Noul
Testament, nu înjosește corpul, considerându-l rău. Păzitorii Sabatului sunt recunoscători pentru lumea creată de Dumnezeu – care include și propriul lor
corp – și din acest motiv ei se pot bucura de această lume și au grijă de ea.

Sabatul, care marchează primul „sfârșit” din istoria umană, este totodată și
un semn de speranță pentru omenirea suferindă. Este interesant că expresia
„Și-a sfârșit lucrarea” (Geneza 2:2) reapare la încheierea lucrării de ridicare a
cortului întâlnirii (Exodul 40:33 – „a isprăvit [...] lucrarea”) și, din nou, la finalul lucrării de zidire a Templului lui Solomon (1 Împărați 7:40,51) – amândouă fiind
locuri unde se desfășurau lecții despre Evanghelie și mântuire.

După căderea în păcat, Sabatul, plasat la sfârșitul săptămânii, arată spre
minunea mântuirii, care va avea loc doar prin minunea unei noi creații (Isaia
65:17; Apocalipsa 21:1). Sabatul este un semn la finalul fiecărei săptămâni din
viața noastră că și suferința și încercările din această lume vor avea un sfârșit.

Acesta este motivul pentru care Isus a ales Sabatul ca ziua cea mai potrivită
să vindece bolnavi (Luca 13:13-16). Contrar oricăror tradiții în care erau
încorsetați conducătorii din acea vreme, prin vindecările făcute în Sabat Isus
îndrepta atenția poporului, și a noastră, spre timpul în care orice durere, orice
suferință și moartea nu vor mai fi – adică finalul suprem al procesului de mântuire.
Deci, fiecare Sabat ne îndreaptă spre speranța răscumpărării.

`Sâmbătă va fi Sabatul Colportorului și al Misiunii prin Literatură. Plănuiește de astăzi cum ai putea să-i apreciezi pe cei care scriu, distribuie gratuit sau vând literatură religioasă.`