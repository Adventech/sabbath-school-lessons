---
title:  Universul creat
date:  28/03/2022
---

`2. Ce înseamnă formula „era bun(ă)/erau bune”, care se repetă în primul pasaj despre crearea lumii? Care este lecția subînțeleasă din textele despre finalul creației (Geneza 2:1-3)? Geneza 1:4,10,12,18,21,25,31; Geneza 2:1-3`

În fiecare etapă a procesului de creație, Dumnezeu Își evaluează lucrarea
drept tov, „bună”. În general se consideră că acest adjectiv înseamnă că lucrarea de creație a lui Dumnezeu era reușită, iar observația lui Dumnezeu că „era bun(ă)/erau bune” înseamnă că toate „funcționau”. 

Dar acest cuvânt însemna mai mult decât că ceva funcționa. Termenul ebraic tov mai este folosit în Biblie și pentru a exprima o apreciere estetică față de
un lucru frumos (Geneza 24:16). De asemenea, este folosit în contrast cu răul
(Geneza 2:9), care este asociat cu moartea (Geneza 2:17).
Expresia „erau bune” înseamnă că toată creația funcționa armonios, că era
frumoasă și perfectă și că nu era nimic rău în ea. Lumea „nu era încă” așa ca
lumea noastră, afectată de păcat și de moarte – idee afirmată în introducerea
celui de-al doilea pasaj despre creație (Geneza 2:5).

Această descriere contrazice radical teoriile evoluționiste, care declară dogmatic că lumea s-a format de la sine în mod progresiv, printr-o succesiune de
evenimente întâmplătoare, pornind de la un stadiu inferior și ajungând la un
stadiu superior. În schimb, autorul biblic afirmă că Dumnezeu a creat lumea în
mod voit și deodată (Geneza 1:1). Nu a fost nimic din pură întâmplare sau vreun
simplu accident. Lumea nu a apărut de la sine, ci este doar produsul voinței
și cuvântului lui Dumnezeu (Geneza 1:3). Verbul bara′, „a crea”, din Geneza 1,
unde se spune că la început Dumnezeu „a creat” cerurile și pământul, este
folosit ca acțiune doar a lui Dumnezeu și transmite ideea de ceva care are loc
subit: Dumnezeu a vorbit și s-a făcut.

Relatarea creației ne aduce la cunoștință că „totul” a fost făcut atunci
(Geneza 1:31) și, conform Creatorului Însuși, toate au fost evaluate drept „foarte bune” (Geneza 1:31). Geneza 1:1 vorbește despre evenimentul în sine, și
anume crearea cerului și a pământului; Geneza 2:1 declară că evenimentul a
fost încheiat. Și toate au fost terminate în șapte zile, inclusiv Sabatul.

`De ce ideea de miliarde de ani de evoluție anulează total istoria din Geneza? De ce sunt cele două perspective incompatibile în toate privințele?`