---
title:  Datoria omului
date:  31/03/2022
---

Imediat ce l-a creat pe om, Dumnezeu i-a oferit acestuia trei cadouri:
Grădina Edenului (Geneza 2:8), hrana (Geneza 2:16) și pe femeie (Geneza 2:22).

`5. Care este datoria omului față de lumea creată și față de Dumnezeu? Ce raport există între cele două datorii? Geneza 2:15-17`

Prima datorie a omului privește mediul înconjurător în care l-a așezat
Dumnezeu: „s-o lucreze și s-o păzească” (Geneza 2:15). Verbul ′avad, „a lucra”,
se referă la muncă. Nu este suficientă primirea darului. Trebuie să-l dezvoltăm
și să-l fructificăm – o lecție pe care Isus o va repeta în pilda talanților (Matei
25:14-30). Verbul șamar, „a ține, a păzi”, implică responsabilitatea de a păstra,
a conserva ceea ce am primit. A doua datorie este cu privire la hrană. Să nu
uităm că Dumnezeu le-a dat-o oamenilor (vezi Geneza 1:29). Dumnezeu i-a mai
zis omului: „Poți să mănânci după plăcere” (Geneza 2:16). Oamenii nu au creat
nici pomii, nici roadele lor. Acestea au fost un cadou, un dar din har.

Dar există și o poruncă aici: ei trebuiau să accepte și să se bucure de generosul
cadou al lui Dumnezeu, care consta „din orice pom”. Ca parte a acestui
har, totuși Dumnezeu adaugă o restricție. Dintr-un anumit pom, ei nu trebuiau
să mănânce. Desfătarea fără nicio restricție va duce la moarte. Acest principiu
a fost real în Grădina Edenului și, în multe feluri, el este valabil și astăzi.

Cea de-a treia datorie a omului are legătură cu femeia, cel de-al treilea dar
al lui Dumnezeu: „De aceea va lăsa omul pe tatăl său și pe mama sa și se va lipi
de nevasta sa, și se vor face un singur trup” (Geneza 2:24). Această afirmație
extraordinară este o expresie categorică ce subliniază responsabilitatea omului
față de legământul căsătoriei și scopul de a fi „un singur trup”, adică o singură
persoană (compară cu Matei 19:7-9).

Motivul pentru care bărbatul (și nu femeia) este cel care ar trebui să-și lase
părinții ar putea avea legătură cu faptul că Biblia folosește pronumele masculin
generic, deci poate că porunca se aplică și la femeie. În orice caz, deși este un
dar de la Dumnezeu, legătura căsătoriei presupune o responsabilitate din partea
omului după ce darul a fost primit, o responsabilitate și pentru bărbat, și
pentru femeie, de care să se achite cu credincioșie.

`Gândește-te la tot ce ți-a dat Dumnezeu. Care sunt responsabilitățile tale față de ceea ce ai primit? Care crezi că ar trebui să fie atitudinea creștinului față de ecologie și problemele actuale de mediu?`