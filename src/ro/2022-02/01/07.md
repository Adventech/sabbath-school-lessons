---
title:  Un gând de încheiere
date:  01/04/2022
---

Citește capitolul 14, „Știința și Biblia”, din cartea Educație, de Ellen G. White,
și capitolul 2, „Creația”, din cartea Istoria mântuirii, de Ellen G. White.
„Întrucât și natura, și descoperirea divină poartă amprenta aceleiași minți
supreme, acestea nu pot să nu vorbească în armonie. Prin metode diferite și în
limbaje diferite, ele dau mărturie despre aceleași mari adevăruri. Știința descoperă
neîncetat noi lucruri care ne uimesc, dar cercetările nu aduc nimic care,
înțeles corect, să vină în conflict cu revelația divină. Natura și Scriptura aruncă
lumină una asupra celeilalte. Ele ne familiarizează cu Dumnezeu, învățându-ne
câte ceva despre legile prin care lucrează El.

Concluziile eronate trase din fapte observate în natură au dus însă la un presupus
conflict între știință și revelație și, în efortul de a restabili armonia, au fost
adoptate interpretări ale Scripturii care subminează și distrug forța Cuvântului
lui Dumnezeu. S-a crezut că geologia contrazice interpretarea literală a relatării
lui Moise despre creație. Milioane de ani – se pretinde – au fost necesari pentru
ca pământul să evolueze din haos; de aceea, pentru a «adapta» Biblia la
această presupusă descoperire științifică, se consideră că zilele creației au fost
perioade de timp lungi, nedefinite, care acoperă mii sau chiar milioane de ani.

O asemenea concluzie este total deplasată. Consemnarea Bibliei este în armonie
cu sine însăși și cu învățătura naturii.” (Ellen G. White, Educație, pp. 128, 129)

STUDIU LA RÂND – BIBLIA ŞI CARTEA EVANGHELIZARE

**Biblia: Exodul 16–22**

`1. Cu ce instrument a cântat Maria, sora lui Aaron, și ce slujbă avea ea?`

`2. Ce gust și aspect avea mana?`

`3. Ce însemnătate aveau numele fiilor lui Moise?`

`4. În care dintre Cele Zece Porunci apare de cele mai multe ori cuvântul „nici”?`

**Evanghelizare, subcapitolul „Fanatismul și extremismul”**

`5. Când putem considera că o viziune este venită de la Domnul?`