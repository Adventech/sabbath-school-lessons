---
title:  Material Pentru Instructori
date:  01/04/2022
---

**Text-cheie:** Geneza 1:1
**Pasaje în studiu:** Geneza 1,2; Psalmii 100:1-3; Exodul 20:8-11; Matei 19:7-9;
Ioan 1:1-5

### I. Privire generală

**Introducere**

Este semnificativ faptul că Biblia începe cu relatarea creării
lumii. De fapt, multe cărți din Biblie încep cu o evocare a creației. Cartea Cronici
pornește de la crearea lumii ca dovadă că toți aparținem aceleiași rase umane,
ne tragem din același Tată (1 Cronici 1:1). Isaia face trimitere la Geneza 1:1, la
primele cuvinte din narațiunea creației, ca să ne aducă aminte că Dumnezeu
este Susținătorul nostru și că noi trebuie să ascultăm de El (Isaia 1:2). Prima
mărturie a lui Daniel în fața responsabilului numit de mai-marele famenilor
este o citare din relatarea despre crearea lumii. Cuvintele lui Daniel atestă
în fața eunucului că Dumnezeu este Creatorul care le dă hrană (Daniel 1:12).
Solomon își începe cugetarea cu o reflecție asupra creației (Eclesiastul 1:1-11),
în care deplânge deșertăciunea vieții când își dă seama că „nu este nimic nou
sub soare” (Eclesiastul 1:9). Evanghelia lui Ioan se deschide cu un poem despre
crearea lumii (Ioan 1:1-14) ca să evidențieze minunea întrupării: cum Isus
Hristos, care a fost Dumnezeu „la început”, a creat lumea și apoi a luat trup de
om ca să salveze lumea.

### II. Comentariu

**Frumusețea lumii create**

Prima lecție pe care o învățăm din textul biblic referitor la crearea lumii
are legătură cu frumusețea. Jocuri de cuvinte, jocuri de sunete, paralelisme și
structuri perfect echilibrate contribuie la realizarea unei imagini poetice elocvente.
Predomină în pasaj cadența bazată pe cifra șapte. Nu doar că narațiunea
despre crearea lumii acoperă o perioadă de șapte zile literale, dar mai vedem
și numeroase exemple de repetare de șapte ori a unor sunete, cuvinte și chiar
expresii. Acest ritm concentrat pe cifra șapte nu are exclusiv rațiuni estetice.
Această trăsătură stilistică are o semnificație profundă: este o mărturie despre
perfecțiunea creației lui Dumnezeu.

**Istoria creării lumii**

Frumusețea literară a textului nu înseamnă însă că raportul despre creație
ar trebui înțeles doar ca un produs poetic al imaginației. Formele verbale (care sunt aceleași forme folosite în textele narative), stilul genealogiilor (care caracterizează
forma acestui text) și structura lui literară (care corelează primele
două capitole ale cărții Geneza) – toate constituie dovezi gramaticale și literare
în favoarea intenției de a consemna fapte istorice. Autorul primei consemnări
a creației identifică explicit textul drept o genealogie/o prezentare istorică
(Geneza 2:4). Mai mult, textul prezintă fidel și toate trăsăturile literare ale
unei prezentări istorice cronologice. Motivul pentru care pasajul biblic despre
creație a fost scris sub forma unei genealogii este acela de a-l corela cu celelalte
genealogii din cartea Geneza și ca să îi atragă atenția cititorului că acest
raport despre evenimentul creării lumii aparține istoriei umane în aceeași măsură
ca viața patriarhilor.

În plus, se observă corespondențele lingvistice și tematice dintre primul pasaj
despre creație (Geneza 1:1–2:4) și cel de-al doilea (Geneza 2:4-25): aceeași
structură în șapte pași din prima redare (Geneza 1:1–2:4) se găsește și în a
doua (Geneza 2:4-25). Faptul că relatarea din Geneza 1:1–2:4 este corelată cu
narațiunea istorică din Geneza 2:4-25 sugerează intenția autorului de a-și prezenta
raportul despre crearea cerurilor și a pământului ca pe un eveniment
care aparține aceleiași narațiuni istorice din care face parte facerea omului.
Prin corelarea celor două consemnări ale creației, autorul mai sugerează
că același factor „timp” care a operat la crearea ființelor umane a acționat și la
crearea cerurilor și a pământului. Lumea și tot ce este în ea nu au avut nevoie
de milioane de ani ca să ajungă la stadiul de maturitate în virtutea căruia să
funcționeze corespunzător. Pe de altă parte, raportul din Geneza despre crearea
lumii nu se prezintă ca o analiză științifică a evenimentului. Dacă așa ar fi
stat lucrurile, acest pasaj ar fi trebuit redat ca o formulă foarte complicată și infinit de lungă, ce nu ar fi fost accesibilă oamenilor. Autorul biblic a consemnat,
sub inspirație, evenimentul creării lumii ca un eveniment istoric.

Totuși s-a sugerat adesea că relatarea biblică a creației nu a avut un scop
istoric, ci eminamente teologic și filosofic. De asemenea s-a susținut că singura
menire a pasajului din Geneza 1 a fost aceea de a edifica din punct de vedere
spiritual, nu de a informa din punct de vedere istoric. Această metodă de interpretare a Scripturilor derivă, de fapt, dintr-o presupoziție critică bazată pe
studiul literaturii clasice grecești. Într-adevăr, potrivit acestei tradiții, mesajul
spiritual primează, iar evenimentul istoric este atât secundar, cât și irelevant
pentru mesajul filosofic. Atunci când se aplică Scripturilor, această metodă de
interpretare i-a făcut pe mulți cercetători ai Bibliei să respingă intenția istorică
a textului biblic. Așadar, în ce privește învierea lui Isus, de exemplu, istoricitatea evenimentului a fost ignorată și chiar pusă sub semnul întrebării, în timp ce cercetătorii s-au concentrat doar pe mesajul spiritual al vieții Sale. Dar adevărata perspectivă biblică o ia în sens invers. Mesajul teologic derivă din evenimentul istoric. Deoarece învierea lui Isus este un eveniment istoric, ne putem încrede în Dumnezeu și ne putem concepe teologia bazându-ne pe înviere. Deoarece
pasajul despre creație din Geneza este unul istoric, el conține importante lecții
spirituale și teologice despre Dumnezeu și despre oameni.

**Primele cuvinte din raportul creației**

**La început**: Expresia ebraică bere′șit, „la început”, este scoasă în evidență.
Aceasta este plasată la începutul primei propoziții din Geneza. În plus, primește
și un accent, ceea ce o marchează și o separă de restul propoziției. Potrivit
acestei accentuări, propoziția ar trebui să aibă următoarea punctuație și să fie
citită astfel: „La început; Dumnezeu a făcut cerurile și pământul.” Sintagma
bere′șit este, de fapt, o expresie tehnică asociată în mod specific cu raportul
despre crearea lumii. Într-adevăr, este semnificativ că această expresie este
foarte rar folosită în Biblie. În afară de Geneza 1:1, bere′șit apare de doar patru
ori și doar în Ieremia. În cartea profetului Ieremia, bere′șit aparține unei formule
stilistice fixe, care face aluzie la cuvintele introductive ale pasajului despre
creație (Ieremia 26:1; 27:1; 28:1; 49:34,35), deși mesajele în sine nu fac nicio
trimitere directă la acest raport biblic.

**Dumnezeu**: Accentul pus pe termenul „început” este întărit de accentul
pus pe numele evreiesc ′Elohim, „Dumnezeu”, cu scopul de a-L indica pe
Dumnezeu în narațiunea creației (Geneza 1:1–2:4). Acest nume derivă din rădăcina
′alah, care transmite ideea de putere și preeminență. Forma la plural
confirmă această accentuare, deoarece este o formă de exprimare literară a
intensității și maiestății, mai degrabă decât o indicare a unor „dumnezei”, la
plural. O asemenea formă de plural ar denota o credință politeistă neisraelită
în mai mulți dumnezei. ′Elohim se referă la marele Dumnezeu care transcende
universul. Ritmul versetului 1 din Geneza 1 rezonează cu mesajul despre
superioritatea lui ′Elohim, cuvânt care apare spre mijlocul versetului. Pe lângă
aceasta, accentul (disjunctiv, atnach), care rupe versetul în două părți egale,
este atașat de cuvântul ′Elohim, „Dumnezeu”, care, în recitarea tradițională din
sinagogă, marchează pauza și punctul culminant al versetului. „Dumnezeu”
este termenul cel mai important din verset, nu doar pentru că El este subiectul
propoziției, ci și datorită ritmului.

**A creat**: Termenul bara′, „a crea/a face”, apare de șapte ori în pasajul care
redă crearea lumii (Geneza 1:1,21,27 [de 3 ori]; 2:3; 2:4), indicând astfel legătura
sa inerentă cu evenimentul punctual al creației. Mai mult chiar, în Biblia ebraică acest verb este întotdeauna și exclusiv folosit în legătură cu Dumnezeu.
Subiectul acestui predicat este întotdeauna Dumnezeu.

**Cerurile și pământul**: Prima propoziție din Biblie: „Dumnezeu a făcut cerurile
și pământul” stabilește de la bun început că Dumnezeu și creația Sa
sunt două lucruri distincte care nu derivă unul din celălalt. Expresia „cerurile
și pământul” este o figură de stil numită „merism”, în care se alătură două
părți contrastante ale unui întreg pentru a exprima ideea de întreg. Astfel, cele
două elemente opuse, cerurile și pământul, se referă la totalitatea universului,
ceea ce denotă că totul a fost creat de Dumnezeu. Utilizarea aceleiași expresii
la sfârșitul relatării despre creație, cu referire la săptămâna creației (Geneza
2:1,4), sugerează că procesul de creare a „cerurilor și a pământului” privește în
mod precis lumea umană, creată în acea săptămână. În același timp, această
expresie nu exclude posibilitatea existenței altor lumi create în afara săptămânii
creației.

### III. Aplicație

**La început, Dumnezeu**: Evenimentul creării lumii este fundamentul principal
al credinței omului în Dumnezeu. A crede în creație, a crede că Îi datorez
existența mea și realitatea lumii Cuiva pe care nu Îl văd și care a fost înainte
ca eu să fiu este primul act de credință. Merită remarcat faptul că singura
definiție biblică a credinței este corelată cu creația, după cum o afirmă Pavel,
autorul Epistolei către evrei: „Și credința este o încredere neclintită în lucrurile
nădăjduite, o puternică încredințare despre lucrurile care nu se văd” (Evrei
11:1). Crearea lumii este un eveniment din istorie care a avut loc atunci când
oamenii nu erau încă prezenți ca să îl vadă și să îl ateste. Prin urmare, creația
este evenimentul care prin excelență necesită credință și care implicit este o
revelație de sus. Are o mare însemnătate și faptul că Pavel își începe lista de
fapte ale credinței cu creația: „Prin credință pricepem că lumea a fost făcută
prin Cuvântul lui Dumnezeu, așa că tot ce se vede n-a fost făcut din lucruri care
se văd” (Evrei 11:3). Gândirea teologică, asemenea credinței, trebuie să înceapă
în primul rând cu recunoașterea evenimentului creării lumii.
1. Ce impact are asupra vieții și alegerilor noastre faptul că actul credinței începe
cu încrederea în evenimentul creării lumii?
2. Ce lecții învățăm din actul lui Dumnezeu de creare a lumii pe când noi nu
eram martori ai evenimentului? Ce învățăm din faptul că ne odihnim în
Sabat ca să sărbătorim lucrarea Lui pentru noi?