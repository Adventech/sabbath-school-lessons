---
title:  Plecarea lui Avraam
date:  01/05/2022
---

`1. De ce l-a chemat Domnul pe Avram să-și lase țara și familia? Cum a răspuns el? Geneza 12:1-9`

Ocazia anterioară în care Dumnezeu i-a vorbit unui om, cel puțin dintre cele
notate în Scriptură, l-a vizat pe Noe, ca să-l asigure după potop că va face un
legământ cu „orice făptură” (Geneza 9:15-17) și că nu va mai veni un alt potop.
Noul cuvânt al lui Dumnezeu, acum adresat lui Avram, are legătură cu acea
făgăduință: toate familiile pământului vor fi binecuvântate prin Avram.

Împlinirea acelei profeții începe cu renunțarea la trecut. Avram lasă în
urmă tot ce îi era mai apropiat, familia și țara lui, chiar și o parte din el însuși.
Intensitatea acestei mișcări se reflectă în repetarea cuvântului-cheie „ieși”, care
apare de șapte ori în context. Prima dată, Avram trebuie să-și părăsească țara,
„Ur, din Caldeea”, care este și Babilonul (Geneza 11:31; Isaia 13:19). Această
chemare de a „ieși din Babilon” are o lungă istorie printre profeții biblici (Isaia
48:20; Apocalipsa 18:4). Plecarea lui Avram are de-a face și cu familia lui. El
trebuie să-și lase propria moștenire și mare parte din ce a învățat și a dobândit
prin moștenire, educație și influență.

Da, chemarea lui Dumnezeu presupune chiar mai mult. Expresia ebraică
lekh lekha, „ieși/du-te”, tradusă literal înseamnă „du-te tu însuți”. Plecarea lui
Avram din Babilon presupune mai mult decât mediul în care a trăit, chiar mai
mult decât familia lui. Expresia ebraică sugerează un accent pe el însuși. Avram
trebuie să se lase pe el însuși, să renunțe la partea aceea din ființa lui care
conține trecutul său babilonian.

Ținta acestei abandonări este „o țară” pe care Dumnezeu i-o va arăta.
Același limbaj va fi folosit în contextul jertfirii lui Isaac (Geneza 22:2), cu referire
la muntele Moria, unde Isaac avea să fie adus jertfă și unde templul din
Ierusalim avea să fie construit (2 Cronici 3:1). Promisiunea lui Dumnezeu nu
vizează doar o patrie fizică, ci și salvarea lumii. Ideea aceasta este reafirmată în
făgăduința lui Dumnezeu de a binecuvânta toate familiile pământului (Geneza
12:2,3). Verbul barakh, „a binecuvânta”, apare de cinci ori în acest pasaj.
Această binecuvântare universală se va realiza prin intermediul „seminței” lui
Avram (Geneza 22:18; 26:4; 28:14). Textul se referă aici la „sămânță”, care în
cele din urmă se va împlini în Isus Hristos (Faptele apostolilor 3:25).

`Sâmbătă, 7 mai, este Sabatul Companionului. Împreună cu cei apropiați, începe să pregătești un mic dar pentru adolescenții din biserica ta.`