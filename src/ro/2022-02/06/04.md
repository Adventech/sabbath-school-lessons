---
title:  Avram și Lot
date:  03/05/2022
---

`3. Ce învățăm din Geneza 13:1-18 despre cât de important este caracterul?`

Avram se întoarce de unde a plecat, ca și când voiajul lui în Egipt a fost doar
un ocol nefericit. Relația lui Dumnezeu cu Avram se reia de acolo de unde se
oprise la primul lui drum în Țara Promisă. Prima oprire a lui Avram este la Betel
(Geneza 13:3), la fel ca în primul lui drum în țară (Geneza 12:3-6). Avram s-a
pocăit și și-a venit în fire: a redevenit Avram, omul credinței.

Reconectarea lui Avram cu Dumnezeu se vede deja în relaționarea lui cu
oamenii, în modul în care abordează problemele cu Lot, nepotul său, în ce
privește folosirea terenurilor din zonă. Astfel, Avram este cel care propune un
tratat de pace și îi permite lui Lot să aleagă primul (Geneza 13:9,10) – un act de
generozitate, de mărinimie, care arată ce fel de om era Avram.

Faptul că Lot își alege partea cea mai bună și mai ușor de lucrat, câmpia cel
mai bine udată (Geneza 13:10,11), fără să-i pese câtuși de puțin de răutatea
viitorilor lui vecini (Geneza 13:13), dezvăluie ceva despre lăcomia și caracterul
lui. Expresia „și-a ales” ne reamintește de antediluvienii care au ales și ei ce
și-au dorit (vezi Geneza 6:2).

În schimb, mutarea lui Avram a fost un act de credință. Nu el a ales țara, ci
aceasta i-a fost dată de Dumnezeu prin har. Spre deosebire de Lot, Avram s-a
uitat la țară și a cercetat-o cu privirea doar la porunca lui Dumnezeu (Geneza
13:14). Dumnezeu îi vorbește iarăși lui Avram doar după ce acesta se desparte
de Lot (Geneza 13:14). De fapt, aceasta este prima ocazie consemnată când
Dumnezeu îi vorbește lui Avram de la plecarea din Ur: „Ridică-ți ochii și, din
locul în care ești, privește spre miazănoapte și spre miazăzi, spre răsărit și spre
apus; căci toată țara pe care o vezi ți-o dau ție și seminței tale în veac” (Geneza
13:14,15). Apoi, Dumnezeu îl invită pe Avram să străbată „țara în lung și în lat”,
ca un act de intrare în posesie, „căci ție ți-o voi da” (Geneza 13:17).

Deci Domnul lămurește foarte bine faptul că El, Dumnezeu, este Cel care
îi dă țara lui Avram. Este un dar, un dar din har, pe care Avram trebuie să și-l
însușească prin credință, o credință care duce la ascultare. Doar Dumnezeu va
împlini tot ce i-a promis lui Avram aici (vezi Geneza 13:14-17).

`Ce gest de bunătate și generozitate ai putea să faci – azi sau mâine – pentru o persoană care probabil nu îți acordă respectul cuvenit?`