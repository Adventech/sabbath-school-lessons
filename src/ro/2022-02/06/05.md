---
title:  Coaliția de la Babel
date:  04/05/2022
---

`4. Ce semnificație are faptul că războiul are loc imediat după ce lui Avram i se oferă în dar Țara Promisă? Ce ne învață această întâmplare despre Avram? Geneza 14:1-17`

Acesta este primul război relatat în Scriptură (Geneza 14:2). Coaliția formată
din patru armate din Mesopotamia și Persia împotriva celeilalte coaliții
formate din cinci armate canaanite, inclusiv regii Sodomei și Gomorei (Geneza
14:8), sugerează că acesta a fost un conflict amplu (Geneza 14:9). Motivul acestei
operațiuni militare are de-a face cu faptul că popoarele canaanite se răsculaseră
împotriva suveranilor babilonieni (Geneza 14:4,5). Deși acest fragment
se referă la un conflict istoric precis, momentul desfășurării acestui război „global”,
chiar după darea Țării Promise lui Avram, îi conferă acestui eveniment o
semnificație spirituală deosebită.

Faptul că au fost implicate atât de multe popoare din țara Canaan sugerează
că miza acestui conflict era suveranitatea asupra țării. În mod ciudat, tabăra
lui Avram, adevăratul posesor al țării, este singura forță care rămâne în afara
conflictului, cel puțin la început.

Motivul pentru care Avram a ales să rămână neutru este că, din perspectiva
lui, Țara Promisă nu trebuia obținută prin forța armelor sau prin înțelepciunea
strategiilor politice. Regatul lui Avram era un dar de la Dumnezeu. Singurul
motiv pentru care Avram avea să intervină este soarta nepotului său Lot, luat
prizonier în timpului bătăliilor (Geneza 14:12,13).
„Avraam [...] nu păstrase amintiri neplăcute despre lipsa de recunoștință
a lui Lot. I s-a trezit toată afecțiunea sa pentru Lot și s-a hotărât să-l salveze.
Căutând mai întâi sfatul divin, Avraam s-a pregătit de război” (Ellen G. White,
Patriarhi și profeți, p. 135).

Dar Avram nu înfruntă întreaga coaliție. În ceea ce trebuie să fi fost o
operațiune rapidă și nocturnă cu un efectiv mic de luptători, el a atacat doar
tabăra unde Lot era ținut prizonier. Lot este salvat și, împreună cu el, și regele
Sodomei. Astfel, acest credincios om al lui Dumnezeu a manifestat și mare
curaj, și tărie sufletească. Nu este de mirare că influența lui în zonă a crescut
și oamenii au văzut ce fel de om era, aflând mai multe despre Dumnezeul pe
care el Îl slujea.

`Ce influență au faptele noastre asupra celorlalți? Ce mesaj transmitem despre credința noastră prin ceea ce facem?`