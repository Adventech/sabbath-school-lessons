---
title:  Ispita Egiptului
date:  02/05/2022
---

`2. De ce a plecat Avram din Țara Promisă și s-a dus în Egipt? Cum s-a comportat faraonul în comparație cu Avram? Geneza 12:10-20`

Aparent fără sens, Avram, care tocmai ajunsese în Țara Promisă, decide să
plece de acolo în Egipt din cauză că „a venit însă o foamete în țară” (Geneza
12:10). Există dovezi bine atestate în textele egiptene antice despre popoarele
din Canaan care mergeau în Egipt pe timp de foamete. În Învățăturile pentru
regele Merikare, un text compus în perioada Regatului Mijlociu egiptean
(2060–1700 î.Hr.), oamenii care veneau din Canaan erau identificați cu niște
„bieți asiatici” (aamu) și descriși ca „fiind într-o stare jalnică, [...] fără apă, [...]
care nu [trăiește] într-un loc, nevoia de hrană [îl] pune pe drumuri” (Miriam
Lichtheim, Ancient Egyptian Literature, Volume I: The Old and Middle Kingdoms,
University of California Press, Berkeley, CA, 1973, pp. 103, 104).

Tentația Egiptului a constituit deseori o problemă pentru israeliții din vechime
(Numeri 14:3; Ieremia 2:18). Astfel, Egiptul a devenit un simbol al oamenilor
care se încred în oameni mai degrabă decât în Dumnezeu (2 Împărați 18:21;
Isaia 36:6,9). În Egipt, unde apa era la ordinea zilei, credința nu era necesară,
fiindcă se vedea imediat cât de promițătoare era această țară. În comparație cu
țara unde era foamete, Egiptul îi părea un loc bun de locuit lui Avram, în ciuda
a ceea ce îi spusese Dumnezeu.

Avram care acum pleacă din Canaan este în contrast cu Avram care a plecat
din Ur. Înainte, Avram a fost descris ca un om al credinței care a plecat din Ur
ca răspuns la chemarea lui Dumnezeu; acum, el pleacă din Țara Promisă de unul
singur, din proprie inițiativă. Înainte, Avram s-a bizuit pe Dumnezeu; acum, el
se comportă ca un politician pragmatic, manipulator și lipsit de etică, unul care
se bizuie doar pe sine.

Vedem aici că până și un mare om al lui Dumnezeu poate comite greșeli
și să nu fie totuși lepădat de Dumnezeu. Când Noul Testament vorbește despre
Avraam ca un exemplu de mântuire prin har exact aceasta înseamnă: har!
Deoarece, dacă nu ar fi fost prin har, pentru Avraam, la fel ca și pentru noi, nu
ar fi fost nicio speranță.

`Ce ar trebui să ne învețe această întâmplare despre cât de ușor este chiar și pentru creștinii credincioși să se abată de pe drumul drept? De ce neascultarea nu este niciodată o alegere bună?`