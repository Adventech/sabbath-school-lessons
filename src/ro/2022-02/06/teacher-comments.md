---
title:  Material Pentru Instructori
date:  06/05/2022
---

**Text-cheie:** Evrei 11:8
**Pasaje în studiu:** Geneza 12–14; Evrei 7:1-10

### I. Privire generală

**Introducere:** Această secțiune ne poartă într-o călătorie de la Babel în Țara
Promisă, dar cu un nou erou, Avram, care își lasă în urmă casa fără să știe care
îi va fi destinația. Primii pași ai lui Avram spre Țara Promisă nu sunt ușori, ci
mai degrabă șovăielnici. Avram se luptă să moștenească țara. Când, în sfârșit,
ajunge în Canaan, el nu poate să rămână acolo, pentru că este foamete. Prin
urmare, trebuie să se îndrepte spre Egipt. Dar Avram nu se poate stabili nici
acolo, din cauza unui conflict cu faraonul. Avram este deci constrâns să se întoarcă
și să meargă din nou în Canaan. Dar și acolo lucrurile sunt complicate.
Avram și Lot, nepotul lui, se învoiesc să se despartă din cauza unei dispute pe
seama pământului. Mai târziu izbucnește un război care angrenează întreaga
țară, însuși locul pe care Dumnezeu îl hotărâse pentru Avram. După bătălie,
Avram este întâmpinat de un necunoscut, Melhisedec, căruia îi dă zeciuială,
un mod de a recunoaște că nimic nu îi aparține. Aceste episoade sunt bogate
în lecții spirituale în care se împletesc elemente ce țin de credință și de etică.
De meditat: Comparați manipulările și minciunile lui Avram cu încrederea
și onestitatea faraonului; altruismul lui Avram față de Lot cu egoismul lui Lot;
generozitatea lui Avram cu lăcomia împăraților. Analizați lipsa de consecvență
și de încredere a lui Avram atunci când răspunde chemării lui Dumnezeu.

### II. Comentariu

**Lek leka, „Ieși!”**
Această expresie ebraică înseamnă „du-te ca să te regăsești”. Chemarea
adresată lui Avram de „a ieși” din țara lui și de a se îndepărta de rădăcinile
sale ar trebui să-l ducă pe o cale a regăsirii de sine, a împlinirii personale și a
conturării propriei identități. Nu este suficient ca Avram să iasă din Babel; ca să
se regăsească cu adevărat, el are nevoie să se debaraseze de Babelul care este
în el – idolatria părinților lui și mentalitatea arogantă a Babelului. În acest scop,
Avram trebuie nu doar să plece din locul în care a trăit, ci trebuie să fie mereu
în mișcare. Este semnificativ că destinul „mobil” se reflectă în limbajul care
redă întâmplările din viața lui. Verbul „a merge”, halak, este un cuvânt-cheie
care străbate narațiunea despre Avram din capitolul 12 până la capitolul 22,
fragment care constituie secțiunea centrală a cărții Geneza. Un alt aspect important este că expresia lek leka, „ieși”, „mergi”, încadrează parcursul spiritual
al lui Avraam. Această expresie apare de două ori: prima dată, când Avram este
chemat să-și lase trecutul (Geneza 12:1), iar a doua oară, când este chemat săși
abandoneze viitorul (Geneza 22:2). Suspendat în gol, dezrădăcinat, Avraam
se bazează doar pe Dumnezeu. Avraam personifică credința.

**Avram și faraonul**
Când ajunge în Egipt, Avram se confruntă cu amenințarea din partea faraonului.
Dar, în loc să caute ajutorul sau călăuzirea lui Dumnezeu, el recurge la
politică și minciuni. Doar că înșelăciunea lui Avram se întoarce împotriva lui.
Tocmai pentru că Avram a mințit și a pretins că Sarai era sora lui, aceasta a
fost luată de faraon în haremul lui (Geneza 12:15; compară cu Geneza 12:19).
Paradoxal, faraonul îl tratează bine pe Avram tocmai pentru că crezuse că Sarai
era sora acestuia (Geneza 12:16), exact așa cum ticluise Avram (Geneza 12:13).
Episodul este plin de ambiguități. Chiar și când minte, Avram spune adevărul,
deoarece Sarai este și nu este sora lui; ea este sora lui după un singur părinte.
Chiar și când este binecuvântat cu tot felul de daruri, Avram este blestemat,
fiindcă soția lui se află acum în haremul faraonului. Dumnezeu nu îl dojenește
pe Avram; dar, când vorbește faraonul, cuvintele lui răsună ca cele rostite de
Dumnezeu lui Adam (Geneza 3:9; compară cu Geneza 21:17; 22:11,15,16). Un
alt aspect interesant este și că faraonul pune o serie de întrebări, ca atunci
când Dumnezeu l-a strigat pe Adam (Geneza 3:9,11). Această paralelă între
cele două mustrări sugerează că păcatul lui Avram este de aceeași natură cu
păcatul lui Adam.

**Avram și Lot**
Pentru prima dată de la sosirea în Canaan, verbul halak, „a merge/a se
duce”, care răspunde la chemarea lek leka, reapare. Este folosit de două ori
(Geneza 13:1,5). Prima dată se referă la călătoria lui Avram la Betel, unde a
construit un altar și I s-a închinat lui Dumnezeu (Geneza 13:4). Această deplasare
îl reconectează pe Avram cu trecutul lui și restaurează ceea ce întrerupsese
călătoria în Egipt. Avram se întoarce la „cărările cele vechi” (Ieremia 6:16; compară
cu Ieremia 18:15). Se pocăiește.

A doua oară când este folosit, verbul halak se referă la umblarea lui Lot.
Dar, spre deosebire de umblarea lui Avram, umblarea lui Lot nu are o conotație
spirituală; în schimb, aceasta este asociată cu bogăția lui (Geneza 13:5). Mai
mult, nu doar modul în care cei doi „merg” este diferit, ci și modul în care „locuiesc”.
În timp ce Avram asociază „locuirea/așezarea” lui într-un loc cu relația lui cu Dumnezeu, Lot cântărește „așezarea” lui doar în legătură cu el însuși și
cu bunurile lui materiale. Dificultatea coabitării lor (Geneza 13:6) nu este doar
urmarea factorilor externi, ci, în esență, are de-a face cu divergențele spirituale
profunde dintre ei. Viziunile lor asupra lumii sunt viziuni care nu se pot împăca
(Geneza 13:7-9) și, prin urmare, tensiunile dintre ei sunt inevitabile. Deși textul
biblic consemnează o ceartă între păzitorii de turme, disputa trece dincolo
de păzitorii turmelor și presupune elemente spirituale. Avram înțelege deci
că separarea este singura modalitate de a face să fie pace. Lot ia inițiativa și
alege teritoriul câmpiilor bogate. Avram ia ce a mai rămas: munții Canaanului
(Geneza 13:12). Spre deosebire de Lot, care decide de unul singur să-și ridice
ochii și să vadă (Geneza 13:10), Avram o face doar la porunca lui Dumnezeu
(Geneza 13:14).

Mai târziu, în timpul unui război, când Lot este luat prizonier din Sodoma
(împreună cu bunurile lui), Avram pornește cu un comando de bărbați ca
să-și salveze nepotul. La sfârșitul campaniei, Lot și oamenii lui sunt în sfârșit
eliberați. Regele Sodomei iese în întâmpinarea patriarhului, când acesta se întorcea
din expediție, ca să-i mulțumească (Geneza 14:17). Surprinzător, Lot,
care era atât de nerăbdător să dețină controlul asupra destinului său și să ia
el partea cea mai bună a țării, ajunge prizonier. Avram, pe de altă parte, care
cu umilință și bunătate îi cedează lui Lot dreptul de a alege primul – o alegere
care îi aparținea lui de drept, ca rudă mai în vârstă – este cel care acum ia
inițiativa și controlează cursul evenimentelor. Avram înțelesese că încrederea
în Dumnezeu și disponibilitatea de a pierde propriile beneficii au fost cea mai
bună modalitate de a-și controla propria soartă și de a-și asigura cel mai bun
rezultat. Aceeași lecție paradoxală este întărită de Isus în predica Sa de pe munte
(Marcu 8:35).

**Avram și Melhisedec**
Acest rege misterios pare a fi complet în afara cadrului narațiunii. Mai întâi
de toate, Melhisedec provine din cetatea Salem, numele antic al Ierusalimului,
care nu a fost implicat în război. În plus, numele șalem, „Salem”, care înseamnă
„pace”, contrapune acțiunile de război, care, în cadrul narațiunii de până acum,
au ocupat un loc central. Dreptatea (tsedeq), termen cuprins în numele regelui,
se află în opoziție cu aluziile la „rău” și „nelegiuire” din numele Bera („în rău”),
regele Sodomei, și Birșa („în nelegiuire”), regele Gomorei. Melhisedec este numit
„preot al Dumnezeului celui Preaînalt”.

Aceasta este prima dată când apare în Biblie cuvântul „preot” (kohen).
Preoția lui Melhisedec precedă preoția levitică. Faptul că Avram folosește același titlu ′el ′elyon („Dumnezeului celui Preaînalt”) în dreptul Dumnezeului
lui (Geneza 14:20), adăugând numele Iehova (YHWH) la numele „Dumnezeul
cel Preaînalt” (Geneza 14:22), sugerează că el l-a considerat pe Melhisedec un
preot legitim al Dumnezeului Creator. Deși Melhisedec aparținea comunității
canaanite, Dumnezeu îl alesese ca reprezentant al Său printre oamenii din vremea
aceea. În ciuda originii sale străine, Avram îi dă zeciuială și este binecuvântat
de el. În plus, numeroasele referiri la Dumnezeu, masa sfântă alcătuită din
pâine și must și binecuvântarea și imnul adresate lui Dumnezeu îi conferă din
plin personajului Melhisedec o semnificație spirituală, indicând mai mult decât
o simplă întâlnire între regi. De remarcat faptul că mai departe în Scripturi se
păstrează această conotație spirituală. Psalmul 110 îl asociază pe Melhisedec
cu viitorul Mesia davidic (Psalmii 110:4), urmat de autorii Noului Testament,
care corelează preoția unică a lui Melhisedec cu cea a lui Isus (Evrei 5:5–6:10; 7).

### III. Aplicație

**Lek leka, „Ieși!”**
Găsiți în Biblie pasaje în care profeții îi somează pe oamenii lui Dumnezeu să
iasă din Babilon. Ce înseamnă această chemare pentru poporul lui Dumnezeu
de astăzi? Cum vi se aplică personal chemarea lui Dumnezeu de „a ieși”, în
raport cu viața socială pe care o aveți? În ce fel acest apel are de-a face cu
lucrarea de zidire a caracterului pe care o faceți zilnic? Cum se aplică această
expresie la experiența convertirii de care ați avut parte?

**Avram și Lot:** De ce Avram a putut să-l lase pe Lot să aleagă primul? Cum se
aplică această atitudine în relația pe care o aveți cu ceilalți oameni? De ce perspectiva
lui Avram orientată spre viitor este superioară gândirii lui Lot orientate
spre prezent? Ce principii și lecții vă învață acest episod biblic despre modul în
care ar trebui gestionate afacerile? De ce, în final, ticăloșia și înșelăciunea nu
aduc niciun beneficiu?

**Avram și Melhisedec:** Ce lecții despre semnificația spirituală a zecimii puteți
lua de la Avram, care îi dă zecimea regelui păgân Melhisedec? De ce decizia lui
Avram de a da zecime din tot ce recuperează din luptă are legătură cu credința
lui în Creatorul și Mântuitorul lui (Geneza 14:19,20)? Cum se aplică o asemenea
mărturisire de credință în Creator la bunurile materiale din viața noastră?