---
title:  Zecimea oferită lui Melhisedec
date:  05/05/2022
---

`5. Cine era Melhisedec? De ce Avram și-a dat zecimea acestui preot care apare din senin? Geneza 14:18-24; Evrei 7:1-10`

Apariția neașteptată a misteriosului Melhisedec nu este de neînțeles. După
ce a primit mulțumirile din partea regilor canaaniți, acum Avram este cel care
îi mulțumește acestui preot, o recunoștință manifestată prin zecimea pe care
i-a oferit-o. Melhisedec venea din cetatea Salem, care înseamnă „pace”, un
mesaj nimerit după tulburarea produsă de război. Unul dintre componentele
numelui lui Melhisedec, tsedek, „dreptate”, apare în contrast cu numele regelui
Sodomei, Bera („în rău”, „în răutate”), și al Gomorei, Birșa („în nelegiuire”), acestea
fiind probabil porecle provenite din comportamentul lor (Geneza 14:2).

Melhisedec apare după răsturnarea situației de violență și răutate, reprezentate
de ceilalți regi canaaniți. Acest pasaj mai conține și prima menționare
în Biblie a cuvântului „preot” (Geneza 14:18). Asocierea lui Melhisedec cu
Dumnezeul cel Preaînalt (Geneza 14:18), pe care Avram Îl invocă drept propriul
lui Dumnezeu (Geneza 14:22), arată clar că Avram l-a considerat pe Melhisedec
preot al Dumnezeului pe care el Îl slujea. Totuși, Melhisedec nu trebuie identificat
cu Hristos. El era reprezentantul lui Dumnezeu printre oamenii din acea vreme
(vezi Comentariile lui Ellen G. White, Comentariul Biblic Adventist, vol. 1,
pp. 1092, 1093). Melhisedec oficiază, într-adevăr, ca un preot și îl servește pe
Avram cu „pâine și vin”, o asociere din care deseori se subînțelege utilizarea
mustului – suc de struguri proaspăt stors (Deuteronomul 7:13; 2 Cronici 31:5)
– și care reapare în contextul oferirii zecimii (Deuteronomul 14:23). În plus, el îl
binecuvântează pe Avram (Geneza 14:19).

Pe de altă parte, Avram „i-a dat zeciuială din toate” (Geneza 14:20) ca răspuns
față de Dumnezeul Creator, „Ziditorul cerului și al pământului” (Geneza 14:19).
Acest titlu face trimitere la începutul pasajului despre crearea lumii (Geneza 1:1),
unde expresia „cerurile și pământul” înseamnă totalitate, toate, tot. Ca atare,
zecimea este înțeleasă ca o expresie a recunoștinței față de Creator, care deține
toate lucrurile (Evrei 7:2-6; compară cu Geneza 28:22). În mod paradoxal, închinătorul
vede zecimea nu ca pe un dar făcut lui Dumnezeu, ci ca pe un dar de la
Dumnezeu, pentru că Dumnezeu ne dă totul, de fapt.

`De ce actul înapoierii zecimii este un indicator puternic al credinței, precum și un act care întărește credința?`