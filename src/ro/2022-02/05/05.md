---
title:  „Haidem să Ne coborâm”
date:  27/04/2022
---

`4. Citește Geneza 11:5-7 și Psalmii 139:7-12. De ce a coborât Dumnezeu pe pământ în această situație? Ce anume dorea Dumnezeu să evite pe viitor?`

Paradoxal, deși oamenii se îndreptau în sus, Dumnezeu a trebuit să coboare
la ei. Coborârea lui Dumnezeu este o afirmare a supremației Lui. Dumnezeu
va fi întotdeauna dincolo de capacitatea noastră umană. Orice efort omenesc
de a ne ridica până la El și a-L întâlni în cer este inutil și ridicol. Fără îndoială,
din acest motiv a coborât Isus la noi, și anume ca să ne salveze. Într-adevăr,
nu a existat nicio altă cale prin care să ne mântuiască. Transmite multă ironie
afirmația că „Domnul S-a pogorât să vadă cetatea și turnul pe care-l zideau fiii
oamenilor” (Geneza 11:5). Dumnezeu nu era nevoit să coboare din cer ca să
vadă (Psalmii 139:7-12; compară cu Psalmii 2:4), dar El a venit totuși. Ideea
aceasta subliniază implicarea lui Dumnezeu în treburile oamenilor.

`5. Ce ne transmite faptul că Dumnezeu S-a coborât la noi? Luca 1:26-33`

Coborârea lui Dumnezeu ne mai reamintește și de principiul neprihănirii
prin credință și de modul cum funcționează harul lui Dumnezeu. Indiferent de
lucrarea pe care am face-o pentru Dumnezeu, El tot va trebui să coboare ca să
ne întâlnească. Nu ceea ce facem noi pentru Dumnezeu ne va aduce aproape
de El și de răscumpărare; ci faptul că Dumnezeu vine spre noi ne va mântui. De
fapt, textul din Geneza vorbește de două ori despre faptul că Dumnezeu „coboară”,
care pare să transmită cât de mult Îi păsa de ceea ce se întâmpla acolo.

Potrivit textului, Domnul voia să pună capăt ideii de unitate adânc înrădăcinate
în ei, care, în starea lor căzută, ar fi dus doar la și mai mult rău. Din acest
motiv El a ales să le încurce limba, lucru care avea să pună capăt complotului lor.

„Cu toate acestea, oamenii continuă să meargă pe același drum, încrezându-
se în ei înșiși și respingând Legea lui Dumnezeu. Este același principiu pe
care Satana a căutat să-l aplice în cer; același principiu care l-a stăpânit pe Cain
când și-a adus jertfa” (Ellen G. White, Patriarhi și profeți, p. 123).

`Cum vedem în relatarea despre Turnul Babel un alt exemplu de mândrie umană și modul în care, în cele din urmă, va fi înfrântă? Ce lecții personale putem extrage din această întâmplare?`