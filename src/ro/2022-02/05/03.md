---
title:  Genealogia din cartea Geneza
date:  25/04/2022
---

Informațiile despre vârsta lui Noe ne ajută să ne dăm seama că Noe servește
drept punct de legătură între civilizațiile antediluviene și postdiluviene, de dinainte
și de după potop. Ultimele două versete din pasajul anterior (Geneza
9:28,29) ne duc înapoi la ultimul element din genealogia lui Adam (Geneza
5:32). Fiindcă Adam a murit când Lameh, tatăl lui Noe, avea 56 de ani, Noe cu
siguranță a auzit întâmplări despre Adam, pe care este posibil să le fi transmis
urmașilor săi înainte și după potop.

`2. Citește Geneza 10. Care crezi că este scopul acestei genealogii din Biblie? Vezi și Luca 3:23-38`

Genealogia biblică are trei funcții. În primul rând, subliniază aspectul istoric
al faptelor biblice, care au legătură cu personaje reale care au trăit și au murit și
ale căror zile au fost numărate cu exactitate. În al doilea rând, dovedește continuitatea
dintre timpurile îndepărtate și cele în care trăiește scriitorul, stabilind
o legătură clară între acel „prezent” și trecut. În al treilea rând, genealogia ne
reamintește de fragilitatea umană și de urmările dezastruoase ale blestemului
păcatului și de consecințele lui mortale asupra tuturor generațiilor care au urmat.

Să observăm cum clasificarea „urmașii lui Ham”, „urmașii lui Sem” și „urmașii
lui Iafet” nu respectă un criteriu clar. Cele 70 de neamuri îi anticipează pe cei
70 de membri ai familiei lui Iacov (Geneza 46:27) și pe cei 70 de bătrâni ai lui
Israel din pustiu (Exodul 24:9). Ideea unei corespondențe între cele 70 de neamuri
și cei 70 de bătrâni sugerează misiunea lui Israel față de neamuri: „Când
Cel Preaînalt a dat o moștenire neamurilor, când a despărțit pe copiii oamenilor,
a pus hotare popoarelor după numărul copiilor lui Israel” (Deuteronomul
32:8). În același fel, Isus trimite 70 de ucenici să predice Evanghelia la popoare
(Luca 10:1).

Aceste informații ne arată legătura directă dintre Adam și patriarhi: toți au
fost persoane reale, oameni în carne și oase de la Adam mai departe. Ne ajută
să înțelegem și că patriarhii au avut acces direct la martorii care au avut amintiri
personale ale acelor evenimente antice.

`Citește Matei 1:1-17. Cum ne transmite acest pasaj faptul că toți acei oameni au existat? De ce este important pentru credința noastră ca noi să știm și să credem că ei au fost oameni reali?`