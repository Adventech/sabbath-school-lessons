---
title:  Blestemarea lui Ham
date:  24/04/2022
---

`1. Care este mesajul ce reiese din această întâmplare ciudată? Geneza 9:18-27 `

Fapta lui Noe legată de via lui ne trimite cu gândul la Adam în Grădina
Edenului. Cele două situații conțin elemente comune: cineva mănâncă un
fruct, iar urmarea este goliciunea, apoi urmează o învelitoare, un blestem și o
binecuvântare. Noe se reconectează la rădăcinile lui adamice și, din nefericire,
continuă acea istorie a eșecului.

Fermentarea fructelor nu a făcut parte din planul lui Dumnezeu de la
creație. Noe s-a îmbătat, apoi și-a pierdut autocontrolul și s-a dezvelit. Faptul
că Ham „a văzut” goliciunea tatălui său face aluzie la Eva, care, la rândul ei, „a
văzut” pomul interzis (Geneza 3:6). Această paralelă sugerează că Ham nu doar
a zărit din greșeală nuditatea tatălui său, ci s-a dus și a vorbit despre ea, fără ca
măcar să încerce să rezolve problema tatălui său. În schimb, reacția imediată a
fraților lui de a-și acoperi tatăl, în timp ce Ham îl lăsase gol, condamnă implicit
faptele lui Ham. Ideea principală aici este mai ales respectul datorat părinților.
Nerespectarea părinților, care reprezintă trecutul, va afecta viitorul copiilor
(Exodul 20:12; compară cu Efeseni 6:2). De aici și blestemul, care va influența
viitorul lui Ham și pe cel al fiului său Canaan.

Desigur, ar fi o greșeală teologică grosolană și o crimă etică să folosim acest
text pentru a justifica teoriile rasiste în dreptul vreunei categorii de oameni.
Profeția este strict limitată la Canaan, fiul lui Ham. Autorul biblic are în vedere
unele practici corupte ale canaaniților (Geneza 19:5-7,31-35).

În plus, blestemul conține perspectiva unei binecuvântări, făcând un joc de
cuvinte cu numele „Canaan”, care derivă din verbul kana′, „a cuceri, a supune”.
Prin cucerirea Canaanului, copiii lui Dumnezeu, urmașii lui Sem, aveau să intre
în Țara Promisă și să pregătească calea pentru venirea lui Mesia, care avea să-l
facă pe Iafet să se întindă până la „corturile lui Sem” (Geneza 9:27). Aceasta
este o aluzie profetică la extinderea legământului lui Dumnezeu spre toate popoarele
care vor accepta mesajul lui Israel de salvare a lumii (Daniel 9:27; Isaia
66:18-20; Romani 11:25). Blestemul lui Ham va fi într-adevăr o binecuvântare
pentru toate familiile pământului, inclusiv pentru toți urmașii lui Ham și ai lui
Canaan care primesc mântuirea pe care le-o oferă Domnul.

`Noe, „eroul” potopului, a băut alcool? Ce ar trebui să ne spună acest lucru despre cât de fragili și greșiți suntem cu toții? Vorbește astăzi cu o persoană care se luptă cu ispita alcoolului și roagă-te împreună cu ea.`