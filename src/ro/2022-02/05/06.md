---
title:  Dimensiunea răscumpărătoare a împrăștierii pe pământ
date:  28/04/2022
---

`6. De ce faptul că Dumnezeu i-a împrăștiat pe oameni a dus la salvarea lor? Geneza 11:8,9; 9:1; Geneza 1:28`

Planul și binecuvântarea lui Dumnezeu pentru oameni a fost ca ei să se
înmulțească și să umple pământul (Geneza 9:1; compară cu Geneza 1:28). În
ciuda planului divin, ziditorii Turnului Babel au preferat să se adune ca un singur
popor. Unul dintre motivele construcției lor era să nu mai fie „împrăștiați
pe toată fața pământului” (Geneza 11:4). Ei au refuzat să se ducă în altă parte
probabil gândind că împreună aveau să fie mai puternici decât ar fi fost
despărțiți și împrăștiați. Și, într-un anumit sens, aveau dreptate.

Din nefericire, ei au căutat să folosească spre rău puterea lor unificată. Ei voiau
să-și facă „un nume”, o reflectare intensă a aroganței, a mândriei lor. Când
oamenii vor să-și facă „un nume”, în semn de sfidare fățișă a lui Dumnezeu,
putem fi siguri că nu se va termina bine. Niciodată nu se termină bine.

Astfel, ca o sentință împotriva sfidării lor directe, Dumnezeu i-a împrăștiat
„pe toată fața pământului” (Geneza 11:9), exact ce nu voiau ei să se întâmple.

Destul de interesant, numele „Babel”, care înseamnă „poarta lui Dumnezeu”,
este înrudit cu verbul balal, care înseamnă „încurcătură” (Geneza 11:9). Din cauză
că au vrut să ajungă la „poarta” lui Dumnezeu, din cauză că și-au închipuit
că sunt Dumnezeu, au sfârșit încurcați și mult mai puțin puternici decât înainte.

„Locuitorii Babelului erau hotărâți să înființeze o conducere care să fie
independentă de Dumnezeu. Printre ei erau totuși unii care se temeau de
Dumnezeu, dar care fuseseră amăgiți de ambițiile celor necredincioși și atrași
în planurile lor. De dragul acestor credincioși, Dumnezeu Și-a amânat judecățile
și le-a dat oamenilor timp în care să-și manifeste adevăratul caracter. În tot
acest timp, fiii lui Dumnezeu se străduiau să-i întoarcă de la planurile lor, dar
oamenii erau strâns uniți în demersul lor provocator la adresa Cerului. Dacă ar
fi mers mai departe nestingheriți, ei ar fi ticăloșit lumea chiar din pruncia ei.
Alianța lor a fost întemeiată pe răzvrătire; o împărăție întemeiată pe înălțare
de sine și în care Dumnezeu nu urma să aibă nici stăpânire, nici onoare” (Ellen
G. White, Patriarhi și profeți, p. 123).

`Citește 1 Timotei 2:1-4 și roagă-te pentru cei care conduc localitatea sau regiunea unde trăiești, rostind numele lor în mijlocire fierbinte către Dumnezeu.`