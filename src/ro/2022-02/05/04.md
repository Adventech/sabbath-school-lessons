---
title:  „O singură limbă”
date:  26/04/2022
---

`3. De ce oamenii de pe „tot pământul” își doreau atât de mult să fie uniți? Geneza 11:1-4`

Expresia „tot pământul” vizează un număr mic de oameni, aceia care erau
în viață după potop. Scopul acestei adunări este clar exprimat: ei voiau să
construiască un turn care să ajungă la cer (Geneza 11:4). De fapt, adevărata
lor intenție este să Îi ia locul lui Dumnezeu Însuși, Creatorul. Este semnificativ
faptul că descrierea intențiilor și a acțiunilor oamenilor răsună ca un ecou al
intențiilor și acțiunilor lui Dumnezeu din raportul creației: „Și au zis unul către
altul” (Geneza 11:3,4; compară cu Geneza 1:6,9,14 etc.); „Haidem să facem”
(Geneza 11:3,4; compară cu Geneza 1:26). Intențiile lor sunt afirmate în mod
clar: „Să ne facem un nume” (Geneza 11:4), o expresie folosită exclusiv în dreptul
lui Dumnezeu (Isaia 63:12,14).

Pe scurt, constructorii Turnului Babel au nutrit ambiția deplasată de a-I lua
locul lui Dumnezeu, Creatorul. (Noi știm cine a inspirat-o, nu-i așa? Vezi Isaia
14:14.) Cu siguranță, amintirea potopului trebuie să fi jucat un rol în tot acest
proiect al lor. Ei au zidit un turn înalt ca să supraviețuiască unui alt potop, în cazul
în care ar mai fi venit, în ciuda făgăduinței lui Dumnezeu. Amintirea potopului
a fost păstrată în tradiția babiloniană, deși distorsionată, în strânsă legătură
cu ridicarea cetății Babel (Babilon). Acest efort pe verticală de a ajunge la cer
și a-I uzurpa locul lui Dumnezeu caracterizează într-adevăr spiritul Babilonului.

Din acest motiv, istoria Turnului Babel reprezintă un motiv important și în
cartea Daniel. Menționarea Șinearului, cu care începe pasajul despre Turnul
Babel (Geneza 11:2), reapare la începutul cărții Daniel, pentru a indica locul
unde Nebucadnețar a dus lucrurile din templul de la Ierusalim (Daniel 1:2).
Printre multe alte pasaje ale cărții Daniel, episodul despre Nebucadnețar ridicând
o statuie sau un chip de aur, probabil în același loc, pe aceeași „câmpie”,
ilustrează cel mai bine acest tipar de gândire. În vedeniile sale despre vremea
sfârșitului, Daniel vede același scenariu, cu națiunile pământului care se adună
cu scopul de a se uni împotriva lui Dumnezeu (Daniel 2:43; 11:43-45); compară
cu Apocalipsa 16:15,16), deși această încercare dă greș, așa cum s-a întâmplat
și cu Turnul Babel.

`Un renumit scriitor francez secular din secolul trecut a spus că marele obiectiv al omenirii a fost să încerce „să fie Dumnezeu”. Ce anume în noi, începând cu Eva în Eden (Geneza 3:5), ne atrage spre această minciună periculoasă?`