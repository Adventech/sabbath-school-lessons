---
title:  Material Pentru Instructori
date:  29/04/2022
---

**Text-cheie:** Geneza 11:9
**Pasaje în studiu:** Geneza 9:18–11:9; Psalmii 139:7-12; Luca 10:1

### I. Privire generală

**Temele studiului**

**Introducere:** Prima poruncă pe care Dumnezeu le-a dat-o oamenilor după
potop a constituit o atestare a vieții: El le-a spus să se înmulțească și să umple
pământul (Geneza 9:1). Studiul de față se va axa pe evaluarea încercării omului
de a împlini această poruncă. Până acum, consemnarea biblică a tratat personaje
individuale (Adam și Eva, Cain și Abel, Set, Noe). În acest studiu, relatările vizează
grupuri de oameni și au o arie de acoperire universală. Supraviețuitorii potopului,
cei trei fii ai lui Noe, vor da naștere la trei mari ramuri ale rasei umane, care
vor constitui popoarele lumii. Omenirea pare să fie pe drumul cel bun, umplând
pământul și ducând chipul lui Dumnezeu până la marginile pământului. Cu toate
acestea, istoria Turnului Babel marchează o întrerupere dramatică a acelui avânt.
Porunca lui Dumnezeu orientată spre universalitate, ca oamenii să se răspândească
pe întregul pământ, este înlocuită de idealul uman de unitate și
uniformitate. Oamenii vor să fie una și, mai rău, vor să fie Dumnezeu.

**Temele studiului**
**1. Blesteme și binecuvântări:** Canaan, fiul lui Ham, este blestemat, iar Sem și
Iafet sunt binecuvântați. Ce înseamnă aceste blesteme și binecuvântări și
care este semnificația lor istorică? Ce impact au asupra istoriei mântuirii?
**2. Universalitate și unitate:** Națiunile lumii vor să se angajeze într-un proiect
comun: să devină una împotriva lui Dumnezeu. În ce fel planul lui Dumnezeu
orientat spre universalitate a ajuns interpretat ca un ideal de unitate?
**3. Uzurparea locului lui Dumnezeu:** Constructorii Turnului Babel au visat să
ajungă la cer. Ce era greșit în modul lor de a gândi? De ce Dumnezeu S-a
coborât ca să cerceteze inițiativa lor?

### II. Comentariu

**Blesteme și binecuvântări**
Blestemul asupra fiului lui Ham (Geneza 9:25) se dovedește a fi, în cele din
urmă, un mesaj de speranță. De multe ori, textul din Geneza 9:25 a fost dezastruos
de greșit aplicat la oamenii de rasa neagă și astfel folosit ca o justificare
religioasă a sclaviei. Totuși, această interpretare bigotă nu ține, din două motive.
În primul rând, blestemul nu îl privește pe Ham, ci pe fiul lui, Canaan. Acest blestem nu îl privește nici pe Cuș, întâiul născut al lui Ham, ceea ce exclude din start
vreo aluzie la negri sau la africani, în particular. Apropo, genealogiile biblice (vezi
lista cu popoarele din Geneza 10) au de-a face mai mult cu etnografia, adică cu
distribuirea grupărilor umane, decât cu etnicitatea, care se ocupă de originea
raselor și a limbilor umane. Însăși noțiunea de „rasă” derivă din teoriile rasiste
și lingvistice pseudoștiințifice din secolul al XIX-lea, care se bazează pe teoria
evoluției, un alt rău apărut din acest mit modern al creației. Astfel, denumirea
biblică a grupurilor de popoare: „urmașii lui Iafet” (iafetiți), „urmașii lui Sem”
(semiți) sau „urmașii lui Ham” (hamiți) nu urmează criteriile clare de rasă așa
cum sunt definite de evoluție, ci sunt mult mai complexe și neclare. De exemplu,
deși limbile canaanite sunt semitice, Canaan se numără printre urmașii lui Ham.
Deși Cuș este un descendent al lui Ham, el este tatăl lui Nimrod, promotorul
Turnului Babel. Elam, care aparține unui popor nesemitic, este totuși fiul lui Sem.

Cel de-al doilea motiv pentru care Geneza 9:25 nu se aplică la cei din rasa
neagră este că referirea la Canaan este o aluzie la moștenirea Țării Promise, cu
tot ce simbolizează această țară în ce privește făgăduința salvării lumii. În acest
context, folosirea expresiei „robul robilor” este paradoxală. Este o formă de superlativ,
care înseamnă „rob prin excelență” și sugerează o direcție spirituală,
arătând spre Isus, Robul robilor, care vine să salveze lumea (Ioan 13:5).

Binecuvântarea din Geneza 9 confirmă această perspectivă. Este interesant
că nici Sem, nici Iafet nu este cel binecuvântat, ci doar Dumnezeu (Geneza 9:26).
De asemenea, din această perspectivă, profeția ne duce dincolo de viitorul imediat
al lui Israel consemnat în Pentateuh; ne duce la salvarea omenirii (Geneza
9:27). Terminologia profeției mai face aluzie și la cortul întâlnirii din Israel (Iosua
18:1), o aluzie profetică la neamurile care vor răspunde la mesajul israelit de salvare
și se vor alătura comunității sfinte a lui Israel (Isaia 66:18-20; Romani 11:25).
Dar împlinirea acestei profeții depinde în primul rând de împlinirea unei alte
profeții: subjugarea lui Canaan. Acest eveniment are o importanță atât de mare
în ochii autorului încât revine asupra lui la sfârșitul binecuvântării, unde, pentru a
treia oară, se referă la Canaan ca la robul lui Sem (Geneza 9:27; compară cu vers.
25 și 26). Limbajul folosit în secțiunea dedicată binecuvântării este în stilul unei
rugăciuni: „Binecuvântat să fie...” (Geneza 9:26,27). Moise, autorul acestui text și
contemporan cu israeliții înrobiți în Egipt, se roagă pentru salvarea lui Israel – un
pas de bază, necesar în vederea salvării omenirii.

**Universalitatea și particularitatea**
Această legătură dintre perspectiva particulară și cea universală este o trăsătură
tipică gândirii biblice. Spre deosebire de gândirea greacă, ce promoveaă ideea unui acces imediat la adevărul absolut, profeții evrei vorbesc despre
un Dumnezeu care a ales un popor și mai târziu pe Fiul Lui, prin care să Se
descopere omenirii.

O ilustrare a modului de gândire biblic este reprezentat de numărul 70: sunt
70 de națiuni enumerate în lista popoarelor din Geneza 10, care îi prefigurează
pe cei 70 de membri ai familiei lui Iacov (Geneza 46:27) și pe cei 70 de bătrâni
ai lui Israel din pustiu (Exodul 24:9). Această corespondență între diversele
entități în număr de 70 pare să stea la baza textului din Deuteronomul 32:8,
în care se afirmă că Dumnezeu i-a despărțit pe copiii oamenilor „după numărul
copiilor lui Israel”. După cum au fost 70 de popoare, tot așa au fost 70 de
limbi, potrivit tradiției iudaice. În Noul Testament, Isus trimite 70 de ucenici să
evanghelizeze lumea (Luca 10:1-16). Genealogia lui Noe, tatăl popoarelor de
pe pământ (Geneza 9:19; 10:32), reprezintă împlinirea binecuvântării și a promisiunii
pe care Dumnezeu i-a făcut-o lui Noe: „Creșteți și înmulțiți-vă” (Geneza
8:17; 9:1,7). De asemenea, atât această binecuvântare, cât și promisiunea sunt
legate de făgăduința și binecuvântarea inițială care i-a fost dată lui Adam la
momentul creării (Geneza 1:28,29).

Dumnezeul popoarelor, Creatorul lumii și Domnul lui Israel este același
Dumnezeu. Această observație are două implicații teologice importante. În primul
rând, înseamnă că Dumnezeu influențează istoria chiar și dincolo de domeniul
religiei. Dumnezeu este prezent printre popoare. În al doilea rând, faptul
că Dumnezeu este același înseamnă că salvarea națiunilor depinde de mărturia
lui Israel. Binecuvântarea asupra neamurilor se va împlini doar prin intermediul
lui Israel (Geneza 12:3), fiindcă doar Dumnezeul lui Israel este adevăratul
Dumnezeu (Ioan 4:22,23). Lecțiile din Biblia ebraică, istoria lui Israel și evenimentele
din viața evreilor și cele care au fost consemnate în Noul Testament au
o semnificație răscumpărătoare pentru popoarele lumii.

O încercare de a unifica și de a uzurpa: Este tulburător că ideologia unității
este prima preocupare a constructorilor Turnului Babel. Formularea „tot pământul
avea o singură limbă și aceleași cuvinte” (Geneza 11:1) se referă la faptul
că acești oameni foloseau aceleași cuvinte și aveau aceeași retorică. Istoria
Turnului Babel consemnează prima încercare de a uni lumea. Nu e de mirare
deci că acest mod de gândire a dat naștere la o societate totalitară, care nu lăsa
loc la diferențe sau la păreri divergente (compară cu Daniel 3:1-7) și care s-a
angajat în acțiunea de a-I lua locul lui Dumnezeu. De fapt, cele două caracteristici
– uniformitate și uzurpare – merg împreună. Istoria ne-a arătat că tendința
de a-i constrânge pe ceilalți să se comporte și să gândească la fel ca noi duce
inevitabil la intoleranță și la persecuții. În cele din urmă, o asemenea constrângere
dă naștere ambiției de a-I lua locul lui Dumnezeu.

De mare însemnătate este și faptul că ziditorii Turnului Babel folosesc tocmai
cuvintele lui Dumnezeu. Primul cuvânt, o interjecție, habah, „Haidem!”,
care introduce de două ori discursul constructorilor (Geneza 11:3,4), este identic
cu un cuvânt rostit de Dumnezeu (Geneza 11:7). Expresia care denotă colaborarea
în cadrul comunității și care se repetă de patru ori (de trei ori, în limba
română) în Geneza 11:1-7 („Haidem să...”) evocă pluralul Dumnezeirii de la
creație: „Să facem” (Geneza 1:26) și trădează deci intenția constructorilor de
a uzurpa puterea lui Dumnezeu. Chiar și termenul ebraic pentru „turn”, care
descrie cetatea Babel, este un indiciu al aspirației lor. Acest cuvânt este corelat
cu termenul gadal, „mare”, care implică ideea de ambiție și glorie, deseori
asociat cu Dumnezeu Însuși (Exodul 18:11). Interesant, pasajul din Daniel 8,
care are în comun cu textul nostru o serie de motive lingvistice și teologice,
folosește același cuvânt, gadal, ca termen-cheie pentru a descrie încercarea
cornului mic de a se înălța până la Dumnezeu Însuși (Daniel 8:9-11,25). De fapt,
turnul este menit să ajungă până la cer, o precizare care sugerează mai mult
decât proporțiile monumentale ale turnului. Constructorii Turnului Babel au
fost mânați de ambiția spirituală de a-I lua locul lui Dumnezeu, lucru care se
vede clar din intenția lor de a-și face „un nume” (Geneza 11:4). Dumnezeu este
singurul care „face un nume mare” cuiva (Geneza 12:2) și singurul care poate
să-Și facă Lui un Nume (Isaia 63:12,14).

### III. Aplicație

**Blestemele sunt transformate în binecuvântări:** Găsiți în Biblie situații în
care ceea ce la origini a constituit un blestem a devenit, în cele din urmă, o
binecuvântare. Găsiți în viața personală ocazii când o experiență negativă (de
exemplu, izolarea din cauza COVID-19) v-a oferit oportunități neașteptate ca
să meditați, să aveți părtășie și să vă întoarceți la Dumnezeu. De ce adesea
suferința aduce cu sine descoperirea de noi valori și ne apropie mai mult de
ceilalți și de Dumnezeu?

**Unitatea și luarea locului lui Dumnezeu:** Găsiți în Biblie, în istorie, în comunitatea
religioasă din care faceți parte și în experiența personală situații în care
un lider bine intenționat sau poate chiar dumneavoastră, personal, v-ați comportat
precum constructorii Turnului Babel. De ce marile idealuri de sfințenie,
unitate și adevăr duc deseori la intoleranță și la mândrie? În ce fel modelul
lui Isus ne inspiră să găsim modalități de a evita această greșeală? De ce nu
este suficient doar să avem dreptate și de ce acest lucru poate, de fapt, să dea
naștere la ură și la o mândrie care duce la îndreptățire de sine?