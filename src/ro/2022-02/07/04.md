---
title:  Semnul legământului cu Avraam
date:   10/05/2022
---

`3. Cum înțelegi însemnătatea spirituală și profetică a ritualului circumciziei? Geneza 17:1-19; Romani 4:11`

Așa cum am văzut în relatarea precedentă (Geneza 16), lipsa de credință
a lui Avram a întrerupt cursul călătoriei sale spirituale cu Dumnezeu. În acea
perioadă, Dumnezeu a tăcut. Acum, pentru prima dată de atunci, Dumnezeu îi
vorbește din nou. El reia legătura cu Avram și îl readuce în punctul în care a făcut
un legământ cu el (Geneza 15:18). Acum însă Dumnezeu îi dă semnul acelui
legământ. Semnificația tăierii-împrejur a fost îndelung dezbătută de teologi.
Fiindcă presupune vărsare de sânge (vezi Exodul 4:25), acest ritual ar putea
fi înțeles în contextul sacrificiului, jertfei, semnificând neprihănirea care este
atribuită (compară cu Romani 4:11).

Un alt aspect semnificativ este că acest legământ, simbolizat prin tăiereaîmprejur,
este descris în termeni care trimit înapoi la prima profeție mesianică
(compară Geneza 17:7 cu Geneza 3:15). Paralela dintre cele două texte
sugerează că făgăduința pe care Dumnezeu i-a făcut-o lui Avram are în vedere
mai mult decât simpla constituire formală a unui popor, ci conține perspectiva
spirituală a salvării tuturor popoarelor de pe pământ. Iar ideea de „legământ
veșnic” (Geneza 17:7) se referă la lucrarea urmașului mesianic, la jertfa
lui Hristos care le asigură viața veșnică tuturor acelora care o cer prin credință,
precum și tot ce include credința (compară cu Romani 6:23 și Tit 1:2).

Interesant, această promisiune a unui viitor veșnic este conținută în schimbarea
numelui lui Avram și al lui Sarai. Numele lor făceau referire doar la statutul
lor prezent: Avram înseamnă „tată înălțat” și Sarai, „prințesa mea” (prințesa
lui Avram). Schimbarea numelor lor în „Avraam” și „Sara” făcea referire la viitor:
Avraam înseamnă „tatăl multor neamuri” și Sara, „prințesa” (tuturor). În
paralel, și nu fără puțină ironie, numele Isaac („el va râde”) este o trimitere la
râsul lui Avraam (primul râs consemnat în Scripturi, Geneza 17:17); este un
râs care denotă scepticism, neîncredere sau poate mirare. În orice caz, deși a
crezut în ce îi promisese Domnul în mod clar, Avraam încă se lupta să trăiască
prin credință și încredere.

`Cum putem învăța să continuăm să credem chiar dacă uneori ne luptăm cu respectiva convingere, așa ca Avraam? De ce este important să nu renunțăm, în ciuda momentelor în care ne îndoim?`