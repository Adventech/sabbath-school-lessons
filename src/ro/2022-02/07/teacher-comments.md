---
title:  Material Pentru Instructori
date:  13/05/2022
---

**Text-cheie:** Geneza 15:6; 17:5; 18:23

**Pasaje în studiu:** Geneza 15–19; Romani 4:2-11; Amos 4:11

### I. Privire generală

**Introducere:** În această secțiune vom intra în miezul experienței religioase a
lui Avram. Acesta este momentul în care Dumnezeu face legământul cu Avram,
fiind cel de-al doilea legământ al lui Dumnezeu, după cel cu Noe (Geneza 6:18
– 9:20). Legământul avraamic conține aceleași elemente cu legământul noahic.
Ca și în cazul legământului cu Noe, legământul cu Avram începe cu o ceremonie
de jertfă asociată cu promisiunea primirii unui fiu și a unei patrii. Legământul
este confirmat printr-un semn. Totuși, legământul cu Avram are și elemente
diferite de legământul cu Noe; conține și elemente noi. Au loc două ceremonii
de jertfă. Semnul este circumcizia, iar Avram primește noul nume, Avraam. De
asemenea, narațiunea biblică oferă două perspective asupra acestui legământ.
În timp ce în legământul cu Noe accentul este pe Dumnezeu, iar persoana lui
Noe se supune, legământul cu Avraam include perspectiva lui Avraam și, drept
urmare, parcursul acestui legământ este mai complicat.

**Temele studiului**

**1. Tensiunea credinței:** Credința lui Avraam se compune din întrebări și dubii;
Avraam crede în Dumnezeu, luptându-se cu el însuși. Râsul lui Avraam
conține ironie și mirare. Rugăciunea lui Avraam către Dumnezeu e alcătuită
din supunere și provocări.

**2. Legile ospitalității:** Grija lui Avraam față de oaspeții străini contrastează cu duritatea și amenințările sodomiților la adresa străinilor.

**3. Înclinație pentru mijlocire:** Avraam pledează pentru cei nelegiuiți din cetatea Sodomei, sperând că sunt destui oameni neprihăniți în ea pentru a
împiedica distrugerea.

### II. Comentariu

**Avram crede în Domnul**

Credința lui Avram începe cu teamă și continuă cu îndoieli și întrebări. Cel mai
mult Avram se teme de necunoscut, de ceea ce va presupune viitorul lui, pe
care nu-l poate controla. Din acest motiv Avram se bazează pe prezent, făcându-l
moștenitor pe slujitorul său Eliezer (Geneza 15:2). Astfel, când îi vorbește lui
Avram, Dumnezeu folosește câteva expresii care trimit la viitor. Îndemnul: „Nu te teme!” este deseori asociat cu promisiunea unor urmași. Aceeași perspectivă
privind viitorul este inclusă și în cuvântul magen, „scut” (Geneza 15:1), care
evocă verbul magan, „a da” (Geneza 14:20), folosit în legătură cu victoria lui din
trecut. Astfel, vedem că Dumnezeul care l-a salvat pe Avram în trecut este același
Dumnezeu care îl va salva în viitor. Perspectiva că Dumnezeu reprezintă viitorul
lui îi insuflă lui Avram credință în viitor: „Avram a crezut.”

Verbul ebraic he′emin, „a crezut”, descrie mai mult decât un proces sentimental
sau intelectual ori simpla referire la un crez. În ebraică, „a crede” este
un verb cu o nuanță relațională, așa cum sugerează rădăcina ′aman, „ferm”,
„de încredere”. Pentru că s-a bazat pe Dumnezeu, Avram „a crezut” că va avea
urmași. Aceasta este credința pe care Dumnezeu i-a „socotit-o” „neprihănire”.
Cu alte cuvinte, Dumnezeu a socotit că această credință are aceeași valoare cu
neprihănirea. Această perspectivă are logică în contextul credințelor din Egiptul
antic. În timp ce, în Egiptul antic, măsura de neprihănire umană era evaluată pe
baza numărării faptelor umane în balanța lui Maat – neprihănirea și dreptatea
divină –, în cazul lui Avram, neprihănirea îi este evaluată pe baza actelor divine
pentru el. Ceea ce îl face pe Avram neprihănit nu este suma faptelor lui, ci disponibilitatea
lui de a se bizui pe faptele lui Dumnezeu pentru el (Romani 4:2-4).

**Avraam râde cu Domnul**

Reacția imediată a lui Avraam la vestea divină este prosternarea tăcută și
plină de venerație (Geneza 17:17). Aceasta este a doua oară când Avraam se
pleacă până la pământ în tăcere (compară cu Geneza 17:3). Dar, de data aceasta,
îngenuncherea lui este asociată cu râsul, primul râs consemnat în Biblie. Nu
este clar dacă acest gen de râs indică scepticism sau exprimă uimire. Faptul
că gestul de a râde are loc în contextul actului de închinare a lui Avraam sugerează
că este vorba de uimire. Totuși, imediat ce Avraam vorbește, predomină
scepticismul. El propune o soluție rezonabilă. Avraam se referă la Ismael.
Recomandarea sceptică a lui Avraam Îl face pe Dumnezeu să fie mai precis.
Făgăduința lui Dumnezeu nu îl privește pe Ismael. Ca un răspuns la întrebările
lui Avraam, Dumnezeu exprimă în mod clar numele Isaac (Geneza 17:19). Ca o
ironie, Isaac înseamnă „el râde”, ceea ce rezonează cu râsul lui Avraam.

Deci, de data aceasta, Dumnezeu este Cel care râde, căci numele Isaac face
aluzie la numele lui Dumnezeu, după cum lasă să se înțeleagă studiile lingvistice
semitice și biblice. În paralel cu numele Ismael, „Dumnezeu a auzit”, numele
Isaac trebuie să fi conținut și el numele lui Dumnezeu, cel puțin implicit:
„[Dumnezeu] râde.” Râsul lui Dumnezeu corespunde deci cu râsul lui Avraam.
Mai târziu, și Sara va râde. Contextul râsului Sarei sporește nuanța de uimire din substratul situațiilor precedente. Sara, care se ascunde în cort, aude vestea
de necrezut a nașterii și apoi râde de ea. Ceva ciudat se întâmplă. Deși
Sara a râs „în sine” (Geneza 18:12), gândurile ei cele mai tainice sunt cunoscute
de vizitator (Geneza 18:10). Această capacitate excepțională le dovedește
lui Avraam și Sarei că se află în prezența Domnului, care garantează minunea
nașterii miraculoase. La primul râs al lui Avraam – un râs de cutremurătoare
îndoială, uimire și teamă –, Dumnezeu a răspuns printr-un râs ce transmitea o
perspectivă pozitivă.

**Avraam Îi servește Domnului o masă**

Pentru prima dată, Avraam primește oaspeți cerești fără să-și dea seama.
Actele lui vor rămâne în istorie ca model de ospitalitate (compară cu Evrei
13:2). În loc să treacă imediat la promisiunea din cadrul legământului, care
constituie motivul vizitei Sale, Dumnezeu intră în sfera umană. El este văzut,
întâmpinat și hrănit de Avraam. Acela era un timp rezervat odihnei de dupăamiază.
Avraam stătea la ușa cortului său, parcă așteptând, sperând să vină
cineva. Prin deșert nu trec mulți oameni. Așa că, atunci când vede în depărtare
pe cineva, Avraam aleargă – fapt extraordinar, ținând cont de vârsta lui înaintată
(are 99 de ani) și de faptul că tocmai fusese circumcis (Geneza 17:24). După
ce îi întâmpină pe oaspeți, Avraam se ocupă de ei și le pregătește o masă. După
ce le pune la dispoziție apă pentru spălarea picioarelor (Geneza 18:4), Avraam
alege cele mai bune alimente pentru masă (Geneza 18:6,7). În această activitate
își implică toată familia. Sara pregătește pâinea (Geneza 18:6), iar tânărul,
probabil Ismael, pregătește vițelul (Geneza 18:8). (În traducerea Cornilescu,
versetul 7 spune că Avraam a dat vițelul „unei slugi”; în traducerea engleză KJV
și în cele românești VDCL și BTF, Avraam a dat vițelul unui tânăr: „Și Avraam a
alergat la cireadă și a luat un vițel tânăr și bun și l-a dat tânărului și s-a grăbit
să-l pregătească” [vers. 7, VDCL]). Cu toate acestea, Avraam descrie în termeni
umili masa drept „o bucată de pâine” (Geneza 18:5). Evident, zelul lui Avraam
față de cei trei musafiri izvorăște din intuiția lui că aceștia ar putea avea un statut
special. Modul în care el i se adresează unuia dintre ei, cu apelativul Adonai,
„Doamne” (Geneza 18:2,3), sugerează această percepție. Faptul că Avraam Îi
oferă apă și hrană Oaspetelui nu exclude neapărat posibilitatea ca el să-I fi recunoscut
identitatea divină. Înfățișarea „umană” a musafirilor, care la propriu
„stăteau în picioare lângă el” (Geneza 18:2), „au mâncat” (Geneza 18:8) și s-au
angajat în discuții (Geneza 18:9), face parte din strategia divină de întrupare a
lui Dumnezeu, care Se coboară la nivelul oamenilor. Avraam stă deci lângă ei
(Geneza 18:8), atent la nevoile lor și gata să-i servească.

**Avraam negociază cu Domnul**

Verbul „a sta”, care a fost folosit pentru a-l descrie pe Avraam slujindu-le
oaspeților (Geneza 18:8), reapare acum pentru a descrie atitudinea lui înaintea
lui Dumnezeu, „stătea tot înaintea Domnului” (Geneza 18:22). De fapt, prepoziția
„înaintea”, care apare după verbul „a sta”, se folosește de obicei pentru a denota
reverență înaintea lui Dumnezeu și actul rugăciunii (Deuteronomul 10:8;
1 Imparati 17:1; Zaharia 3:1). Acesta este primul caz din Biblie când un om se
roagă pentru altcineva. Până și Noe a tăcut în împrejurări asemănătoare (Geneza
6:13-22). Verbul ebraic wayyigaș, „a se apropia”, lasă să se înțeleagă că Avraam
a ezitat și L-a abordat ușor pe Dumnezeu (Geneza 18:22,23). Avraam este curajos,
dar rămâne în mod respectuos conștient de distanța lui Dumnezeu. Cu mult
tact, Îi adresează lui Dumnezeu un total de șapte întrebări. Avraam Îl atrage pe
Dumnezeu într-o ședință de negociere, coborând de la 50 la 10 numărul minim
de persoane credincioase. Pe baza versetului 3 din Amos 5, s-a sugerat că numărul
50 reprezintă jumătate dintr-o cetate mică, locuită de minimum 100 de
oameni (compară cu Judecătorii 20:10). Avraam își începe demersul pornind de
la supoziția că în cetate există un număr egal de oameni neprihăniți și nelegiuiți.
Când ajunge la cifra 10 (Geneza 18:32), el înțelege că a ajuns la limită și, prin urmare,
decide să nu treacă de această cifră. Numărul 10 simbolizează limita inferioară,
cea mai mică valoare. În mod semnificativ, numărul 10 este reprezentat de
yod, cea mai mică literă din alfabetul ebraic (vezi Matei 5:18). Mai târziu, cifra 10
va reprezenta în iudaism minimumul necesar pentru formarea unei comunități
de închinători (minyan). Faptul că acest minimum de 10 oameni neprihăniți avea
să fie suficient pentru salvarea comunității este un concept care prefigurează
slujirea Robului obișnuit cu suferința, care „va pune pe mulți oameni într-o
stare după voia lui Dumnezeu” (Isaia 53:11, subl. ad.). După șase răspunsuri,
Dumnezeu încheie brusc conversația Sa cu Avraam. Deși consimte să Se consulte
cu oamenii, Dumnezeu rămâne suveran în judecata Sa.

### III. Aplicație

**Avraam crede în Domnul:** Cum putem să-i învățăm pe oameni să aibă
credință? De ce credința biblică vizează, în esență, viitorul? Cum ați sfătui pe
cineva care tocmai a pierdut o persoană dragă să aibă credință? Cum corelați
credința personală cu speranța?

**Avraam râde cu Domnul:** Discutați ideea că râsul este de la cel rău. Căutați
în Biblie (Vechiul și Noul Testament) exemple de râs și de umor. De ce râsul
și umorul sunt compatibile cu adevărata religie? De ce de multe ori oamenii
religioși resping râsul?

**Avraam Îi pregătește Domnului o masă:** În ce fel entuziasmul lui Avraam
de a pregăti o masă copioasă inspiră misiunea și închinarea? Găsiți în Biblie
(Vechiul și Noul Testament) situații când mâncarea și mesele au jucat un rol
crucial în ritualurile legămintelor cu Dumnezeu. De ce este mâncarea atât de
importantă în Biblie? De ce este ascetismul incompatibil cu valorile biblice?

**Avraam negociază cu Domnul:** De ce îndrăzneala lui Avraam și contestarea
voinței lui Dumnezeu au fost un act de credință din partea lui Avraam? Cum
ați aplica acest exemplu la experiența personală de rugăciune? Găsiți situații
în Biblie și în istorie când o persoană religioasă a negociat și a făcut un târg cu
Dumnezeu.
