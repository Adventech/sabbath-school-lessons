---
title:  Lot în Sodoma
date:   12/05/2022
---

`5. Slujirea profetică a lui Avraam a avut vreun impact asupra responsabilității lui față de Lot? Cum? Geneza 18:16–19:29`

Avraam tocmai primise din nou confirmarea că Dumnezeu îi va da un fiu
așa cum îi făgăduise. Totuși, în loc să se bucure de vestea cea bună, el Îl implică
pe Dumnezeu într-o discuție aprinsă cu privire la destinul lui Lot în Sodoma.
Avraam nu este doar un profet căruia Dumnezeu Își descoperă voia, ci și un
profet care mijlocește pentru cei păcătoși. Formularea ebraică „stătea tot înaintea
Domnului” (Geneza 18:22) este o expresie care transmite ideea de rugăciune.
De fapt, Avraam Îi lansează lui Dumnezeu o provocare și negociază cu El
pentru salvarea Sodomei, unde locuiește nepotul său.

Bineînțeles, când citim relatarea despre ce s-a întâmplat când cei doi îngeri
au venit la Lot și l-au avertizat cu privire la ce avea să se abată asupra cetății
(Geneza 19:1-10), vedem cât de răi deveniseră oamenii. Era cu adevărat un loc
nelegiuit, așa cum erau multe dintre națiunile din jur. Acesta este un alt motiv
pentru care, în cele din urmă, acestea au fost izgonite din țară (Geneza 15:16).

„Se apropia acum ultima noapte a Sodomei. Ultima zi a fost aidoma oricărei
alte zile care a venit și a trecut. Seara se lăsa încet peste o scenă plăcută, care nu
prevestea niciun pericol. Priveliștea, de o frumusețe neîntrecută, era scăldată
în razele soarelui ce cobora spre apus. Răcoarea serii îi atrăsese afară pe locuitorii
cetății, iar mulțimile căutătoare de plăceri umblau într-o parte și alta, dedate
distracțiilor acelui ceas” (Ellen G. White, Patriarhi și profeți, pp. 157, 158).

În cele din urmă, Dumnezeu i-a salvat doar pe Lot, pe soția lui și cele două fiice
(Geneza 19:15), aproape jumătate din pragul minim de 10 oameni. Ginerii lui,
care nu luaseră în serios avertizarea lui Lot, au rămas în cetate (Geneza 19:14).

Astfel a fost distrusă acea zonă frumoasă. Verbul ebraic hafakh, „a nimici/
distruge”, este folosit de câteva ori în acest pasaj (Geneza 19:21,25,29) și se
referă la distrugerea Sodomei (Deuteronomul 29:23; Amos 4:11). Ideea este că
situația acelui ținut a fost răsturnată. După cum potopul a produs o inversare
a creației de la început (Geneza 6:7), și distrugerea Sodomei este o inversare a
Grădinii Edenului (Geneza 13:10). În distrugerea Sodomei vedem și un element
prevestitor al distrugerii din timpul sfârșitului (vezi Iuda 7).

`Scrie-i un mesaj de încurajare (prin WhatsApp sau alt mijloc electronic) unui student sau unei studente din biserica ta care urmează facultatea într-un centru universitar din țară, departe de casă.`