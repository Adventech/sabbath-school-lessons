---
title:  Credința lui Avraam
date:   08/05/2022
---

`1. Cum demonstrează Avram ce înseamnă a trăi prin credință? Care este semnificația jertfei cerute de Dumnezeu lui Avram? Geneza 15:1-21; Romani 4:3,4,9,22`

Primul răspuns al lui Dumnezeu la îngrijorarea lui Avram cu privire la un
moștenitor (Geneza 15:1-3) este că el, Avram, va avea un fiu „ce va ieși din
[el]” (Geneza 15:4). Același limbaj este folosit și de profetul Natan cu referire la
viitorul împărat mesianic (2 Samuel 7:12). Avram s-a simțit încurajat și „a crezut
pe Domnul” (Geneza 15:6), pentru că a înțeles că împlinirea făgăduinței lui
Dumnezeu nu depinde de neprihănirea sa, ci de a lui Dumnezeu (Geneza 15:6;
compară cu Romani 4:5,6).

Apoi, Dumnezeu organizează o ceremonie în cadrul căreia Avram trebuia
să aducă o jertfă. În esență, jertfa arată spre moartea lui Isus pentru păcatele
noastre. Oamenii sunt mântuiți prin har, darul neprihănirii lui Dumnezeu, simbolizat
prin aceste sacrificii. Dar această ceremonie deosebită îi transmite lui
Avram niște mesaje anume. Năpustirea păsărilor răpitoare asupra animalelor
de jertfă (Geneza 15:9-11) înseamnă că urmașii lui Avram vor suferi din cauza
sclaviei pentru „patru sute de ani” (Geneza 15:13) sau patru generații (Geneza
15:16). Apoi, în a patra generație, urmașii lui Avram „se [vor] întoarce aici”
(Geneza 15:16).

Ultima scenă din ceremonia de jertfă este dramatică: „niște flăcări au trecut
printre dobitoacele despicate” (Geneza 15:17). Această minune extraordinară
reprezintă angajamentul lui Dumnezeu de a-Și respecta promisiunea din cadrul
legământului, de a da țara urmașilor lui Avram (Geneza 15:18).

Hotarele Țării Promise, „de la râul Egiptului până la râul cel mare, râul
Eufrat” (Geneza 15:18), ne reamintesc de hotarele Grădinii Edenului (compară
cu Geneza 2:13,14). Prin urmare, această profeție vizează mai mult decât exodul/
ieșirea din Egipt a israeliților și o patrie pentru ei. La orizontul îndepărtat
al acestei profeții, cu urmașii lui Avraam stăpânind țara Canaan, se conturează
ideea salvării la sfârșitul timpului a poporului lui Dumnezeu, care se va întoarce
în Grădina Edenului.

`Cum putem învăța să rămânem concentrați asupra lui Isus și neprihănirii Sale ca singura noastră speranță de mântuire? Ce se întâmplă dacă încercăm să ne numărăm faptele bune?`