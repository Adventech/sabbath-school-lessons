---
title:  Îndoielile lui Avraam
date:   09/05/2022
---

`2. Cum interpretezi decizia lui Avram de a apela la Agar, în ciuda făgăduinței făcute de Dumnezeu? În ce fel cele două femei reprezintă două atitudini privind credința (Galateni 4:21-31)? Geneza 16:1-16`

Când Avram s-a îndoit (Geneza 15:2), Dumnezeu i-a dat categorica asigurare
că el va avea un fiu. Acum, 10 ani mai târziu, Avram încă nu are niciun
fiu. Chiar și după impresionanta profeție a lui Dumnezeu, Avram pare că și-a
pierdut credința: nu mai crede că va fi posibil să aibă un fiu cu Sarai. Sarai, deznădăjduită,
ia inițiativa și îl somează pe Avram să recurgă la o practică obișnuită
în Orientul Apropiat al acelor vremuri: să folosească o înlocuitoare. Agar, slujitoarea
lui Sarai, este desemnată să facă acest serviciu. Planul funcționează.

Pasajul care descrie relația lui Sarai cu Avram pare un ecou al istoriei lui
Adam cu Eva în Grădina Edenului. Cele două texte au în comun o serie de elemente
(Sarai, ca și Eva, este activă; Avram, ca și Adam, este pasiv), precum și
verbe și expresii („ai ascultat de glasul”, „ia”, „dă”). Paralela dintre cele două
narațiuni sugerează că Dumnezeu a dezaprobat acest curs al acțiunilor.

Apostolul Pavel face referire la această situație ca să-și argumenteze ideea
cu privire la fapte versus har (Galateni 4:23-26). În ambele episoade, rezultatul
este același: răsplata imediată a faptei umane în afara voinței lui Dumnezeu
duce la necazuri în viitor. Să observăm că Dumnezeu este absent pe toată durata
acestui demers. Sarai vorbește despre Dumnezeu, dar niciodată cu El și
nici Dumnezeu nu vorbește cu ei. Absența lui Dumnezeu este șocantă, mai ales
după prezența Sa intensă din capitolul precedent.

Dumnezeu i se arată apoi lui Agar, însă doar după ce ea a plecat din casa
lui Avram. Această apariție neașteptată exprimă ideea de prezență a lui
Dumnezeu în ciuda efortului omenesc de a acționa fără El. Expresia „Îngerul
Domnului” (Geneza 16:7) este folosită adesea cu referire la Domnul, Iehova
(YHWH) (vezi Geneza 18:1,13,22). De data aceasta, Dumnezeu este Cel care
ia inițiativa și o înștiințează pe Agar că va naște un fiu, Ismael, al cărui nume
înseamnă „Dumnezeu aude” (Geneza 16:11). Este interesant că finalul acestui
episod, care se încheie cu ideea de ascultare/auzire (shama′), ne duce cu
gândul la ideea de ascultare de la începutul episodului biblic, când Avram „a
ascultat” glasul lui Sarai (Geneza 16:2).

`De ce ne este atât de ușor să comitem aceeași greșeală pe care a comis-o Avram?`