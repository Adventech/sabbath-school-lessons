---
title:  Fiul făgăduinței
date:   11/05/2022
---

Nu doar Ismael, ci toți bărbații din casa lui Avraam au fost circumciși (Geneza
17:23-27). Cuvântul kol, „tot”, „toți”, se repetă de patru ori (Geneza 17:23,27).
În acest context de includere a tuturor i Se arată Dumnezeu lui Avraam pentru
a-i confirma promisiunea despre un fiu, Isaac.

`4. Ce lecții de ospitalitate îți inspiră primirea pe care Avraam le-a făcut-o vizitatorilor săi? Cum explici răspunsul lui Dumnezeu la ospitalitatea lui Avraam? Geneza 18:1-15; Romani 9:9`

Nu e clar dacă Avraam a știut cine erau acei străini (Evrei 13:2), chiar dacă
s-a purtat cu ei ca și când Dumnezeu Însuși ar fi fost între ei. El „ședea […],
în timpul zădufului zilei” (Geneza 18:1) și, deoarece vizitatorii se văd rar în
deșert, probabil că Avraam își dorea să-i întâlnească. Avraam a alergat spre acei
bărbați (Geneza 18:2), deși avea 99 de ani. Pe unul dintre ei l-a numit Adonai,
„Doamne” (Geneza 18:3), un apelativ folosit deseori pentru Dumnezeu. Avraam
a stat lângă ei, atent la nevoile lor și gata să-i servească (Geneza 18:8).

Comportamentul lui Avraam față de străinii cerești va deveni un model de
ospitalitate care îi va inspira pe oameni (Evrei 13:2). De fapt, atitudinea lui de
respect transmite o filosofie a ospitalității. Manifestarea respectului și a grijii
față de străini nu este doar un gest drăguț de curtoazie. Biblia subliniază că
aceasta este o datorie religioasă, ca și când ar fi făcută față de Dumnezeu Însuși
(compară cu Matei 25:35-40). Paradoxal, Dumnezeu este identificat mai mult
cu străinii înfometați și în nevoie decât cu omul generos care îi primește.

Pe de altă parte, intrarea divină în sfera umană denotă harul și dragostea
lui Dumnezeu față de omenire. Această venire a lui Dumnezeu Îl anticipează
pe Domnul Hristos, care Și-a părăsit casa din cer și S-a făcut un rob cu chip de
om ca să ajungă la om (Filipeni 2:7,8). Manifestarea lui Dumnezeu aici este o
dovadă a certitudinii promisiunii Sale (Geneza 18:10). El o vede pe Sara, care
se ascunde „înapoia lui” (Geneza 18:10) și îi cunoaște gândurile cele mai tainice
(Geneza 18:12). Știe că ea a râs, iar cuvântul „râs” este ultimul Său cuvânt.
Neîncrederea ei devine punctul în care El Își va împlini cuvântul dat.

`Meditează la faptul că „Dumnezeu este identificat mai mult cu străinii înfometați și în nevoie decât cu omul generos care îi primește”. Gândește-te cum poți pune în practică acest adevăr în cursul zilei de azi sau de mâine.`