---
title:  Un gând de încheiere
date:  08/04/2022
---

De observat legătura dintre „pomul vieții” și „pomul cunoștinței binelui și
răului”. Relația aceasta este deja sugerată prin faptul că amândoi sunt așezați
în „mijlocul grădinii” (Geneza 2:9). Dar între acești pomi există ceva mai mult
decât o legătură geografică. Tocmai pentru că au mâncat din fructul pomului
cunoștinței binelui și răului, pentru că n-au ascultat de Dumnezeu, oamenii au
pierdut accesul la pomul vieții și nu au putut trăi veșnic, cel puțin nu în starea
lor de păcătoși. Această conexiune evidențiază un principiu profund. Alegerile
morale și spirituale au un impact asupra vieții biologice, după cum l-a învățat
Solomon pe fiul lui: „Nu uita învățăturile mele și păstrează în inima ta sfaturile
mele! Căci ele îți vor lungi zilele și anii vieții tale și-ți vor aduce multă pace”
(Proverbele 3:1,2). Această legătură reapare în cazul Ierusalimului ceresc din
viitor, unde doar pomul vieții va exista „în mijlocul pieții cetății” (Apocalipsa 22:2).

„Atunci când a creat-o pe Eva, Dumnezeu a intenționat ca ea să nu îi fie nici
superioară, nici inferioară bărbatului, ci în toate privințele să fie egala lui. Dar,
după păcatul Evei, întrucât ea a fost prima care a păcătuit, Domnul i-a spus
că Adam avea să stăpânească peste ea. Eva urma să se supună soțului ei, și
aspectul acesta făcea parte din blestem. În multe cazuri, blestemul a făcut ca
soarta femeii să fie amarnică și viața să-i fie o povară. Bărbatul a abuzat în multe
privințe de superioritatea dată de Dumnezeu, exercitându-și puterea în mod
arbitrar” (Ellen G. White, Mărturii pentru biserică, vol. 3, p. 484).

STUDIU LA RÂND – BIBLIA ŞI CARTEA EVANGHELIZARE

**Biblia: Exodul 23–29**

`1. Ce a promis Domnul că va trimite înaintea evreilor pentru a-i izgoni pe canaaniți?`

`2. Cine urma să îi dea lui Moise tablele Legii?`

`3. Care din perdelele cortului avea pe ea heruvimi?`

`4. Ce culoare aveau rodiile mantiei de sub efod?`

**Evanghelizare, subcapitolul „Interpretările greșite cu privire la Trinitate”**

`5. Ce fel de viață era în Domnul Hristos?`