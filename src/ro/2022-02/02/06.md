---
title:  Destinul omului
date:  07/04/2022
---

`6. Ce li s-a întâmplat lui Adam și Evei ca urmare a căderii în păcat? Geneza 3:15-24 `

În timp ce sentința lui Dumnezeu în dreptul șarpelui este clar identificată
ca blestem (Geneza 3:14), judecata Sa în dreptul femeii și al bărbatului nu este
așa. Singura dată când este folosit din nou, cuvântul „blestemat” se aplică doar
pământului (Geneza 3:17). Altfel spus, Dumnezeu avea alte planuri pentru bărbat
și femeie, spre deosebire de cele pentru șarpe. Lor li s-a oferit o speranță,
neoferită și șarpelui.

Fiindcă păcatul femeii s-a datorat asocierii ei cu șarpele, judecata lui
Dumnezeu în dreptul ei a fost asociată cu judecata din dreptul șarpelui. Pe
lângă faptul că cele două sentințe sunt una după alta, asemănările dintre cele
două profeții arată clar că profeția cu privire la femeie, din Geneza 3:16, trebuie
citită în legătură cu profeția mesianică din Geneza 3:15. Judecata lui Dumnezeu
în dreptul femeii, inclusiv nașterea de copii, ar trebui deci înțeleasă din perspectiva pozitivă a mântuirii (compară cu 1 Timotei 2:14,15).

Fiindcă bărbatul a păcătuit din cauză că a ascultat de femeie în loc să asculte
de Dumnezeu, este blestemat pământul din care a fost făcut (Geneza 3:17).
Drept urmare, bărbatul va trebui să muncească din greu (Geneza 3:17-19) și
apoi se va „întoarce” în pământul de unde a venit (Geneza 3:19), un lucru care
nu ar fi trebuit să se întâmple niciodată și care nu a făcut niciodată parte din
planul lui Dumnezeu.

Este plin de semnificație faptul că, dată fiind această perspectivă a morții
lipsite de speranță, Adam se întoarce ulterior la femeie, unde vede speranță de
viață prin capacitatea ei de a da naștere la copii (Geneza 3:20). Cu alte cuvinte,
chiar în sentința de moarte, el vede speranță de viață.

De la bun început, ca orice părinte iubitor, Dumnezeu intenționase doar
binele pentru ei, nu răul. Dar acum, că ei cunoșteau răul, Dumnezeu avea să
facă tot posibilul să-i salveze din el. Astfel, chiar și în mijlocul acestor judecăți, nu s-au năruit toate speranțele pentru primii noștri părinți, în ciuda neascultării lor fățișe față de Dumnezeu, deși – tocmai pentru că trăiau cu adevărat în paradis – nu ar fi avut niciun motiv să se îndoiască de Dumnezeu, de cuvintele sau de dragostea Lui pentru ei.

`Deși avem tendința să considerăm că, în sine, „cunoașterea” este bună, de ce nu este întotdeauna așa? De ce este mai bine pentru noi să nu cunoaștem unele lucruri? Se aplică această idee și în contextul pandemiei actuale? `