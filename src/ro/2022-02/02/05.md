---
title:  Soarta șarpelui
date:  06/04/2022
---

`4. Citește Geneza 3:15. Ce i-a promis Domnul șarpelui și ce speranță se întrevede în versetul acesta?`

Dumnezeu Își începe judecata cu șarpele, pentru că el este cel care a început
întreaga dramă. În același timp, șarpele este singura ființă blestemată în
acest episod.

Ajungem aici la un fel de răsturnare a procesului de creație. În timp ce
creația a dus la viață, la evaluarea că lucrurile create sunt bune și la binecuvântări, judecata duce la moarte, la rău și la blesteme – dar și la speranță și la perspectiva salvării. Alături de sumbra imagine a șarpelui zdrobit care mănâncă
țărână (Geneza 3:14) strălucește speranța salvării pentru omenire, care apare
în forma unei profeții. Dinainte chiar de condamnarea lui Adam și a Evei, care
va urma, Domnul le dă speranța răscumpărării (Geneza 3:15). Da, au păcătuit;
da, vor suferi din cauza păcatului lor și, da, vor și muri tot din cauza păcatului
lor. Dar, în ciuda tuturor acestor lucruri, există speranța supremă, speranța
mântuirii.

`5. Cum este dezvăluit în textele următoare planul de mântuire, împreună cu marea luptă? Compară Geneza 3:15 cu Romani 16:20; Evrei 2:14 și Apocalipsa 12:17.`

Să observăm asemănările dintre Geneza 3:15 și Apocalipsa 12:17 – balaurul
(șarpele), mâniat (vrăjmășie); sămânța; femeia din Eden și femeia din
Apocalipsa 12:17. Bătălia (marea luptă), care s-a mutat în Eden odată cu căderea
în păcat, va continua până la sfârșitul timpului. Totuși, promisiunea că
Satana va fi înfrânt a fost deja făcută în Eden, prin zdrobirea capului șarpelui
– o temă mai clar prezentată în Apocalipsa, care descrie dispariția lui pentru
totdeauna (Apocalipsa 20:10). Cu alte cuvinte, încă de la început, omenirii i
s-a dat speranța că va exista o cale de scăpare din tot haosul cumplit care s-a
instalat odată cu cunoașterea răului, o speranță pe care o putem nutri cu toții
chiar acum.

`De ce este mângâietor să vedem că încă din Eden, de acolo de unde au început pe pământ păcatul și răul, Domnul a început să-Și dezvăluie planul de mântuire?`