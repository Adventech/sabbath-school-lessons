---
title:  Material Pentru Instructori
date:  08/04/2022
---

**Text-cheie:** Geneza 3:15; 
**Pasaje în studiu:** Geneza 3; Apocalipsa 12:7-9; Romani 16:20; Evrei 2:14; 1 Timotei 2:14,15

### I. Privire generală

**Introducere**

Introducere: Din primele două capitole ale Bibliei aflăm că la fiecare etapă
din procesul de creație, de șase ori, Dumnezeu evaluează lucrurile create și
spune că sunt „bune” sau „bun(ă)” (Geneza 1:4,10,12,18,21,25). La sfârșitul
săptămânii creației, la cea de-a șaptea evaluare, Dumnezeu Își apreciază lucrarea
și spune că toate sunt „foarte bune” (Geneza 1:31). De asemenea, primii
oameni sunt descriși drept ′arom, „goi”, „și nu le era rușine” (Geneza 2:25), nefiind
încă ispitiți de șarpe, care este caracterizat ca ′arom, „șiret” (Geneza 3:1).
Oamenii nesocotesc prima poruncă a lui Dumnezeu de a nu mânca din pomul
cunoștinței binelui și răului (Geneza 2:17) și, drept urmare, apar răul și moartea.
În consecință, prima pereche a trebuit să părăsească Grădina Edenului. Tocmai
în acest context lipsit de speranță este rostită prima profeție de speranță, prima
Evanghelie. Foarte important, prima profeție mesianică (Geneza 3:14,15)
este situată în centrul structurii capitolului (ABCDC1B1A1):

**A:** Geneza 3:1-5 – Șarpele, Eva, Dumnezeu absent: ispita de a mânca din pomul cunoștinței binelui și răului;

**B:** Geneza 3:6-8 – Adam, Eva: îmbrăcămintea confecționată de om;

**C:** Geneza 3:9-13 – Dumnezeu, Adam, Eva: judecata de cercetare;

**D:** Geneza 3:14,15 – Dumnezeu, șarpele: profeția mesianică;

**C1:** Geneza 3:16-19 – Dumnezeu, Eva, Adam: Suferința;

**B1:** Geneza 3:20,21 – Adam, Eva: îmbrăcămintea confecționată de
Dumnezeu;

**A1:** Geneza 3:22-24 – Dumnezeu singur: interdicția de a mânca din pomul
vieții.

Structura capitolului evidențiază două teme principale: tema ispitirii și
tema salvării.

### II. Comentariu

**Ispitirea Evei**
Prima secțiune a acestui pasaj (Geneza 3:1-13) relatează istoria ispitirii și
analizează mecanismul ispitei. Paradoxal, ispitirea începe cu o conversație teologică sau, mai precis, cu o discuție exegetică despre semnificația cuvântului
lui Dumnezeu: „Oare a zis Dumnezeu cu adevărat [...]?” (Geneza 3:1). Șarpele
inițiază discuția, adresându-i femeii o întrebare, care îi răspunde imediat.
Dialogul dintre șarpe și femeie se desfășoară în două runde. Să observăm strategia
șarpelui și greșeala femeii.

**Runda 1 (Geneza 3:1-3)**
Strategia șarpelui (citește Geneza 3:1) – Ce metodă pedagogică folosește
șarpele ca să o abordeze pe femeie? De ce pare că șarpele este de acord cu
Dumnezeu? Ce spune șarpele despre cuvântul lui Dumnezeu? Ce anume face
ca observațiile sale să fie periculoase și înșelătoare?

Greșeala femeii (Geneza 3:2,3) – De ce femeia se află în apropierea șarpelui?
De ce îi răspunde imediat șarpelui? De ce răspunsul ei este lung în comparație
cu întrebarea șarpelui?

**Runda 2 (Geneza 3:4-6)**
Strategia șarpelui (citește Geneza 3:4,5) – Care sunt cele două elemente
abordate de șarpe în răspunsul pe care i-l dă femeii? Ce legătură există între
ele? Ce spun aceste două argumente despre îngrijorarea femeii?

Greșeala femeii (citește Geneza 3:6) – Ce elemente din răspunsul femeii
dovedesc influența șarpelui asupra ei? De ce Adam nu a discutat cu Eva despre
decizia ei de a mânca din fruct?

Imediat ce a auzit ultimele cuvinte ale șarpelui: „veți fi ca Dumnezeu”
(Geneza 3:5), Eva a vrut să fie ca Dumnezeu. Expresia care descrie prima
acțiune din procesul ispitirii ei: „Femeia a văzut că [...] era bun” este o repetare
exactă a evaluării sistematice pe care Dumnezeu a făcut-o creației Sale:
„Dumnezeu a văzut că [...] era bun.” Această asemănare sugerează probabil
că intenția femeii este aceea de a-I lua locul Creatorului, ca și când ea însăși
crease fructul și îl deținea.

**Salvarea omenirii**
Consecința acestei neascultări fusese deja pronunțată de Dumnezeu: moartea
(Geneza 2:17). Această perspectivă este imediat confirmată de următoarele
texte care vorbesc despre o natură afectată (Geneza 3:17,18), despre primul
act de violență umană și despre prima moarte a unui om (Geneza 4:8).

Prima profeție mesianică se evidențiază așadar pe fundalul primei experiențe
umane de deznădejde. Profeția are forma unui frumos poem. Structura tematică
și ritmul cuvintelor acestui text sugerează două strofe sau sisteme ritmice,
compuse din două sau mai multe versuri care se repetă ca o unitate.

După o declarație introductivă de trei cuvinte, prima strofă (Geneza 3:14)
evoluează la șase versuri cu un ritm neregulat de cuvinte.

După o introducere de un cuvânt, a doua strofă (Geneza 3:15) evoluează la
patru versuri cu un ritm regulat de cuvinte.

Există un puternic contrast între cele două strofe. Prima strofă este negativă
și conține un mesaj de deznădejde, care îl include pe șarpe. A doua strofă este
pozitivă și conține un mesaj de speranță, care Îl include pe Mesia. De fapt, a
două strofă este singurul mesaj pozitiv din capitol – o fereastră de lumină în
întuneric. Pe fundalul disperării, al căderii omului și al perspectivei cosmice
spre moarte și rău, acest text biblic vestește în termeni profetici salvarea din
viitor a lumii. Potrivit acestui text, răscumpărarea omenirii implică neapărat o
luptă cu șarpele, care se va împotrivi seminței femeii, și anume „unui om” care
se va naște în viitor.

Ce vrea să spună cuvântul „sămânță”? Acest termen nu ar trebui înțeles
nici într-un sens colectiv, cu referire la omenire sau la un popor (Israel, de pildă , și nici într-un sens particular, care să însemne un individ uman anume. În
traducerea KJV a Bibliei în limba engleză, precum și în traducerile românești
BTF, VBRC și BVA ale Bibliei, este interesant de observat următorul element: în
a doua frază a versetului 15, cuvântul „sămânța” a fost înlocuit de pronumele
masculin „el/acesta” (în ebraică, hu′), care este subiectul verbului „a zdrobi/
pândi” (shuf). „Și voi pune dușmănie între tine și femeie și între sămânța ta
și sămânța ei; el îți va zdrobi capul, iar tu îi vei zdrobi călcâiul” (Geneza 3:15,
BTF). Apoi, acest pronume personal masculin „el” primește un accent special
în structura paragrafului și în sintaxa frazei: constituie centrul strofei exact în
punctul în care ritmul poetic se schimbă de la cadența în patru timpi la cadența
în trei.

Această schimbare ritmică arată că acest pronume personal este elementul
de bază al pasajului. Mai mult, „el” este primul cuvânt din propoziție, fiind
astfel accentuat. Dintre cele 103 pasaje din Septuaginta în care este tradus
pronumele ebraic hu′ („el”), Geneza 3:15 este singurul loc în care acesta nu se
acordă cu antecedentul său.

De fapt, forma greacă a pronumelui „el” (autos) nu se referă nici la femeie
(cuvânt de genul feminin), nici la sămânță (cuvânt de genul neutru). Autos se
referă, în schimb, la un individ masculin. Această neconcordanță sintactică ne
arată că traducătorii au avut în minte o persoană precisă, un om existent în istorie,
Mesia. Această interpretare mesianică a versetului 15 din Geneza 3 este
atestată până și de Scripturile ebraice. Una dintre mărturiile cele mai grăitoare
cu privire la această perspectivă se găsește în Psalmul 110, unde cuvintele din Geneza 3:15 apar din nou și sunt aplicate direct la Mesia din linia de succesiune
a lui David. Cuvintele psalmului: „voi pune pe vrăjmașii Tăi” (Psalmii 110:1) sunt
într-adevăr o repetare a primelor cuvinte din promisiunea Genezei: „Vrăjmășie
voi pune.”

Acestea sunt singurele texte din Biblie în care se folosește această asociere
de cuvinte. Mai mult, ea este corelată și cu imaginea vrăjmașilor călcați în picioare
ca expresie a aceluiași concept de victorie (Psalmii 110:1). De asemenea,
bine cunoscuta temă a „zdrobirii capului” din Geneza 3:15 reapare aici și se
repetă de două ori (Psalmii 110:6,7).

Aceste numeroase asemănări dintre cele două pasaje sugerează că autorul
Psalmului 110 s-a referit la făgăduința profetică din Geneza 3:15 și a interpretat-
o într-un sens „mesianic”. Cel care în Geneza 3:15 a fost descris zdrobind capul
șarpelui este acum explicit identificat cu viitorul Mesia davidic. În Psalmul
110, lucrarea lui Mesia trece dincolo de ce a fost prevăzut în Geneza 3:15.
Mesia, sămânța din Geneza 3:15, nu doar că îl zdrobește pe vrăjmaș, dar El este
chemat acum și să șadă la dreapta lui Dumnezeu, cu care să împartă împărăția
și domnia (Psalmii 110:1,2). De asemenea, Mesia judecă și execută împărați
și multe popoare (Psalmii 110:5,6), avându-L pe Dumnezeu la dreapta Sa. Îi
este atribuită până și o funcție cultică: El este un preot care slujește în fruntea
unui cortegiu de preoți, iar această preoție se întinde până în veșnicie (Psalmii
110:4). Mai mult, legătura dintre numele atribuite lui Mesia, numit Adoni, și
Domnul, numit Adonai, sugerează chiar intenția de a-L identifica pe Mesia cu
Domnul Însuși. Acest Mesia este Isus Hristos de la tronul ceresc (Matei 22:44).

**De discutat și de meditat:** Citiți Romani 5:8; Apocalipsa 12:7-9. De ce Isus este
Cel care împlinește această profeție? De ce această profeție mesianică face
cunoscută slujirea mesianică a lui Isus Hristos? De ce este important faptul
că Dumnezeu este Cel care trebuie să lupte împotriva șarpelui și să moară în
această luptă?

### III. Aplicație

După ce am păcătuit foarte grav, conștiința ne trimite semnale puternice
de alarmă. Sentimentele de vinovăție ne pot împiedica să ne întoarcem la
Dumnezeu, așa cum Adam a fugit să se ascundă. În această stare, mulți se
simt păcătoși și nevrednici de a reveni în biserică. Ei se compară cu ceilalți
credincioși și le vine greu să-i întâlnească. Nu mai au curaj să citească din Biblie
sau să se roage. Alteori, influențați de cel rău, neagă dimensiunea păcatului sau
se consideră victime.

**De discutat și de meditat:** După ce păcatul a fost consumat, când întâlnim prima
dată persoana care a dezonorat public credința și biserica noastră:
1. Care ar fi atitudinea corectă de întâmpinare și abordare?
2. Care ar fi cele mai potrivite cuvinte de încurajare?
3. Dacă noi, personal, ne-am afla în această situație, cum ne-ar plăcea să se
poarte ceilalți cu noi?