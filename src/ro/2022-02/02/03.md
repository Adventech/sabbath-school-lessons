---
title:  Fructul interzis
date:  04/04/2022
---

`Citește Geneza 2:16,17 și Geneza 3:1-6 (vezi și Ioan 8:44) și compară cuvintele din porunca lui Dumnezeu cu cele ale șarpelui adresate femeii. Care sunt diferențele dintre cele două formulări și ce înseamnă ele?`

Să observăm asemănările dintre conversația lui Dumnezeu cu Adam (Geneza
2:16,17) și conversația Evei cu șarpele. Este ca și cum șarpele i-a luat acum locul
lui Dumnezeu și știe chiar mai bine decât Dumnezeu. La început, el doar
pune o întrebare, sugerând că femeia, poate, L-a înțeles greșit pe Dumnezeu.
Dar apoi Satana pune la îndoială în mod fățiș intențiile lui Dumnezeu și chiar Îl
contrazice.

Atacul lui Satana are în vedere două elemente: moartea și cunoașterea binelui
și a răului. În timp ce Dumnezeu afirmase în mod clar și accentuat că
moartea lor avea să fie sigură (Geneza 2:17), Satana a spus că, dimpotrivă, ei
nu aveau să moară, sugerând nimic altceva decât că oamenii erau nemuritori
(Geneza 3:4). În timp ce Dumnezeu îi interzisese lui Adam să mănânce din fructul
pomului (Geneza 2:17), Satana i-a încurajat să-l mănânce, fiindcă, mâncând
din el, aveau să fie ca Dumnezeu (Geneza 3:5).

Cele două argumente ale lui Satana – nemurirea și faptul de a fi ca Dumnezeu
– au convins-o pe Eva să mănânce din fruct. Este tulburător faptul că, imediat
ce a decis să nu asculte de Dumnezeu și să mănânce fructul oprit, femeia s-a
comportat de parcă Dumnezeu nu mai era prezent și ea Îi luase locul. Textul biblic
face aluzie la această schimbare la nivelul personalității. Eva folosește limbajul
lui Dumnezeu – modul în care ea evaluează fructul oprit: „a văzut că [...]
era bun” (Geneza 3:6) ne reamintește de modul în care Și-a evaluat Dumnezeu
creația: „a văzut că era [...] bună” (Geneza 1:4 etc.).

Cele două ispite, de a fi nemuritor și de a fi ca Dumnezeu, se află la baza
ideii de nemurire din religiile antice ale Egiptului și Greciei. Dorința după nemurire, despre care se credea că era un atribut divin, i-a împins pe oameni să
caute și statutul divin pentru ca (sperau ei) să dobândească nemurirea. Acest
mod de gândire s-a furișat și în culturile iudeocreștine și a dat naștere credinței
în nemurirea sufletului, care există până astăzi în multe biserici.

`Gândește-te la toate credințele care sunt în lume astăzi și care învață că în fiecare din noi există ceva nemuritor propriu naturii noastre. În ce mod viziunea noastră despre natura umană și despre starea morților ne ferește de această înșelătorie periculoasă?`