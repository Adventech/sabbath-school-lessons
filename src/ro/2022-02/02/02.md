---
title:  Șarpele
date:  03/04/2022
---

`1. Cine este șarpele și cum o înșală pe Eva? Geneza 3:1,2; 2 Corinteni 11:3; Apocalipsa 12:7-9`

Textul începe cu „șarpele”. Sintaxa frazei sugerează o accentuare: cuvântul
„șarpele” este primul cuvânt din frază și este articulat cu articolul hotărât, indicând
că este o figură bine cunoscută, ca și când cititorul ar trebui să știe deja
cine este el. Realitatea acestei ființe este deci afirmată din primul cuvânt al
capitolului.

Desigur, Scriptura îl indică pe șarpe drept vrăjmașul lui Dumnezeu (Isaia
27:1) și explicit îl numește „Diavolul și Satana” (Apocalipsa 12:9). În același fel,
în Orientul Apropiat antic, șarpele era personificarea puterii răului.

„Pentru a-și aduce la îndeplinire lucrarea fără să fie văzut, Satana a ales
să folosească șarpele ca medium – o travestire bine adaptată scopului său de
a înșela. Șarpele era pe atunci una dintre cele mai înțelepte și mai frumoase
creaturi de pe pământ. Avea aripi și, când zbura, era o apariție scânteietoare
orbitoare, având culoarea și strălucirea aurului trecut prin foc” (Ellen G. White,
Patriarhi și profeți, p. 53).

Atunci când se referă la Diavol, indiferent de forma în care acesta apare,
Biblia nu folosește doar simple metafore. În Scriptură, Satana este prezentat
ca o ființă reală, propriu-zisă, nu doar ca un simbol retoric sau ca un principiu
abstract care ar descrie răul sau latura întunecată a omenirii.

Șarpele nu se prezintă singur ca dușman al lui Dumnezeu. Dimpotrivă, el
face referire la cuvintele lui Dumnezeu, pe care le repetă și pare să le susțină.
Cu alte cuvinte, chiar de la început, vedem că lui Satana îi place să-L citeze pe
Dumnezeu și, după cum vom vedea mai târziu, citează până și din Cuvântul lui
Dumnezeu (Matei 4:6).

Să observăm că șarpele nu se contrazice imediat cu femeia, ci îi pune o întrebare
care implică faptul că el crede cele spuse de Domnul. La urma urmei, el
a întrebat: „Oare a zis Dumnezeu [...]?” (Geneza 3:1). Astfel, chiar de la început
putem vedea cât de șireată și înșelătoare era această ființă. Și, după cum vom
vedea, șiretlicul șarpelui a mai și funcționat.

`Dacă Satana a înșelat-o pe Eva într-un mediu fără păcat, cu cât mai vulnerabili suntem noi în fața informațiilor false, în special în vreme de criză? Care este cea mai bună apărare a noastră în fața știrilor neadevărate?`