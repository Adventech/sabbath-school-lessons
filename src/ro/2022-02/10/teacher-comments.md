---
title:  Material Pentru Instructori
date:  03/06/2022
---

**Text-cheie:** Geneza 32:28

**Pasaje în studiu:** Geneza 32–35; Osea 12:3,4; Ieremia 30:5-7

### I. Privire generală

**Introducere:** Acum, Iacov era eliberat de prezența lui Laban. Sub binecuvântarea
lui Dumnezeu, el a ajuns bogat. Pare că este în sfârșit fericit. Și-a atins
ținta și se îndreaptă spre casă, în Canaan. Totuși, Iacov este profund îngrijorat
cu privire la viitorul lui în Canaan și la amenințarea pe care o reprezenta fratele
său. Exact în acest moment alege Dumnezeu să Se apropie de Iacov. Această
confruntare extraordinară va schimba radical caracterul lui Iacov. Drept urmare,
i se dă un nume nou, Israel. Întâlnirea lui Iacov cu Dumnezeu la Peniel corespunde
cu întâlnirea de la Betel. Cele două relatări sunt paralele la nivel de
cuvinte, structură și teme. În timp ce momentul Betel începe la apus, Peniel se
termină la răsăritul soarelui, cu perspectiva unui viitor glorios. După o noapte
de luptă, Iacov iese din această confruntare cu o binecuvântare și cu un nume
nou. A avut o întâlnire personală cu Dumnezeul iubirii și trăiește. La rândul său,
el poate privi chipul dușmanului – fratele lui, Esau – cu umilință și iubire. Apoi,
Iacov se îndreaptă spre familia lui și înfruntă nelegiuirea celor din casa lui – violarea
Dinei, crimele comise de fiii lui și, în cele din urmă, idolatria care încă
predomina în casa lui.

**Temele studiului**
**1. Strâmtorarea lui Iacov:** Necazul lui Iacov până să ajungă în Țara Promisă
conține o lecție despre dependența de Dumnezeu și prefigurează necazul
escatologic – de la sfârșitul timpului – al poporului lui Dumnezeu.

**2. Lupta cu Dumnezeu:** Confruntarea lui Iacov cu Dumnezeu l-a constrâns să
se confrunte cu sine însuși și să se schimbe. Lupta lui conține lecții despre
semnificația convertirii.

**3. Fața fratelui:** Ca urmare a întâlnirii lui cu Dumnezeu, Iacov poate să vadă
fața lui Dumnezeu prin intermediul feței fratelui său.

### II. Comentariu

**Strâmtorarea lui Iacov**

Necazul lui Iacov (tsarah) îl inspiră pe profetul Ieremia să facă o corelație
cu starea deplorabilă a poporului Israel în exil (Ieremia 30:7). Dar, dincolo de
acest eveniment particular, limbajul profetului sugerează clar că el are în vedere Ziua escatologică a Domnului, din viitor (compară cu Țefania 1:14-18). Daniel
aplică aceeași expresie referitoare la „necaz”, „strâmtorare” (tsarah) la timpul
sfârșitului (Daniel 12:1; compară cu Matei 24:15,21).

Necazul lui Iacov are două cauze. Prima cauză vizează relația pe plan orizontal
cu fratele său. A doua vizează relația pe plan vertical cu Dumnezeu. Prima
grijă a lui Iacov este fratele lui, căruia îi trimite două formații de mesageri.
Această inițiativă este o operațiune strategică de a proteja cea de-a doua tabără:
în cazul în care prima tabără ar fi atacată, cea de-a doua ar avea timp să
scape. Iacov decide să trimită înaintea lui Esau „două tabere” de oameni. Iacov
numește cele două formații de mesageri umani makhaneh, „tabere” (Geneza
32:7,[8]). El înțelege că, pentru a reface relația sa cu Dumnezeu, trebuie mai
întâi să restaureze propria relație cu fratele lui.

Asemenea bunicului său Avraam, Iacov Îi cere fierbinte lui Dumnezeu să-l
ajute. El își îndreaptă cererea doar spre Dumnezeu, fiindcă Dumnezeu i-a poruncit
să se întoarcă în Canaan (Geneza 32:9), același Dumnezeu care i-a promis
că-i va asigura urmași (Geneza 32:12). Iacov face referire la minunea harului lui
Dumnezeu (Geneza 32:10). Cei doi termeni din ebraică, khesed („îndurare”) și
′emet („credincioșie”) sunt chiar cuvintele pe care slujitorul lui Avraam le-a folosit
atunci când L-a binecuvântat pe Dumnezeu pentru că i-a auzit rugăciunea
(Geneza 24:27). După ce se roagă, Iacov își pregătește tabăra pentru înnoptare.
Totuși, înainte de a merge la culcare, el acționează din nou. Astfel, textul alternează
rugăciunea și acțiunea. Fiindcă nu este naiv și credința lui nu îl face pasiv,
Iacov ia toate măsurile de precauție pentru tabăra sa. Organizează serii de
daruri care să ajungă la Esau pentru a-l „potoli” (Geneza 32:20). Verbul ebraic
kpr, „a potoli”, înseamnă „a ispăși”. Asocierea cu alte cuvinte precum minkhah,
„dar/cadou”, un termen care se referă la darurile de jertfă (Leviticul 2:1-14), și
nasa′ panim, „a ierta” sau „a accepta, a primi”, sunt o dovadă a perspectivei
religioase. Iacov are în vedere împăcarea lui recentă cu Dumnezeu (Geneza
32:22-32) atunci când încearcă să se împace cu fratele său (compară cu Matei
5:23).

**Lupta cu Dumnezeu**

Iacov rămâne singur pentru că, în neliniștea sufletului său, vrea să se roage
pentru intervenția și protecția lui Dumnezeu. În timp ce se roagă, „un om”
(Geneza 32:24) se apropie de el. Crezând că este atacat de un dușman, Iacov
începe să se lupte cu el ca să-și scape viața. Descrierea ambiguă „un om” îi
conferă o identitate misterioasă acestei persoane. Iacov îl va identifica pe
acest om drept Dumnezeu (Geneza 32:30), așa cum o va face și profetul Osea (12:3,4). Același limbaj va fi folosit și de Isaia la descrierea Robului obișnuit cu
suferința (Isaia 53:3). Nu este un lucru nemaiauzit ca Dumnezeu să ia formă
umană pentru a relaționa cu oamenii (vezi Geneza 18:1,17; Judecătorii 6:11).
Același termen, „un om”, este folosit de Daniel pentru a-L identifica pe Marele-
Preot ceresc (Daniel 10:5; compară cu Daniel 8:11) și expresia „căpetenia
oștirii” (Daniel 8:11) Îl descrie pe Domnul Însuși (Iosua 5:14,15).

Faptul că ni se spune că acest Om (Dumnezeu) nu triumfă conține o lecție
teologică importantă despre Dumnezeu și despre relația Sa cu oamenii.
„Slăbiciunea” lui Dumnezeu în confruntarea Sa cu oamenii este o expresie a
harului și a iubirii Sale și un mister al întrupării Lui pentru a-i salva pe oameni.
Impresia de slăbiciune este imediat contracarată de următorul gest al Omului.
O simplă atingere este suficientă pentru a cauza o luxație, sugerând o putere supraumană.
Locul loviturii, „încheietura coapsei” (Geneza 32:25), care se referă
la șold sau la zona inghinală, este un eufemism pentru locul asociat cu procrearea.
Atingerea divină este astfel o binecuvântare implicită care face trimitere
la urmașii lui Iacov (Geneza 46:26; Exodul 1:5). Faptul că Iacov a fost lovit în organul
reproducător a fost asociat și cu interdicția alimentară de a nu consuma
sânge. Căci viața stă în sânge (Geneza 9:4). Prin urmare, aici avem de-a face cu
mai mult decât o simplă rememorare a istoriei vieții lui Iacov (Geneza 32:32);
episodul biblic evocă lecții teologice importante. De asemenea, îi atrage atenția
consumatorului de carne asupra principiului fundamental al sfințeniei vieții.

Profetul Osea interpretează lupta lui Iacov cu Dumnezeu ca o experiență a
rugăciunii (Osea 12:4). Credința lui Iacov este cea care explică insistența, tenacitatea
lui (Luca 11:5-8). Prin urmare, noul nume al lui Iacov este „Israel”.
Explicația „omului” conține o serie de paradoxuri: (1) Iacov s-a luptat cu
Dumnezeu, dar „omul” lămurește că Iacov s-a luptat și cu oameni; (2) numele
Israel înseamnă ad litteram „Dumnezeu luptă”, deși clarificarea care vine după
nume spune că Iacov este cel care luptă cu Dumnezeu (Geneza 32:28); (3) Iacov
tocmai a fost lovit de către „om”, care i-a dislocat un șold, totuși narațiunea
clarifică faptul că Iacov este cel care a triumfat.

Toate aceste paradoxuri transmit niște lecții teologice importante: (1) calitatea
relației lui Iacov cu Dumnezeu depinde de calitatea relației lui cu oamenii
(în acest caz, cu Esau) și viceversa; (2) numele Israel, „Dumnezeu luptă”, îi
aduce aminte lui Iacov că el trebuie să învețe să-L lase pe Dumnezeu să lupte
în locul lui (vezi Exodul 14:13,14). Iacov va birui atâta timp cât Îi va permite
lui Dumnezeu să triumfe asupra lui, un principiu care va fi enunțat de Pavel:
„Când sunt slab, atunci sunt tare” (2 Corinteni 12:10). Iacov dă numele locului
unde Dumnezeu i S-a arătat „Peniel”, care înseamnă „fața lui Dumnezeu”. Acest nume simbolizează experiența lui personală, și anume, faptul că s-a luptat cu
Dumnezeu și a supraviețuit. Folosirea expresiei ebraice „față în față” nu înseamnă
că Iacov a văzut efectiv fața fizică a lui Dumnezeu. Această expresie
este echivalentă cu a vedea „chipul Domnului” (Numeri 12:8) și descrie mai
degrabă experiența unei întâlniri directe cu Dumnezeu (Deuteronomul 5:4).

**Fața fratelui**

La refuzul lui Esau de a accepta darul fratelui său (Geneza 33:9), Iacov
răspunde prin a corela explicit relația lui cu Esau și relația pe care o are cu
Dumnezeu: „M-am uitat la fața ta cum se uită cineva la Fața lui Dumnezeu”
(Geneza 33:10). Iacov a văzut „Fața lui Dumnezeu” (Peniel) prin intermediul
feței lui Esau. Experiența lui Iacov cu Esau este un al doilea Peniel – primul
Peniel pregătește calea pentru cel de-al doilea Peniel. Întâlnirea lui Iacov cu
Dumnezeu l-a ajutat pe Iacov să se întâlnească cu fratele lui, iar împăcarea cu
fratele său va influența propria relație cu Dumnezeu. Iacov a ajuns să înțeleagă
că dragostea lui pentru Dumnezeu și dragostea lui pentru Esau sunt într-o
relație de interdependență. Isus extrage această lecție teologică unică din
Scripturi:
„«Să iubești pe Domnul, Dumnezeul tău, cu toată inima ta, cu tot sufletul
tău și cu tot cugetul tău». Aceasta este cea dintâi și cea mai mare poruncă. Iar
a doua, asemenea ei, este: «Să iubești pe aproapele tău ca pe tine însuți.» În
aceste două porunci se cuprind toată Legea și Prorocii” (Matei 22:37-40).

### III. Aplicație

**Strâmtorarea lui Iacov:** „Și, după cum patriarhul s-a luptat toată noaptea
pentru eliberarea din mâna lui Esau, la fel, oamenii religioși vor striga la
Dumnezeu zi și noapte pentru a scăpa de inamicii care îi înconjoară” (Ellen G.
White, Patriarhi și profeți, p. 201). În ce fel experiența strâmtorării lui Iacov
servește drept profeție plină de speranță cu privire la sfârșitul timpului? Ce
avertisment și încurajare putem extrage din necazul lui Iacov care să ne ajute
în timpul de strâmtorare? Ați avut vreodată o experiență pe care ați perceput-o
ca pe o vreme de necaz – o perioadă în care v-ați rugat în agonie, doar pentru
a fi confruntați cu ceea ce părea a fi tăcerea lui Dumnezeu? Cum ați făcut față
acelui necaz?

**Lupta cu Dumnezeu:** Rememorați momente când v-ați luptat cu ispite și cu
îndoieli. Cum v-au adus aceste lupte și mai aproape de Dumnezeu? Împărtășițivă
mărturia cu grupa. Cum se aplică în dreptul rugăciunii afirmația îndrăzneață a lui Iacov: „Nu Te voi lăsa să pleci până nu mă vei binecuvânta” (Geneza 32:26)?
De ce „a pierde” lupta cu Dumnezeu înseamnă de fapt a o câștiga? Cum vă poate
schimba pentru totdeauna lupta cu Dumnezeu? Citiți și comentați Romani
7:23-25. De ce trebuie să ne „luptăm” și de ce lupta cu Dumnezeu este atât de
dificilă? De ce este imposibil să învingem prin noi înșine? Citiți Efeseni 6:12.

**Fața fratelui:** De ce și în ce fel experiența iertării pe care Dumnezeu v-a
acordat-o vă ajută să iertați? De ce faptul de a iubi, a respecta și a aprecia
diferențele față de cineva dintr-o altă rasă, cultură sau religie depinde de
experiența de a-L vedea pe Dumnezeu Însuși? Ce gesturi față de fratele sau
sora noastră ne-ar putea înlesni experiența de a vedea fața lui Dumnezeu?
