---
title:  Episodul cu Dina
date:   31/05/2022
---

Acum, că s-a împăcat cu fratele lui, Iacov vrea să se stabilească în Canaan în
pace. Cuvântul șalem, „cu bine” (Geneza 33:18), care derivă din cuvântul șalom,
„pace”, este pentru prima dată exprimat în legătură cu parcursul lui Iacov.

După ce a cumpărat o bucată de pământ de la locuitorii țării (Geneza 33:19), el
ridică un altar acolo, demonstrând credință și faptul că a înțeles cât de dependent
este de fapt de Domnul. La fiecare jertfă adusă are loc un act de închinare.

Cu toate acestea, pentru prima dată în viața lui, Iacov-Israel se confruntă
cu problemele ce derivă din stabilirea în țară. Ca și Isaac în Gherar cu Abimelec
(Geneza 26:1-33), Iacov încearcă să găsească o modalitate de a se înțelege cu
canaaniții.

`3. Ce s-a întâmplat și a răsturnat planurile lui Iacov de a duce o existență pașnică? Geneza 34`

Acest episod dezgustător scoate în evidență complexitatea personajelor și a
faptelor lor. Senzualul Sihem, care o violează pe Dina, este descris ca un bărbat
sincer și plin de iubire față de Dina, încercând să repare greșeala făcută. El este
dispus inclusiv să se supună ritualului de legământ prin circumcizie.

Între timp, Simeon și Levi, care se prezintă ca apărători ai lui Dumnezeu și ai
poruncilor Sale și ca împotrivitori ai căsătoriilor cu canaaniții (Leviticul 19:29),
recurg la minciună și la înșelătorie (Geneza 34:13) și sunt gata să omoare și să
prade (Geneza 34:25-27). Acțiunile lor nu sunt doar condamnabile (de ce nu l-au
pedepsit doar pe cel care greșise?), ci au potențialul de a crea și multe probleme.

Cât despre Iacov, el este preocupat doar să fie pace. Când i se aduce la
cunoștință violul asupra fiicei lui, el nu spune nimic (Geneza 34:5). Dar, după ce
aude ce au făcut fiii lui, el îi muștruluiește fățiș din cauza a ceea ce ar putea urma:
„Voi m-ați nenorocit, făcându-mă urât locuitorilor țării, canaaniților și fereziților.
N-am sub porunca mea decât un mic număr de oameni; ei se vor strânge împotriva
mea, mă vor bate și voi fi nimicit, eu și casa mea” (Geneza 34:30).

`De nenumărate ori vedem în aceste pasaje amăgire și înșelătorie, precum și acte de bunătate și de har. Ce ne spune acest fapt despre natura umană a credincioșilor?`