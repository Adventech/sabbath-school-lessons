---
title:  Lupta cu Dumnezeu
date:   29/05/2022
---

La scurt timp după ce a plecat de la Laban, Iacov are parte de o altă experiență
cu Dumnezeu. Știind că fratele lui, Esau, este pe drum, având cu el și
„patru sute de oameni” (Geneza 32:6), Iacov se roagă fierbinte la Domnul,
chiar dacă recunoaște că este „prea mic pentru toate îndurările și pentru toată
credincioșia pe care [a] arătat-o față de robul [Lui Iacov]” (Geneza 32:10).
Categoric, Iacov înțelegea deja mai bine ce este harul.

Și cum i-a răspuns Domnul?

`1. Ce semnificații spirituale ne aduce impresionantul episod al luptei lui Iacov? Geneza 32:22-31; Osea 12:3,4`

Iacov este tulburat, pe bună dreptate, din cauza a ceea ce se întâmpla. După
ce face tot ce ține de el ca să-și protejeze familia, campează peste noapte. Apoi,
pe neașteptate, el este atacat de „un om” (Geneza 32:24). Acesta este un termen
care poate avea conotații deosebite, evocând prezența divină (vezi Isaia 53:3).
Daniel l-a folosit cu referire la preotul ceresc Mihail (Daniel 10:5); a fost de asemenea
cuvântul folosit de Iosua pentru a descrie „Căpetenia oștirii Domnului”,
pe care Iosua îl numește „Domnul” (Iehova, YHWH – Iosua 5:13-15).

Într-adevăr, în toiul luptei Iacov trebuie să-și fi dat seama că se lupta cu
Dumnezeu Însuși, după cum o exprimă cuvintele lui: „Nu Te voi lăsa să pleci
până nu mă vei binecuvânta” (Geneza 32:26). În același timp, faptul că se agață
cu disperare de Domnul, că refuză să-L lase să plece, exprimă totodată dorința
lui arzătoare să fie iertat și împăcat cu Domnul său.

„Greșeala care îl făcuse pe Iacov să păcătuiască, obținând prin înșelăciune
dreptul de întâi născut, stătea acum în mod clar înaintea sa. El nu avusese încredere
în făgăduințele lui Dumnezeu, ci căutase ca, prin propriile eforturi, să
realizeze ceea ce Dumnezeu ar fi împlinit în momentul ales de El și pe căile
Sale” (Ellen G. White, Patriarhi și profeți, pp. 197, 198).

Iar dovada că Iacov fusese iertat a fost schimbarea numelui: dintr-unul care
amintea de păcat în unul care îi marca victoria. „Numele tău nu va mai fi Iacov,
ci te vei chema Israel (Cel ce luptă cu Dumnezeu), căci ai luptat cu Dumnezeu și
cu oameni și ai fost biruitor” (Geneza 32:28).

`Care a fost experiența ta în ce privește „lupta cu Dumnezeu”? Ce înseamnă această luptă și de ce este uneori important să avem acest fel de experiență?`