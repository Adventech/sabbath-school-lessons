---
title:  Moartea Rahelei
date:   02/06/2022
---

`5. Cu ce alte necazuri se confruntă Iacov în familia lui disfuncțională? Geneza 35:15-29`

Imediat ce Iacov pleacă de la Betel, trei întâmplări legate între ele marchează
ultima etapă din drumul lui spre Țara Promisă: se naște ultimul fiu al lui
Iacov, moare Rahela, iar Ruben, primul lui fiu cu Lea, se culcă cu concubina lui
Iacov. Deși textul nu spune motivul pentru care tânărul a făcut un asemenea lucru
rău, este posibil ca el să fi vrut să discrediteze, să păteze, nașterea ultimului
fiu al lui Iacov și să înjosească memoria Rahelei. Pur și simplu nu știm.

Nașterea ultimului copil al lui Iacov este corelată cu Betleemul (Geneza
35:19), care se află între granițele Țării Promise. Prin urmare, nașterea aceasta
este prima împlinire a promisiunii lui Dumnezeu cu privire la viitorul lui Israel.
În sens profetic, moașa îi spune Rahalei aceleași cuvinte folosite de Dumnezeu
ca să-l asigure pe Avraam: „Nu te teme” (Geneza 35:17; vezi Geneza 15:1).

Este foarte semnificativ faptul că Iacov schimbă numele dat de muribunda
Rahela fiului ei: Ben-Oni, „fiul durerii mele”, devine Beniamin, „fiul dreptei”.
Probabil că această precizare, „spre dreapta”, însemna direcția sud, ca mod de
exprimare a speranței în Țara Promisă și în tot ce zisese Dumnezeu că va face
pentru poporul Lui după ce se va așeza în ea.

În tot acest timp, Ruben întreține relații sexuale cu Bilha, concubina tatălui
său și totodată slujitoarea Rahelei (Geneza 35:25; 30:3). Pur și simplu nu știm
din ce motiv a comis această faptă scandaloasă, decât că este un alt exemplu
de depravare umană. Uimitor, Iacov nu reacționează la acest act îngrozitor, deși
i s-a spus despre el (Geneza 35:22). Poate că la acest punct în viața lui, Iacov se
încrede în Dumnezeu că Își va împlini cuvântul în ciuda păcatului și a răului care
se întâmplă din timp în timp în jurul lui.

Exact această lecție de credință reiese din lista celor 12 fii ai lui Iacov, care
vor fi strămoșii poporului Israel (Geneza 35:22-26). Nu cei mai respectabili și
cei mai buni oameni, după cum vom vedea. Totuși, în ciuda tuturor acestor
probleme, a disfuncționalității, chiar și a răului săvârșit pe față, așa cum a fost
cazul lui Ruben cu Bilha, voia lui Dumnezeu se va împlini prin această familie,
indiferent cât de dereglată era viața ei.

`În ciuda greșelilor umane, planurile supreme ale lui Dumnezeu se vor împlini. Imaginează-ți ce s-ar întâmpla dacă oamenii ar coopera, dacă L-ar asculta pe Dumnezeu. S-ar putea voia Lui împlini mai ușor, adică cu mai puțină suferință umană, stres și întârziere?`