---
title:  Biruința asupra idolatriei
date:   01/06/2022
---

`4. Ce lecții despre adevărata închinare putem extrage din reforma produsă în familia lui Iacov? Geneza 34:30–35:15`

Imediat după nemulțumirea lui Iacov că pacea cu canaaniții fusese compromisă
(Geneza 34:30) și după ce i-a mustrat pe cei doi fii ai lui (Geneza 34:31),
Dumnezeu îl îndeamnă pe Iacov să plece de la Sihem și să se întoarcă la Betel,
ca să-și reînnoiască legământul. Apoi, primul lucru consemnat după porunca lui
Dumnezeu este că Iacov le spune celor din casa lui să renunțe la idolii canaaniți,
care fuseseră luați odată cu prădarea cetății Sihem, și la idolii pe care Rahela îi
furase din casa tatălui ei (Geneza 31:19,32). Și aceste aspecte sunt foarte importante
în ce privește legământul cu Dumnezeu. Acești idoli fuseseră păstrați
și probabil adorați în ciuda angajamentului lui Iacov față de Dumnezeu. Nu era
suficient ca Iacov să plece de la Sihem ca să scape de influența din Canaan. El
trebuia să îndepărteze idolii din tabăra lui și din inimile oamenilor.

Procesul pocăinței înseamnă să facem mai mult decât să ne mutăm fizic
dintr-un loc în altul sau dintr-o biserică în alta. Cel mai important este ca, prin
harul lui Dumnezeu, să căutăm să eradicăm idolatria din inima noastră, indiferent
de locul în care trăim, deoarece ne putem face idoli aproape din orice.

Când Iacov Îl ascultă pe Dumnezeu și procedează conform cu porunca Sa,
în final Dumnezeu intervine și „groaza lui Dumnezeu” (Geneza 35:5) cuprinde
toate popoarele din jur, care nu îndrăznesc să-l atace pe Iacov. Atunci, Iacov
este gata să se închine cu „toți cei ce erau cu el” (Geneza 35:6), ceea ce sugerează
că unitatea familiei fusese restabilită. Iacov îi dă acestui loc numele de
El-Betel, un mod de aducere-aminte a visului lui cu scara, un semn că legătura
dintre cer și pământ – legătură ruptă pentru o vreme – era acum refăcută.

De data aceasta, accentul este pe Dumnezeul de la Betel, nu pe loc în sine.
Nota aceasta personală apare din nou când Dumnezeu îi amintește lui Iacov de
numele lui, Israel, cu dubla făgăduință pe care această binecuvântare o aduce
cu sine. Mai întâi, binecuvântarea primită de Iacov înseamnă rodnicie, continuarea
liniei mesianice și nașterea multor „neamuri” (Geneza 35:11), iar în al
doilea rând aceasta face trimitere la Țara Promisă (Geneza 35:12).

`Opune-te influențelor negative din mediul online, având inițiative pozitive! De exemplu, poți distribui astăzi cel mai recent video realizat de Hope Discovery România (hopediscovery.org/ro/).`