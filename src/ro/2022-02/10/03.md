---
title:  Întâlnirea dintre cei doi frați
date:   30/05/2022
---

De la Peniel, „Fața lui Dumnezeu” (Geneza 32:30), locul unde a avut experiența
cu Dumnezeu, Iacov pornește acum să se întâlnească cu fratele lui. După
20 de ani de despărțire, Iacov îl vede venind cu 400 de oameni (Geneza 33:1).
Iacov este îngrijorat și de aceea se pregătește – pe el și familia lui – pentru orice
eventualitate.

`2. Ce legătură este între faptul că Iacov vede fața lui Dumnezeu și apoi vede fața fratelui său? Ce transmite această legătură în privința relației noastre cu Dumnezeu și a relației noastre cu „frații” noștri, oricare ar fi ei? Geneza 33`

Iacov se pleacă de șapte ori înaintea fratelui său (Geneza 33:3), pe care îl
numește de câteva ori „domnul meu” (Geneza 33:8,13,15) și se prezintă pe
sine drept „robul [s]ău” (Geneza 33:5; compară cu Geneza 32:4,18,20). Este
semnificativ faptul că cele șapte plecăciuni ale lui Iacov fac trimitere la cele
șapte binecuvântări ale tatălui său (Geneza 27:27-29); în plus, prin actul de închinare,
el inversează acele binecuvântări ale tatălui care vorbesc despre neamurile
care se închină înaintea lui (Geneza 27:29).

E ca și când intenția lui Iacov ar fi aceea de a-și plăti datoria față de fratele
său și de a-i întoarce binecuvântarea pe care i-o furase (Geneza 33:11). Contrar
tuturor așteptărilor, atunci când îl vede pe fratele lui, Esau aleargă spre el și, în
loc să-l omoare, „l-a sărutat. Și au plâns” (Geneza 33:4).

Mai târziu, Iacov avea să spună despre Esau: „Căci m-am uitat la fața ta cum
se uită cineva la Fața lui Dumnezeu, și tu m-ai primit cu bunăvoință” (Geneza
33:10). Iacov face această afirmație extraordinară pentru că a înțeles că Esau îl
iertase. Verbul ebraic ratzah, „primit”, este un termen teologic care se referă la
orice jertfă care este „plăcută”, „primită” de Dumnezeu, ceea ce include astfel
iertarea divină (Leviticul 22:27; Amos 5:22).

Experiența iertării din partea lui Dumnezeu de care Iacov a avut parte la
Peniel, unde a văzut fața lui Dumnezeu, se repetă acum, când are parte de iertarea
fratelui său, despre care spune că este ca și când ar fi văzut fața lui Dumnezeu.
Iacov retrăiește experiența de la Peniel, cea dintâi pregătindu-l pentru cea de-a
doua. Iacov a fost iertat de Dumnezeu și de fratele său. Acum trebuie să fi înțeles
cu adevărat ce înseamnă harul, chiar mai bine decât înțelesese înainte.

`Încearcă astăzi să refaci relația cu o persoană care te-a supărat în trecut sau mediază împăcarea unor persoane care nu își vorbesc.`