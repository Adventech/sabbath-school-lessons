---
title:  Probleme de familie
date:   05/06/2022
---

Iacov s-a stabilit, în sfârșit, în țară. În timp ce Isaac a fost doar un „străin”,
textul spune că Iacov „a locuit în țara Canaan” (Geneza 37:1). Dar abia atunci
când s-a așezat în țară au început problemele, de data aceasta din interiorul
familiei. Lupta nu privea stăpânirea țării sau utilizarea unui izvor, ci era predominant
spirituală.

`1. Care era dinamica familiei lui Iacov? Ce i-a determinat pe frații lui Iosif să-l urască atât de mult? Geneza 37:1-11`

De la bun început înțelegem că Iosif, fiul pe care Iacov îl avusese la bătrânețe
(Geneza 37:3), se bucura de o relație specială cu tatăl lui, care „îl iubea mai
mult decât pe ei toți” (Geneza 37:4). Iacov a mers până acolo încât i-a făcut „o
haină pestriță” (Geneza 37:3), o îmbrăcăminte multicoloră de prinț (2 Samuel
13:18), un semn al intenției secrete a lui Iacov de a-l ridica pe Iosif, primul băiat
al Rahelei, la rangul de întâi născut.

Viitorul va confirma într-adevăr dorințele lui Iacov, pentru că Iosif va primi
în cele din urmă drepturile de întâi născut (1 Cronici 5:2). Nu e de mirare deci
că frații lui îl urau atât de mult și nu puteau aveau nici măcar o discuție amicală
cu el (Geneza 37:4).

Mai mult, Iosif obișnuia să îi ducă tatălui lor vești rele despre orice fel de
purtare condamnabilă a fraților săi (Geneza 37:2). Nimănui nu-i plac pârâcioșii.

Așa că, atunci când Iosif începe să-și povestească visele, sugerând că
Dumnezeu avea să-l pună într-o poziție înaltă și că ei, frații lui, se vor pleca
înaintea lui, aceștia îl urăsc și mai mult. Natura profetică autentică a viselor
este confirmată prin faptul că visele sunt repetate (vezi Geneza 41:32). Deși își
mustră fiul direct în față (Geneza 37:10), Iacov păstrează aceste lucruri în minte,
meditând la însemnătatea lor și așteptând împlinirea lor (Geneza 37:11).
Aceasta poate însemna că, în străfundul inimii, credea că trebuie să fie ceva
cu visele acelea. Și avea dreptate, chiar dacă la momentul acela nu putea ști
acest lucru.

`Gândește-te la una sau două persoane care fac parte dintr-o familie cu probleme și spune-le astăzi o „vorbă prietenească” (Geneza 37:4).`