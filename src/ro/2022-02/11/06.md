---
title:  Visele faraonului
date:   09/06/2022
---

`5. Ce legătură vezi între visele faraonului și cele ale slujitorilor lui? Ce înțelegi din această paralelă? Geneza 40:1–41:36`

Evenimentele continuă să aibă un caracter providențial. Ca timpul, Iosif
este însărcinat cu supravegherea deținuților, dintre care doi se întâmplă să
fie demnitari ai faraonului, un paharnic și un pitar (Geneza 41:9-11). Amândoi
sunt tulburați de câte un vis pe care nu îl pot pricepe, pentru că „nu este nimeni
care să-l tălmăcească” (Geneza 40:8). Atunci, Iosif le explică visele.

În paralel cu visele celor doi slujbași, și faraonul are două vise, pe care
nimeni nu le poate explica (Geneza 41:1-8). În acel moment, paharnicul își
aduce
aminte în mod providențial de Iosif și îl recomandă faraonului (Geneza
41:9-13). Tot în paralel cu visele celorlalți, și faraonul este neliniștit de visele
lui, pe care le povestește (Geneza 41:14-24), iar Iosif le interpretează. Ca în visele
pitarului și ale paharnicului, și în visele faraonului sunt prezente simboluri paralele:
cele două serii de șapte vaci (grase și slabe), împreună cu cele două serii
de spice de grâu (frumoase și arse) reprezintă două serii de ani buni și de ani
răi. Cele șapte vaci corespund cu cele șapte spice de grâu, care repetă același
mesaj, o dovadă a originii lor divine, la fel ca visele lui Iosif (Geneza 41:32;
compară cu Geneza 37:9).

Deși Iosif este cel care interpretează visele faraonului, el se asigură că faraonul
știe că Dumnezeu, Elohim, este Cel care i-a arătat lucrurile pe care El,
Dumnezeu, le va face (Geneza 41:25,28). Și se pare că faraonul înțelege mesajul,
fiindcă, atunci când hotărăște să numească pe cineva care să conducă țara,
argumentul lui este următorul: „Fiindcă Dumnezeu ți-a făcut cunoscute toate
aceste lucruri, nu este nimeni care să fie atât de priceput și atât de înțelept
ca tine. Te pun mai-mare peste casa mea și tot poporul meu va asculta de poruncile
tale. Numai scaunul meu de domnie mă va ridica mai presus de tine”
(Geneza 41:39,40).

Ce fascinant! Datorită lui Dumnezeu, Iosif trece de la administrator al casei
lui Potifar, la supraveghetor peste închisoare și apoi la conducător peste tot
Egiptul. Ce istorie extraordinară despre modul în care se manifestă providența
lui Dumnezeu chiar și în mijlocul a ceea ce par circumstanțe îngrozitoare!

`Cum putem învăța să ne încredem în Dumnezeu și să rămânem ancorați în promisiunile Sale atunci când evenimentele nu par deloc providențiale și când, de fapt, Dumnezeu tace?`