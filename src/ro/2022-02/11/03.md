---
title:  Atacul asupra lui Iosif
date:   06/06/2022
---

Oricât de îngrozitoare ar fi, evenimentele care au urmat nu sunt greu de
înțeles. Faptul de a fi înrudit și atât de aproape de cel pe care îl urăști generează
inevitabil, mai devreme sau mai târziu, probleme.

Și așa a fost și în cazul lui Iosif.

`2. Ce ne învață acest episod despre cât de periculoasă și rea poate fi o inimă nenăscută din nou și ce putem ajunge să facem? Geneza 37:12-36`

Frații îl urau pe Iosif pentru că erau invidioși de favoarea pe care Dumnezeu
o manifesta față de el (Faptele apostolilor 7:9), o bunăvoință care avea să fie
confirmată la fiecare pas de-a lungul evenimentelor. Când Iosif se pierde, cineva
îl găsește și îl îndrumă (Geneza 37:15). Când frații lui Iosif complotează să-l
omoare, Ruben intervine și propune ca, în schimb, să fie aruncat într-o groapă
(Geneza 37:20-22).

Este greu de imaginat ura despre care se vorbește aici, mai ales față de cineva
din familie. Cum au putut acești tineri să comită un asemenea act de cruzime?
Nu s-au gândit nici măcar pentru câteva clipe la impactul pe care fapta lor
avea să-l aibă asupra tatălui lor? Oricâte resentimente ar fi avut față de tatăl lor
pentru că îl prefera pe Iosif, este cu adevărat detestabil că au ajuns în stare să-i
facă așa ceva unuia dintre copiii lui. Ce expresie vie a cât de răi pot fi oamenii!

„Dar unii dintre frați nu se simțeau bine; nu simțeau satisfacția pe care se
așteptau să le-o aducă răzbunarea. În scurt timp au observat apropiindu-se
o ceată de călători. Era o caravană de ismaeliți de dincolo de Iordan, aflați în
drum spre Egipt, cu mirodenii și alte mărfuri. Imediat, Iuda le-a propus ca, în
loc să-l lase să moară, să-l vândă pe fratele lor acestor negustori păgâni. Astfel,
în timp ce el ar fi dispărut din calea lor, ei aveau să rămână nevinovați de vărsarea
sângelui său” (Ellen G. White, Patriarhi și profeți, p. 211).

După ce l-au aruncat într-o groapă, plănuind să-l omoare mai târziu, a trecut
pe acolo o caravană de negustori și Iuda le-a propus fraților să îl vândă pe
Iosif (Geneza 37:26,27). După ce Iosif este vândut madianiților (Geneza 37:28),
aceștia îl vând unui egiptean (Geneza 37:36), anticipând astfel slava lui viitoare.

`De ce este important să căutăm puterea lui Dumnezeu ca să schimbăm trăsăturile rele de caracter înainte ca ele să se manifeste în fapte care, la un moment dat în viața noastră, nu ne-am imagina niciodată că le-am face?`