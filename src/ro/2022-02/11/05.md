---
title:  Iosif, sclav în Egipt
date:   08/06/2022
---

Reluăm acum firul întâmplărilor din viața lui Iosif, „întrerupt” de incidentul
cu Tamar. Iosif lucrează acum ca sclav pentru „căpetenia străjerilor”, care
răspundea de închisoarea destinată celor care lucrau la palat (Geneza 40:3,4;
41:10-12).

`4. Citește Geneza 39. În lumina exemplului lui Iosif, ajuns administrator sub autoritatea lui Potifar, care sunt factorii care i-au determinat succesul?`

Aproape imediat după ce ajunge în Egipt, Iosif apare ca om de succes
(Geneza 39:2,3). El era așa de bun și stăpânul lui se încredea atât de mult în el
încât „i-a încredințat tot ce avea” și chiar l-a făcut „mai-mare peste casa lui”
(Geneza 39:4).

Dar succesul nu l-a corupt pe Iosif. Când soția lui Potifar a pus ochii pe el și
a vrut să se culce cu el, Iosif a refuzat-o categoric și a preferat să-și piardă serviciul
și siguranța decât să facă „un rău atât de mare și să [păcătuiască] împotriva
lui Dumnezeu” (Geneza 39:9). Umilită de refuzul lui Iosif, femeia le spune slujitorilor
și soțului ei neadevărul că Iosif a vrut să o violeze. Drept urmare, Iosif
este aruncat în închisoare.

Iosif trăiește aici ceea ce noi toți am trăit la un moment dat: simțământul
că Dumnezeu l-a abandonat, deși, chiar și în aceste momente grele, „Domnul a
fost cu Iosif” (Geneza 39:21).

În cele din urmă, Domnul intervine și influențează relația lui Iosif cu șeful
închisorii. Și aici, ca și în casa lui Potifar, Domnul îl binecuvântează pe Iosif. În
mod evident, el este un om talentat și, în ciuda împrejurărilor și mai grave din
prezent (la urma urmei, și înainte tot sclav era!), el caută să se descurce cât de
bine poate. Totuși, oricâte daruri ar fi avut, textul lămurește că, în final, doar
Dumnezeu l-a făcut să aibă succes. „Mai-marele temniței nu se mai îngrijea de
nimic din ce avea Iosif în mână, pentru că Domnul era cu el. Și Domnul îi dădea
izbândă în tot ce făcea” (Geneza 39:23). Cât este de important ca toți cei care
sunt înzestrați, care au succes, să-și amintească de unde vin toate!

`Citește Geneza 39:7-12. Cum s-a opus Iosif la avansurile soției lui Potifar? De ce a precizat Iosif că, dacă ar fi făcut ce i-a cerut femeia să facă, ar fi comis un păcat împotriva lui Dumnezeu? Ce fel de înțelegere a demonstrat el că are despre natura păcatului?`