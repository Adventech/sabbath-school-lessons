---
title:  Iuda și Tamar
date:   07/06/2022
---

Episodul cu Tamar apare cu un motiv. Cronologic, acest incident are loc
după vânzarea lui Iosif în Egipt (Geneza 38:1) și este în concordanță cu faptul
că Iuda tocmai și-a părăsit frații, ceea ce indică un dezacord cu ei. În plus, textul
are cuvinte și motive comune cu capitolul precedent și are aceeași lecție
teologică: o faptă rea care va fi transformată într-un eveniment pozitiv legat
de salvare.

`3. Citește Geneza 38. Compară comportamentul lui Iuda cu cel al canaanitei Tamar. Care dintre cei doi pare mai corect și de ce?`

Iuda își găsește o soție canaanită (Geneza 38:2), cu care are trei băieți: Er,
Onan și Șela. Iuda i-o dă pe Tamar de nevastă fiului său Er, care este întâiul
născut, ca să-și asigure urmași cum se cuvine. Când Er și Onan sunt omorâți
de Dumnezeu din cauza ticăloșiei lor, Iuda i-l promite lui Tamar pe ultimul său
fiu, Șela.

Când, după o vreme, Iuda pare să fi uitat de promisiunea lui și, în plus, se
duce să caute consolare după moartea soției lui, Tamar decide să joace rolul
unei prostituate ca să-l forțeze să se țină de cuvânt. Fiindcă nu avea cu ce să-i
plătească prostituatei, pe care nu o recunoaște, Iuda îi promite că îi va trimite
ulterior un ied din turma lui.

Între timp, ca o garanție imediată a plății, Tamar cere să-i dea inelul, lanțul
și toiagul lui. În această unică întâlnire, ea rămâne însărcinată. Când, mai târziu,
este acuzată că a curvit, ea îi arată acuzatorului Iuda propriul lui inel, lanț și
toiag. Iuda înțelege și se scuză.

Urmarea acestei istorii murdare este nașterea lui Pereț, care înseamnă
„spărtură” și care, ca și Iacov, s-a născut al doilea și a devenit primul, fiind
numit în istoria mântuirii strămoșul lui David (Rut 4:18-22) și, în cele din urmă,
al lui Isus Hristos (Matei 1:3). În ce o privește pe Tamar, ea este prima din cele
patru femei – urmată de Rahav (Matei 1:5), de Rut (Matei 1:5,6) și de soția lui
Urie (Matei 1:6) – care, din punct de vedere genealogic, sunt înaintea Mariei,
mama lui Isus (Matei 1:16).

Iată o lecție pe care o putem trage din această istorie: după cum Dumnezeu
a salvat-o pe Tamar prin harul Său, transformând răul în bine, tot așa Își va salva
poporul prin jertfa lui Isus. Și în cazul lui Iosif, El va transforma necazurile lui în mijloc de salvare pentru Iacov și fiii lui.
