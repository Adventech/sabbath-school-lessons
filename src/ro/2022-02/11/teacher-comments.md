---
title:  Material Pentru Instructori
date:  10/06/2022
---

**Text-cheie:** Geneza 37:19

**Pasaje în studiu:** Geneza 37–41:36

### I. Privire generală

**Introducere:** Deși este unul dintre fiii lui Iacov, Iosif se distinge ca o mare figură
patriarhală, asemănătoare lui Avraam, Isaac și Iacov. De fapt, Iosif ocupă mai
mult spațiu în cartea Geneza decât oricare dintre cei trei patriarhi. Întâmplările din
viața lui Iosif sunt în contrast cu situațiile precedente de viol, crimă și prostituție.
Spre deosebire de ceilalți patriarhi, care adesea se poticnesc și se comportă cum
nu trebuie, Iosif rămâne curat și compătimitor. Asemenea profetului Daniel, Iosif
este un om înțelept și un profet. El este un bărbat înțelept care se comportă inteligent
și găsește soluții adecvate la probleme de natură politică sau economică;
dar mai este și un profet care primește descoperiri de la Dumnezeu pentru a le
comunica poporului Său. Iosif nu doar că primește vise de la Dumnezeu, ci este
în stare și să interpreteze visele altor oameni, din închisoare până la curtea faraonului.
Iosif reprezintă, prin excelență, persoana virtuoasă. El supraviețuiește
crimei, înșelăciunii și violenței. Dumnezeu înfrânge acțiunile celui rău și capcanele
îndreptate spre Iosif și le folosește ca să-Și împlinească planurile. De fapt,
Dumnezeu transformă toate faptele rele în oportunități ca Iosif să avanseze. De
fiecare dată, el iese din toate acestea mai mare, fie că iese din groapă, din sclavie,
din închisoare sau la curtea faraonului. Binecuvântarea dată de Dumnezeu
lui Iosif nu este doar pentru fericirea lui. Prin Iosif se împlinește binecuvântarea
lui Dumnezeu oferită lui Avraam (compară cu Geneza 12:3; Geneza 22:18). Prin Iosif, nu
doar familia lui Israel, ci toate popoarele vor fi binecuvântate și salvate.

### II. Comentariu

**Visele lui Iosif**
Faptul că Iosif primește vise de la Dumnezeu este umilitor pentru frații lui;
visele sunt un semn divin al superiorității lui spirituale. Când, din dorința sinceră
de a le împărtăși fraților lui descoperirea enigmatică, Iosif le povestește
ce visează, ei se irită și îl urăsc și mai mult. Motivul furiei lor tot mai mari este
că au înțeles prea bine semnificația primului vis (Geneza 37:8). Ca păstori și ca
oameni care trăiau din munca pământului, ei au înțeles semnificația snopilor,
care evocă producția hranei de bază. Faptul că snopii lor se pleacă înaintea snopului
fratelui lor (Geneza 37:7) sugerează că, într-o zi, ei vor depinde din punct
de vedere economic de el și, în acest scop, chiar se vor comporta ca servitori ai lui. Repetarea visului cu același mesaj confirmă autenticitatea mesajului și este
un semn că aceste vise vin de la Dumnezeu (Geneza 41:32). Iacov interpretează
simbolul soarelui, al lunii și al celor 11 stele drept referire la tată (la el însuși), la
mamă (soția lui) și la cei 11 fii ai săi (Geneza 37:10). Iacov deci înțelege că visele
se referă la familia lui și că, într-o zi, se vor închina cu toții înaintea lui Iosif. Deși
îl mustră pe Iosif (Geneza 37:10) sau se face că îl mustră (pentru că sunt de față
ceilalți membri ai familiei), Iacov este nedumerit din cauza visului. El cugetă în
taină la el și este nerăbdător să-i vadă împlinirea (Geneza 37:11).

Totuși, frații sunt invidioși și preocupați (Geneza 37:11), pentru că simt că
visul constituie o amenințare la adresa lor. Astfel, frații lui Iosif profită de prima
ocazie care se ivește pentru a-l elimina pe visător. Ocazia li se deschide atunci
când Iacov îl trimite pe Iosif să vadă ce mai fac frații lui la câmp. Când îl văd,
aceștia se entuziasmează chiar înainte ca Iosif să ajungă la ei, pentru că își dau
seama că aceasta este șansa lor de a-l omorî (Geneza 37:18). Îndemnul la plural
pe care îl rostesc frații (Geneza 37:20) evocă îndemnurile oamenilor de la Babel
(Geneza 11:3,4), sugerând o mentalitate și o atitudine asemănătoare. Precum
oamenii de la Babel, frații Îi iau locul lui Dumnezeu și au de gând să hotărască
propriul destin și pe cel al fratelui lor. Frații vor să-l omoare pe Iosif nu pentru
că acesta raportează totul tatălui lor sau pentru că sunt invidioși pe el, ci din cauza
viselor lui. Expresia ebraică pe care o folosesc pentru a-l descrie este ironică:
ba′al hakhalomot, care literal înseamnă „stăpânul viselor” (Geneza 37:19, NTR).

Doar că ceea ce ei au vrut să fie o batjocură va deveni o profeție, pentru
că Iosif va ajunge, într-adevăr, un expert în interpretarea viselor. Deși Iosif este
singur și înfruntă pericolul, la fiecare fază a problemelor lui cineva intervine
neașteptat în favoarea lui. Când frații complotează să îl omoare, Ruben îi convinge
să-l arunce într-o groapă. Când este în groapă, așteptând să fie omorât,
Iuda îi convinge pe ceilalți să îl vândă unei caravane care trecea pe acolo. Frații
vor să-l omoare pe Iosif pentru că se simt amenințați de visele lui (Geneza
37:20). Planul lor este să-l ucidă și apoi să-l arunce într-o groapă (Geneza
37:20). Scena cu frații care stau jos și își savurează masa în timp ce Iosif zace
în groapă, fără apă (Geneza 37:24), anticipează ironic reversul situației, când
Iosif este bine hrănit, iar frații lui suferă de foame și sunt amenințați de inaniție
(Geneza 42:2,33; 43:1,2; 44:1; 45:17,18). Expresia „ridicându-și ochii, au văzut”
(Geneza 37:25) marchează anticiparea intervenției lui Dumnezeu de salvare
(vezi Geneza 18:2 și 22:13). Ivirea caravanei anticipează salvarea lui Iosif. Faptul
că apare exact la momentul respectiv este cu adevărat providențial.

Iuda este singurul care reușește să acționeze în favoarea lui Iosif. Pe când
Ruben poate doar să-i „audă” pe frați complotând să-l omoare pe Iosif, Iuda este „auzit” de ei, care sunt apoi convinși de argumentele sale. În timp ce
Ruben poate doar să întârzie uciderea, Iuda este în stare să-l salveze pe Iosif
din mâinile fraților lui și să declanșeze procesul care va duce nu doar la salvarea
pe moment a lui Iosif, ci și la salvarea din viitor a familiei lui Iacov și a Egiptului.

**Iuda, Iosif și Mesia**

După ce Iosif este vândut, Iuda nu se mai simte bine să locuiască împreună
cu frații lui și preferă să se disocieze de ei. Neînțelegerile dintre ei trebuie să
fi început dinainte, de când el a folosit argumentul legăturii de sânge („este
fratele nostru, carne din carnea noastră”) ca să-i împiedice să-l omoare pe Iosif
(Geneza 37:27). Conștiința lui Iuda este întotdeauna puternică și activă, așa
cum se vede mai târziu în mijlocirea lui pentru Beniamin (Geneza 44:18-34).
În plus, expresia care îl descrie pe Iuda ca unul care „a coborât de la frații săi”
(Geneza 38:1, BTF) evocă descrierea lui Iosif ca unul care a fost cumpărat de la
ismaeliții care „îl coborâseră” în Egipt (vezi Geneza 37:25,35; 39:1, NTR, BTF).
Această asemănare sugerează că mutarea sau „coborârea” lui Iuda a fost,
într-un anumit sens, paralelă cu situația lui Iosif, așa cum și acesta este dus sau
coborât în Egipt. Iată motivul pentru care episodul cu nora lui Iuda, Tamar, care
urmează imediat după vânzarea lui Iosif și sosirea lui în casa lui Potifar din Egipt
(Geneza 38:1), face parte din succesiunea evenimentelor. Nu doar că cele consemnate
în capitolul 38 urmează cronologic după evenimentele din capitolul
37, așa cum se vede clar în formula introductivă „în vremea aceea” (Geneza
38:1), dar cele două capitole au și asemănări lingvistice și tematice: aceleași
cuvinte, precum „vezi dacă este haina fiului tău” (Geneza 37:32) și „vezi [...]
ale cui sunt [...]” (Geneza 38:25), și aceeași referire la un „țap” sau un „ied”
(Geneza 37:31; 38:17). Mai important, cele două pasaje transmit aceeași lecție
teologică: stau mărturie în legătură cu aceeași putere providențială care domină
și schimbă acțiunile rele ale oamenilor spre binele copiilor Săi. Fapta rea
a lui Iuda s-a transformat într-un eveniment pozitiv, care a dus la salvarea lui
Israel. Relația sexuală dezgustătoare dintre Iuda și Tamar va avea drept urmare
nu doar răscumpărarea lui Tamar cea fără copii, ci va da naștere și strămoșului
lui David și, prin urmare, al lui Mesia din Israel, Mântuitorul lumii.

**Visele egiptenilor**

Când i se încredințează responsabilitatea supravegherii deținuților, Iosif îi
întâlnește pe paharnicul și pe brutarul faraonului, care sunt tulburați din cauza
viselor pe care nu le pot înțelege (Geneza 40:1-8). Iosif interpretează visele ca
niște preziceri despre ce o să li se întâmple: visul paharnicului înseamnă că el va fi repus în funcție (Geneza 40:9-15), pe când visul brutarului înseamnă că
acesta va fi spânzurat (Geneza 40:16-19). Capitolul se termină cu consemnarea
că aceste vise s-au împlinit (Geneza 40:20-23), confirmând astfel autenticitatea
viselor și corecta interpretare a lui Iosif.

După cele două vise ale funcționarilor de la palat, și faraonul are două vise,
pe care nimeni nu i le poate interpreta (Geneza 41:1-7). Paharnicul, care dintr-
odată își aduce aminte de Iosif, i-l recomandă pe acesta faraonului (Geneza
41:8-13). Asistăm la același scenariu petrecut anterior. Ca în cele două situații
precedente, faraonul îi povestește lui Iosif visele (Geneza 41:14-24), care i le interpretează
apoi ca pe un mesaj divin cu privire la viitorul economic al Egiptului
și îl sfătuiește pe împărat să acționeze în consecință (Geneza 41:25-36).
Impresionat de înțelepciunea lui Iosif, faraonul îl promovează și îi încredințează
administrarea țării (Geneza 41:37-46). Iosif gestionează grâul strâns și face planul
pentru supraviețuirea economică a lumii (Geneza 41:47-57).

### III. Aplicație

**Visele lui Iosif:** Citiți și discutați în grupă Ieremia 28:8,9. De ce adevărul
constituie întotdeauna o amenințare pentru oameni? Ce reacție aveți atunci
când citiți un pasaj din Scriptură și din scrierile lui Ellen G. White care vă
nedumerește și vă pune sub semnul întrebării alegerile sau opiniile? Ce criterii
veți folosi ca să stabiliți dacă profetul spune adevărul? Găsiți în propria viață
o experiență dureroasă care a avut ca urmare o descoperire importantă sau
un nou eveniment cu o semnificație salvatoare. Aplicați această observație în
dreptul lui Isus Hristos: discutați în ce fel și de ce a fost necesară crucea pentru
salvarea omenirii.

**Iuda, Iosif și Mesia:** Discutați în cadrul grupei legătura dintre salvarea lui
Iosif de către Iuda, pe de o parte, și relația lui Iuda cu Tamar, din care va rezulta
urmașul mesianic, pe de altă parte. Ce ne învață această paralelă despre modul
lui Dumnezeu de a acționa în istorie și în experiența umană? Meditați asupra
propriei vieți: Care sunt acele eșecuri și lupte din trecutul personal pe care
Dumnezeu le-a folosit pentru slava Lui? Ce vă învață aceste experiențe despre
Dumnezeu? Cum vă ajută aceste experiențe în luptele și în îndoielile cu care vă
confruntați în prezent?

**Visele egiptenilor:** Ce lecții despre misiune putem învăța din exemplul lui
Iosif din închisoare? Ce metodă de comunicare folosește Iosif în relaționarea
lui cu tovarășii lui de temniță și cu faraonul? De ce este important să dăm mărturie
în fața liderilor lumii? Ce mesaj spiritual putem transmite prin calitatea
muncii noastre?

