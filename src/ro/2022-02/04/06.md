---
title:  Legământul (II)
date:  21/04/2022
---

`6. Ce însemna angajamentul lui Dumnezeu de a conserva viața? Cum împlinește binecuvântarea lui Dumnezeu acest angajament? Geneza 8:21–9:1`

Angajamentul lui Dumnezeu de a conserva viața a fost un act al harului, nu
un rezultat al meritelor omului. Dumnezeu a decis să mențină viața pe pământ
în ciuda răutății omului (Geneza 8:21). Geneza 8:22 spune literalmente: „cât
va fi pământul”, adică atâta timp cât acest pământ există, anotimpurile se vor
succeda și viața va fi conservată, păstrată. Pe scurt, Dumnezeu nu a renunțat
la creația Sa.

De fapt, următorul text care vorbește despre binecuvântarea lui Dumnezeu
ne duce înapoi la momentul creării inițiale a lumii, cu binecuvântarea aferentă
acesteia (Geneza 1:22,28; 2:3). Într-un anumit sens, Domnul îi dădea omenirii
șansa să o ia de la capăt, șansa unui nou început.

`7. Ce însemna curcubeul? Ce legătură există între acest „semn al legământului” (Geneza 9:13) și celălalt semn al legământului, Sabatul? Geneza 9:8-17`

Expresia „a face un legământ” se repetă de trei ori (Geneza 9:9,11,17),
constituind punctul culminant al împlinirii făgăduinței anterioare făcute de
Dumnezeu (Geneza 6:18). Secțiunea precedentă a fost paralelă cu ziua a șasea
din relatarea despre creație, pe când secțiunea aceasta este paralelă cu cea
despre ziua a șaptea din relatarea creației, și anume cea despre Sabat. În cadrul
acestui pasaj, repetarea de șapte ori a cuvântului „legământ” trimite cu gândul
la Sabat. Asemenea Sabatului, curcubeul este semnul legământului (Geneza
9:13,14,16; compară cu Exodul 31:12-17). Asemenea Sabatului, curcubeul are
o acoperire universală, se aplică întregii lumi. După cum Sabatul, ca semn al
creației, este pentru oricine de oriunde, și promisiunea că nu va mai veni niciun
alt potop universal este pentru oricine de oriunde.

`Data următoare când vezi un curcubeu, gândește-te la toate promisiunile pe care ni le-a făcut Dumnezeu. De ce putem avea încredere în ele?`