---
title:  Potopul ca eveniment
date:  18/04/2022
---

Verbul ′asah, „a face”, care se referă la acțiunile lui Noe, este și un cuvântcheie
în raportul despre creație din Geneza (Geneza 1:7,16,25,26,31; 2:2).
Faptele lui Noe de ascultare sunt precum actele lui Dumnezeu de creare. Ceea
ce putem deduce din această conexiune este că potopul nu înseamnă doar pedeapsa
trimisă de Dumnezeu asupra oamenilor, ci și salvarea noastră de către El.

`2. Citește Geneza 7. Ce anume din descrierea potopului ne reamintește de creație? Ce lecții putem extrage din elementele paralele ale celor două evenimente?`

O citire atentă a pasajului despre potop scoate la iveală folosirea multor
cuvinte și expresii comune cu pasajul despre crearea lumii: „șapte” (Geneza
7:2,3,4,10; compară cu Geneza 2:1-3); „parte bărbătească și parte femeiască”
(Geneza 7:2,3,9,16; compară cu Geneza 1:27); „după soiul lor” (Geneza 7:14;
compară cu Geneza 1:11,12,21,24,25); „dobitoacele”, „păsările”, „tot ce se
târăște” (vezi Geneza 7:8,14,21,23; compară cu Geneza 1:24,25) și „suflare de
viață” (Geneza 7:15,22; compară cu Geneza 2:7).

Într-o anumită măsură deci, istoria potopului sună ca istoria creației.
Aceste ecouri ale creației ne arată că Dumnezeul care creează este același cu
Dumnezeul care distruge (Deuteronomul 32:39). Dar aceste ecouri transmit și
un mesaj de speranță: potopul este menit să fie o nouă creație, din apă, care
duce la o nouă existență.

Mișcarea apelor arată că acest eveniment al creației înseamnă de fapt inversarea
etapelor creației din Geneza 1. Spre deosebire de Geneza 1, care descrie
separarea apelor de deasupra de apele de dedesubt (Geneza 1:7), potopul
presupune reunificarea acestora atunci când se revarsă dincolo de limitele
lor (Geneza 7:11).

Acest proces transmite un mesaj paradoxal: Dumnezeu trebuie să distrugă
ce a fost înainte, ca să facă loc unei noi creații. Crearea unui pământ necesită
distrugerea celui vechi. Evenimentul potopului prefigurează salvarea lumii care
va avea loc în viitor, la sfârșitul timpului: „Apoi am văzut un cer nou și un pământ
nou, pentru că cerul dintâi și pământul dintâi pieriseră și marea nu mai
era” (Apocalipsa 21:1; compară cu Isaia 65:17).

`Ce anume în noi trebuie să fie nimicit ca să fie recreat? (Vezi Romani 6:1-6.)`