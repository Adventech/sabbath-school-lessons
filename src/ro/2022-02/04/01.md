---
title:  Potopul
date:  16/04/2022
---

> <p>Textul de memorat</p>
> „_________________________________________, aidoma se va întâmpla și la venirea Fiului omului” (Matei 24:37).

„Domnul a văzut că răutatea omului era mare pe pământ și că toate întocmirile
gândurilor din inima lui erau îndreptate în fiecare zi numai spre rău”
(Geneza 6:5). Verbul „a văzut” îl duce pe cititor înapoi în timp la fiecare etapă
din procesul creării lumii. Dar ceea ce Dumnezeu vede acum este ra′, „răutate”,
în loc de tov, „bun”. Este ca și cum lui Dumnezeu Îi păruse rău că a creat lumea,
acum că era plină de ra′, răutate (Geneza 6:5).

Totuși, regretul lui Dumnezeu conține și elemente de salvare. Termenul
ebraic pentru expresia „i-a părut rău” (nakham) își găsește ecoul în numele
lui Noe (Noakh), care înseamnă „mângâiere” (Geneza 5:29). Astfel, reacția lui
Dumnezeu la nelegiuire are două fațete. Deși conține amenințarea cu dreptatea,
ceea ce va însemna distrugerea unora, în același timp răspunsul Său promite
mângâiere și îndurare, care are drept urmare salvarea altora.

Acest „dublu mesaj” a fost deja auzit în cazul lui Cain și al lui Abel/Set și a
fost repetat prin contrastul dintre urmașii lui Set („fiii lui Dumnezeu”) și cei ai
lui Cain („fetele oamenilor”). Acum îl auzim din nou, când Dumnezeu face deosebire
între Noe și restul oamenilor.