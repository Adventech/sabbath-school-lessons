---
title:  Legământul (I)
date:  20/04/2022
---

`4. Ce a făcut Noe în primul rând când a ieșit din corabie și de ce? Geneza 8:20`

Asemenea lui Adam și Evei, care cu siguranță I s-au închinat lui Dumnezeu
în Sabat imediat după cele șase zile ale creației, Noe I-a adus închinare lui
Dumnezeu imediat după potop, care este un alt eveniment al creației în sine.
Există totuși o diferență între cele două acte de închinare. Spre deosebire de
Adam și Eva, care I s-au închinat Domnului direct, Noe a trebuit să recurgă la
o jertfă. Aceasta este prima dată când se pomenește în Biblie despre un altar.
Jertfa a constat din „arderi-de-tot” (′olah), jertfa cea mai veche și cel mai
des adusă. Aceasta a fost o jertfă de mulțumire din partea Noe (compară cu
Numeri 15:1-11).

`5. Cum a afectat potopul alimentația oamenilor? Care este principiul din spatele noilor restricții impuse de Dumnezeu? Geneza 9:2-4`

Din cauza efectelor potopului, alimentația bazată pe plante nu a mai fost
disponibilă așa cum fusese în trecut. Prin urmare, Dumnezeu le-a permis oamenilor
să mănânce carne de animale. Această schimbare în alimentația oamenilor
a generat o schimbare în relația dintre oameni și animale, spre deosebire
de cea stabilită când au fost create. În pasajul despre creație se precizează
că oamenii și animalele au avut aceeași alimentație bazată pe plante și nu au
reprezentat o amenințare reciprocă. În lumea de după potop, uciderea animalelor
cu scopul de a obține hrană a presupus o relație bazată pe frică și groază
(Geneza 9:2). Odată ce au început să se mănânce reciproc, oamenii și animalele
au dezvoltat fără îndoială o relație destul de diferită de cea de care s-au
bucurat în Eden.

Totuși, îngăduința manifestată de Dumnezeu a presupus două restricții.
În primul rând, nu toate animalele erau potrivite ca hrană. Prima restricție se
subînțelegea din distincția dintre animalele „curate” și „necurate” (vezi Geneza
8:19,20; compară cu Geneza 1:21,24). Cea de-a doua restricție a fost clară și
nouă și consta din abținerea de la consumarea sângelui, deoarece viața era în
sânge (Geneza 9:4).

`Informează-te despre cel mai apropiat centru adventist de sănătate și recomandă-l astăzi unei familii interesate de alimentația sănătoasă.`