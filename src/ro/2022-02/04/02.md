---
title:  Pregătirea pentru potop
date:  17/04/2022
---

`1. Ce lecții putem învăța din acest minunat fragment de istorie de la început? Geneza 6:13–7:10 `

La fel ca Daniel, Noe este un profet care prezice sfârșitul lumii. Termenul
ebraic pentru „corabie” (tevah) (Geneza 6:14) este același cuvânt rar, împrumutat
din limba egipteană, care a fost folosit pentru „sicriașul” în care copilașul
Moise a fost ascuns și salvat, ca să-l poată elibera pe Israel din Egipt (Exodul
2:3). De asemenea, unii au văzut în structura generală a corabiei niște asemănări
cu chivotul din cortul întâlnirii (Exodul 25:10). După cum corabia de la
potop a asigurat supraviețuirea omenirii, tot așa și chivotul legământului, un
semn al prezenței lui Dumnezeu în mijlocul poporului Său (Exodul 25:22), arată
spre lucrarea de mântuire a lui Dumnezeu pentru poporul Său.

Fraza: „Așa a și făcut Noe: a făcut tot ce-i poruncise Dumnezeu” (Geneza
6:22) încheie secțiunea care descrie pregătirile. Verbul ′asah, „a face”, care se
referă la acțiunea lui Noe, corespunde cu verbul ′asah, „a face”, din porunca
lui Dumnezeu cu care a început secțiunea (Geneza 6:14) și se repetă de cinci
ori (Geneza 6:14-16). Această corespondență între porunca lui Dumnezeu și
răspunsul lui Noe sugerează absoluta ascultare a lui Noe de ceea ce Dumnezeu
îi spusese să facă, ′asah. Este, de asemenea, interesant că această expresie
mai este utilizată și în contextul confecționării chivotului legământului (Exodul
39:32,42; 40:16).

Din nou, paralela dintre corabie și chivot confirmă funcția lor răscumpărătoare
comună. Astfel, ascultarea lui Noe este descrisă ca parte din planul de
salvare al lui Dumnezeu. Noe a fost salvat doar pentru că a avut acea credință
prin care să facă ceea ce îi poruncise Dumnezeu (vezi Evrei 11:7). El a fost un
prim exemplu de credință care se manifestă prin ascultare, singurul fel de
credință care contează (Iacov 2:20).

Pe scurt, deși „a căpătat milă înaintea Domnului” (Geneza 6:8), Noe a acționat
prin credință și ascultare față de porunca lui Dumnezeu tocmai ca răspuns la
această milă care-i fusese deja arătată. Nu la fel ar trebui să se întâmple și cu noi?

`Consultă din nou catalogul de proiecte misionare pentru a te implica (pe site-ul https://misiune.adventist.pro ). O bună pregătire pentru viitor este să slujim societății într-un mod dezinteresat, asemenea lui Noe.`