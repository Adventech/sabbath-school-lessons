---
title:  Sfârșitul potopului
date:  19/04/2022
---

Geneza 7:22-24 descrie efectul copleșitor și cuprinzător al apelor. În mijlocul
acestui peisaj de distrugere totală și fără speranță, „Dumnezeu Și-a adus aminte”
(Geneza 8:1). Această propoziție este plasată în centrul pasajului despre potop,
un indiciu că această idee constituie mesajul central al istoriei potopului.

`3. Cum înțelegi formularea: „Dumnezeu Și-a adus aminte de Noe”? Geneza 8:1`

Verbul zakhar, „a-și aduce aminte”, înseamnă că Dumnezeu nu a uitat; este
mai mult decât un exercițiu mintal. În contextul biblic, faptul că Dumnezeu Și-a
adus aminte înseamnă împlinirea promisiunii Sale și se referă adesea la o salvare
(vezi Geneza 19:29). În contextul potopului, „Dumnezeu Și-a adus aminte”
înseamnă că ploaia „a fost oprită” (Geneza 8:2) și că Noe avea să poată ieși în
curând din corabie (Geneza 8:16).
Deși nu i se dăduse încă nicio poruncă directă de a ieși, Noe a luat inițiativa
și a trimis inițial un corb, apoi un porumbel, ca să vadă care era situația. În cele
din urmă, când porumbelul nu s-a mai întors, el a înțeles că „apele secaseră pe
pământ. Noe a ridicat învelitoarea corabiei; s-a uitat și iată că fața pământului
se uscase” (Geneza 8:13).
Comportamentul lui Noe este bogat în lecții practice. Pe de o parte, el ne
învață să ne încredem în Dumnezeu chiar dacă nu ne vorbește încă direct. Pe
de altă parte, credința nu elimină valoarea gândirii și a verificării. Credința nu
exclude datoria de a gândi, de a cerceta și de a vedea dacă ce am aflat este
adevărat.
Totuși, Noe iese din corabie doar când Dumnezeu îi spune, în sfârșit, să iasă
(Geneza 8:15-19). Cu alte cuvinte, chiar și când știe că este în siguranță să plece,
Noe încă se bizuie pe Dumnezeu și așteaptă semnalul Lui înainte să iasă din
corabie. El a așteptat răbdător în corabie. „După cum a intrat în corabie la porunca
lui Dumnezeu, el a așteptat îndrumări ca să iasă din ea. În sfârșit, un înger
a coborât din cer, a deschis ușa aceea grea și i-a invitat pe patriarh și casa lui
să iasă și să meargă pe suprafața pământului, luând cu ei toate viețuitoarele”
(Ellen G. White, Patriarhi și profeți, p. 105).

`Citește Geneza 8:1; 19:29 și Psalmii 106:4. Ce înseamnă că „Dumnezeu Și-a adus aminte”? Ce înseamnă acest adevăr pentru noi, acum? Adu-ți aminte astăzi de niște copii rămași fără părinți: fă-le o vizită, scrie-le un mesaj de încurajare sau pregătește-le un cadou.`