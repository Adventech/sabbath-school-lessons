---
title:  Material Pentru Instructori
date:  22/04/2022
---

**Text-cheie:** Matei 24:37
**Pasaje în studiu:** Geneza 6–10; 2 Petru 2:5-9

### I. Privire generală

**Introducere:** Mulți oameni au pus sub semnul întrebării istoricitatea relatării
biblice despre potop, susținând că un asemenea eveniment de proporții
mondiale este incompatibil cu vederile științifice moderne asupra istoriei
naturale. Totuși, în memoria culturală colectivă a multor popoare îndepărtate
unul de altul din întreaga lume, nu doar din Orientul Apropiat antic, din
Mesopotamia, Egipt sau Grecia, există o mărturie despre un potop la scară
uriașă. Narațiuni despre potop se găsesc în India, în China, printre vechii locuitori
ai Irlandei, printre populațiile maya din Mezoamerica, printre indienii
americani, în rândul popoarelor antice din America de Sud și din Africa și chiar
printre triburile aborigene din Australia. Faptul că știința modernă nu găsește
nicio logică în fenomenul potopului nu este o dovadă că acest eveniment nu
a avut loc niciodată. Incapacitatea științei moderne de a explica potopul este
doar o altă dovadă a limitelor științei, mai ales când este vorba de ceva supranatural,
așa cum este potopul din Geneza.

Săptămâna aceasta nu vom studia relatarea biblică a acestui eveniment
planetar pentru a-l înțelege dintr-un punct de vedere științific. Nu deținem
toate informațiile ca să putem pricepe pe deplin acest fenomen. Lăsând la o
parte discursul științific, vor fi dezbătute o serie de întrebări. Întrebarea fundamentală
Îl vizează chiar pe Dumnezeu: Ce ne învață această întâmplare despre
Dumnezeul Bibliei și despre planul Său? Filosoful gnostic Marcion din Sinope
(85–160 d.H.) și mulți alți creștini după el au folosit potopul ca să demonstreze
că Dumnezeul Vechiului Testament a fost un Dumnezeu violent și nemilos, diametral
opus față de Isus, Dumnezeul iubirii.

### II. Comentariu

**Dumnezeul dreptății**

După evenimentul creației și cel al căderii, neascultarea primilor noștri
părinți a continuat să se amplifice până când lumea s-a umplut de depravare și
răutate. Din vremea lui Cain și Abel, omenirea s-a împărțit în două tabere. Este
interesant că fiecare genealogie este definită pe baza relației pe care oamenii
au avut-o cu Dumnezeu. În timp ce genealogia lui Cain (Geneza 4:17-22) începe
cu respingerea lui Dumnezeu (Geneza 4:16), genealogia lui Set (Geneza 5:1-32) începe cu menționarea asemănării cu Dumnezeu (Geneza 5:1). Acest contrast
explică motivul pentru care urmașii lui Cain sunt identificați mai târziu cu „fiicele
oamenilor”, în timp ce urmașii lui Set cu „fiii lui Dumnezeu” (Geneza 6:1,2). Nu
este de mirare că Dumnezeu este îngrijorat când observă că cele două categorii
de oameni se amestecă, dând naștere uneia noi, care se află într-o răzvrătire
fățișă față de Dumnezeu. Formularea „și-au luat de neveste pe acelea pe care
și le-au ales” (Geneza 6:2) sugerează intenția „fiilor lui Dumnezeu” de a înlocui
și a dejuca modul lui Dumnezeu de a trata căsătoria, așa cum este ilustrat prin
cuvintele „a adus-o la om”, cu referire la faptul că El a ales soția și i-a adus-o
lui Adam (Geneza 2:22). „Fiii lui Dumnezeu” vor să ia locul lui Dumnezeu, o atitudine
care se reflectă în expresia „au văzut că fetele oamenilor erau frumoase”
(Geneza 6:2). În ebraică este folosit același cuvânt, tov, „bun” (tradus aici
cu „frumoase”), care este redat ca reacție a lui Dumnezeu la propria creație:
„A văzut că [...] era bun[ă]” (Geneza 1:4,10,12,18). Această înlocuire a lui
Dumnezeu îi determină pe „fiii lui Dumnezeu” să comită fapte care nu mai sunt
în conformitate cu legile lui Dumnezeu de la creație, ci cu dorințele lor păcătoase.

În plus, folosirea pluralului „neveste” sugerează introducerea poligamiei,
iar expresia „pe acelea pe care și le-au ales” sugerează acte sexuale desfrânate
și nestăpânite în afara legii divine. Expresia „și-au luat [...] pe acelea pe care și
le-au ales” (Geneza 6:2) are chiar conotația de autoservire, de violență și de
viol (vezi Geneza 39:14,17). Toate aceste acte sexuale nu însemnau doar respingere
a lui Dumnezeu, ci și abuz asupra femeilor.

Textul biblic ne spune că Dumnezeu a văzut răutatea (Geneza 6:5). Aceasta
este a doua oară când Scriptura ne informează că Dumnezeu este Cel care
„vede” (compară cu Geneza 6:1-4). În paralel cu relatarea creației, actul divin
de a vedea vine imediat după cuvintele: „Atunci Domnul a zis” (Geneza 6:3).
„Domnul a văzut că răutatea omului era mare” (Geneza 6:5). Acest verset este
a doua evocare a refrenului de la creație: Dumnezeu „văzut că [...] era bun[ă]”
(Geneza 1:4). Doar că aici, termenul inițial „bun/bună/bune” (tov) cu referire
la creația lui Dumnezeu a fost înlocuit de opusul lui: răutate (ra′ah). Următorul
comentariu al lui Dumnezeu este o evaluare tragică a situației. Formularea „răutatea
omului era mare pe pământ” nu se referă doar la anumite acțiuni precise
sau la fapte rele ocazionale, ci descrie o stare absolută și definitivă și vizează
rădăcina, motivațiile profunde ale inimii umane, în care Dumnezeu găsește răul
fundamental. Omenirea a ajuns într-un punct din care nu mai exista cale de
întoarcere. Dumnezeu trebuia să intervină printr-un potop universal ca să conserve
și să ferească o rămășiță a rasei umane de degradarea morală totală și,
astfel, de extincție.

**Dumnezeul iubirii**
În această intervenție divină, limbajul evocă momentul creării lumii.
Dumnezeu regretă că l-a creat pe om. Faptul că „I-a părut rău Domnului” este
asociat cu o tristețe divină profundă. Dumnezeu „S-a mâhnit în inima Lui”
(Geneza 6:6). Verbul ebraic ′atsab, „a fi mâhnit, trist, necăjit” (Neemia 8:10), se
referă la o durere resimțită la nivel mintal (Geneza 3:16). Această emoție a lui
Dumnezeu are de-a face cu dragostea Lui pentru oameni. Este semnificativ faptul
că verbul ebraic nakham, tradus cu „I-a părut rău” (Geneza 6:6), conține o
notă pozitivă de „har” și „dragoste”. Prin urmare, traducerea lui nakham cu „I-a
părut rău” nu redă pe deplin trăirile lui Dumnezeu. Regretul divin nu înseamnă
că Dumnezeu S-a răzgândit, ci el conține elemente de har și mângâiere. Astfel,
termenul nakham apare uneori în paralel cu termenul șuv, „a-i părea rău/a se
pocăi/a se căi” (Ieremia 4:28).

Utilizarea termenului nakham aduce în cadru speranța – perspectiva salvării
prin potop. Sentimentele lui Dumnezeu dezvăluie iubirea Sa pentru oameni.
Cu toate acestea, Dumnezeu Își exprimă dragostea prin intermediul judecății
Sale. Reacția Lui față de răutate, manifestată prin distrugere, este un act de
iubire. Termenul ebraic makhah, „distrugere”, face joc de cuvinte cu precedentul
termen, nakham („părere de rău”, „mângâiere”), care evocă tristețea și
compasiunea lui Dumnezeu față de omenire, manifestată prin intermediul lui
Noe. În timp ce nakham sugerează latura pozitivă a judecății, makhah ține de
limbajul judecății. Mai precis, makhah înseamnă „a șterge”. Această „ștergere”
se referă la distrugerea fizică, fiind reversul procesului de creație, o anulare a
actelor creatoare ale lui Dumnezeu. Dar, dincolo de distrugerea fizică, acest
act de judecată se mai referă la ștergerea din punct de vedere spiritual din
cartea vieții (Exodul 32:32,33, Psalmii 69:28,29). În gândirea biblică, dragostea
și dreptatea merg mână-n mână (Mica 6:8).

**Dumnezeul înțelepciunii**
Mai exact, înțelepciunea lui Dumnezeu constă din îmbinarea iubirii cu dreptatea.
Dumnezeu nu doar salvează în virtutea bunăvoinței și iubirii Lui. Detaliile
despre construirea corabiei (Geneza 6:14-22), care le-a permis lui Noe și familiei
lui să supraviețuiască în timpul potopului, sunt dovezi clare despre atenția
sinceră cu care Dumnezeu tratează realitatea vieții. Aceste detalii arhitecturale
nu doar că dau mărturie despre realitatea istorică a construirii corabiei, ci și
dezvăluie preocuparea divină pentru succesul acțiunii. Dumnezeu dă indicații
precise în acest scop. Lemnul rășinos folosit pentru construirea structurii corabiei
și seva lui au fost menite să facă arca etanșă pe dinăuntru și pe dinafară.

În partea de sus a fost prevăzută o fereastră, care să permită intrarea luminii
și a aerului, situată la un cot, sau la aproximativ 45 de centimetri, de marginea
acoperișului. Probabil era un fel de grilaj construit de-a lungul acoperișului,
care aducea lumină în așa fel încât diferitele cămăruțe sau compartimente ale
corabiei să fie luminate și ventilate.

Dumnezeul care Se îngrijește de construirea corabiei este același Dumnezeu
care va oferi și instrucțiuni detaliate pentru viața religioasă și pentru salvarea
spirituală prin jertfele serviciilor de la sanctuar. De fapt, există multe asemănări
între planul de execuție a corabiei și cortul întâlnirii. Dimensiunile corabiei
(Geneza 6:15) sunt date după același standard și cu aceleași cuvinte folosite la
construirea chivotului din cortul-întâlnirii (Exodul 25:10).

Cât de mare era corabia? Dacă un cot echivalează cu 45 de centimetri, cei
300 de coți lungime ar echivala cu peste 137 de metri; 50 de coți lățime ar
însemna 22 de metri, iar 30 de coți înălțime ar echivala cu 13 metri. Aceste
dimensiuni nu au nicio semnificație simbolică sau spirituală, ci sugerează doar
mărimea ambarcațiunii, care a fost încăpătoare pentru animalele și oamenii
de la bord. Dar numeroasele paralele dintre corabie și cortul întâlnirii au o
semnificație profundă: Dumnezeul care salvează din punct de vedere spiritual,
Isus Hristos, este același Dumnezeu Creator care ne salvează fizic și material.

De discutat și de meditat: Ce raporturi teologice există între cele trei dimensiuni
ale lui Dumnezeu – dreptate, dragoste și înțelepciune?

### III. Aplicație

**Să nu ucizi:** Lecția esențială pe care ne-o dă potopul este importanța
vieții. După distrugerea lumii create de El și după moartea tuturor oamenilor
din afara corabiei, Dumnezeu spune „da” vieții. În acel context, Dumnezeu
le poruncește oamenilor nu doar să se înmulțească, ci și să nu ia viața, căci
viața este sfântă. Acest principiu se aplică în primul rând animalelor. Așadar,
faptul că Dumnezeu tolerează consumul de carne, ținând cont de situația de
după potop, este restricționat de porunca de a nu consuma carnea împreună
cu sângele, fiindcă sângele reprezintă viața (Geneza 9:4). Dar, în ce-i privește
pe oameni, cererea lui Dumnezeu este absolută. Fiindcă Dumnezeu îi creează
pe oameni după chipul Său, sângele lor nu ar trebui vărsat (Geneza 9:5,6). Deși
viața animalelor este sacră, așa cum reiese din interdicția cu privire la sânge,
este semnificativ faptul că doar pentru viața umană trebuie răspuns în fața lui
Dumnezeu (Geneza 9:5).

Limba ebraică are diferite forme verbale pentru conceptul de ucidere.
Toate aceste verbe se aplică atât la oameni, cât și la animale, cu excepția unuia,
verbul ratsakh, utilizat doar în dreptul oamenilor. Foarte semnificativ, tocmai
verbul ratsakh, „a ucide”, „a omorî”, este folosit în Cele Zece Porunci (Exodul
20:13). Nuanțarea utilizării acestui verb nu vizează deosebirea dintre un caz de
omor și alte cazuri, ci vizează obiectul uciderii – om sau animal. Prin urmare, a
șasea poruncă nu ar trebui tradusă cu: „Să nu ucizi”, care sugerează doar cazul
precis al unui act criminal, ci cu: „Să nu ucizi oameni”, în sens absolut.

**De meditat:** Cum aplicați acest principiu în contextul serviciului militar sau al
pedepsei capitale?