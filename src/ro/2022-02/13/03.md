---
title:  Iacov se stabilește în Egipt
date:   20/06/2022
---

În ciuda a ceea ce i s-a spus lui Iacov despre Iosif, și anume că este în viață
în Egipt, Domnul i-a mai dat „o vedenie noaptea” (Geneza 46:2) în care i-a poruncit
să plece. Iacov pleacă din Țara Promisă pentru ca, dintre toate locurile,
să meargă în Egipt – care mai târziu este asociat cu unul din locurile în care
poporul lui Dumnezeu nu vrea să meargă (Deuteronomul 17:16).

`2. Citește Geneza 47. Ce adevăruri și principii pentru viața creștină găsim aici?`

„Recunoștința față de prim-ministrul său l-ar fi putut face pe monarh să-i
onoreze dându-le poziții de stat, dar Iosif, credincios adorării lui Iehova, a căutat
să-i salveze pe frații lui de ispitele la care ar fi fost supuși la curtea păgână;
de aceea i-a sfătuit ca, atunci când vor fi întrebați de împărat, să-i spună în mod
deschis adevărata lor ocupație. Fiii lui Iacov au urmat acest sfat, având grijă, de
asemenea, să spună că ei au venit să locuiască o vreme în țară, nu să rămână
acolo” (Ellen G. White, Patriarhi și profeți, p. 233).

Foarte înțelept, nici faraonul nu îi încurajează pe acești rezidenți temporari
să devină niște cerșetori, trăind de pe urma generozității gazdei lor. El se interesează
de îndeletnicirile lor (Geneza 47:3) ca ei să se adapteze cât mai bine în
noul mediu de viață. De asemenea, el este doritor să folosească cunoștințele
lor și chiar sugerează să fie puși „în fruntea turmelor [lui]” (Geneza 47:6).
Apoi, cu toate că Iacov, veneticul, este cel inferior, străin, el stă înaintea conducătorului
țării și, așa cum textul spune, „a binecuvântat pe Faraon” (Geneza
47:7). El, umilul străin, este cel care îl binecuvântează pe faraon, puternicul
conducător al Egiptului? Cum așa?

Verbul `amad lifnei, „înfățișat înaintea” (Geneza 47:7), este folosit de obicei
în contexte preoțești (Leviticul 14:11). Dacă ne gândim că în Egiptul antic
faraonul avea statutul de preot cu cel mai înalt rang, aceasta înseamnă că, din
punct de vedere spiritual, Iacov este superior celui mai mare preot al Egiptului,
superior și faraonului însuși.

`Oricare ar fi statutul nostru, ce ar trebui să însemne pentru noi faptul că suntem „o seminție aleasă, o preoție împărătească, un neam sfânt, un popor pe care Dumnezeu Și l-a câștigat ca să fie al Lui” (1 Petru 2:9) în ce privește modul în care îi tratăm pe ceilalți? Ce responsabilități așază credința pe umerii noștri sau ai persoanelor plecate la muncă în străinătate?`