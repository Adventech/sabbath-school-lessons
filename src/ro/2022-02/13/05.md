---
title:  Iacov își binecuvântează fiii
date:   22/06/2022
---

`4. Care este semnificația spirituală a faptului că Iacov îi binecuvântează pe fiii lui? Geneza 49:1-28`

Dincolo de profețiile cu privire la viitorul apropiat al semințiilor lui Israel,
Iacov Îl vede pe Mesia și speranța supremă a mântuirii. Această speranță se
întrezărește deja din primele cuvinte ale lui Iacov: „în vremurile care vor veni”
(Geneza 49:1), o expresie tehnică ce se referă la venirea Împăratului mesianic
(Isaia 2:2 – „scurgerea vremurilor”; Daniel 10:14 – „vremurile de apoi”).

Apoi, textul parcurge arborele genealogic din viitor al fiecăruia dintre acești
bărbați. Nu, nu e vorba de predestinație, ca și când Dumnezeu a intenționat ca
fiecare dintre ei să se confrunte cu ce s-a confruntat, ci mai degrabă Iacov exprimă
ceea ce avea să aducă cu sine caracterul lor și al copiilor lor. De exemplu,
faptul că Dumnezeu știe că cineva va omorî un om nevinovat este radical diferit
de faptul că Dumnezeu vrea ca ucigașul să comită un asemenea act.

`5. Ce profeție este exprimată în pasajul următor și de ce este importantă? Geneza 49:8-12`

Dincolo de liberul-arbitru al omului, Dumnezeu cunoaște viitorul și El a stabilit
că din Iuda Se va trage Mesia. Iuda (Geneza 49:8-12), care este reprezentat
de un leu (Geneza 49:9), înseamnă regalitate și laudă. Din Iuda se va naște
împăratul David, dar și Șilo, adică cel care va aduce șalom, „pace” (Isaia 9:6,7),
și de care „vor asculta popoarele” (Geneza 49:10).

Evreii consideră de mult acest text o profeție mesianică – o profeție care Îl
indică pe Mesia care avea să vină – și chiar și creștinii l-au văzut ca pe un text
arătând spre Isus. „Și de El vor asculta popoarele” (Geneza 49:10) este un posibil
text premergător al făgăduinței din Noul Testament: „în Numele lui Isus, să
se plece orice genunchi” (Filipeni 2:10).

Ellen G. White a scris: „Leul, regele pădurii, este un simbol potrivit al acestei
seminții din care au ieșit David și Fiul lui David, Șilo, adevăratul «Leu din
seminția lui Iuda», căruia I se vor închina, în cele din urmă, toate puterile și Îi
vor aduce închinare toate popoarele” (Patriarhi și profeți, p. 236).

`De ce ar trebui să-I aducem închinare lui Isus acum, chiar înainte ca toate popoarele să I se închine?`