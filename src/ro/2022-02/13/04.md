---
title:  Iacov îi binecuvântează pe fiii lui Iosif
date:   21/06/2022
---

Pe măsură ce i se apropie clipa morții, Iacov își aduce aminte de întoarcerea
lui de odinioară la Betel (Geneza 35:1-15), când Dumnezeu Și-a reînnoit
promisiunea că va da țara aceea seminței lui „ca s-o stăpânească pentru totdeauna”
(Geneza 48:4), promisiune care i-a fost făcută și lui Avraam (Geneza
17:8). Gândul la făgăduința privind Țara Promisă este un gând încurajator care
îi hrănește speranța atunci când simte că se apropie de mormânt. În acest context,
Iacov se adresează celor doi fii ai lui Iosif, născuți în Egipt, și îi binecuvântează,
dar face acest lucru în contextul făgăduinței cu privire la sămânța lui.

`3. Citește Geneza 48. De ce Iacov îi binecuvântează pe cei doi fii ai lui Iosif, dar nu și pe ceilalți nepoți ai lui?`

Cei doi fii ai lui Iosif, Manase și Efraim, sunt singurii nepoți pe care Iacov i-a
binecuvântat. Astfel, ei sunt ridicați de la statutul de nepoți la cel de fii (Geneza
48:5). Deși sugerează o superioritate a celui de-al doilea (Efraim) față de primul
(Manase), binecuvântarea lui Iacov îl privește în fond pe Iosif (Geneza 48:15).
Vedem aici o mărturie personală despre credincioșia lui Dumnezeu din trecut
și promisiunea Sa pentru viitor. Iacov face referire la Dumnezeul lui Avraam
și Isaac (Geneza 48:15), care le-a oferit hrană și ocrotire. Este același Dumnezeu
care „m-a izbăvit de orice rău”, declară Iacov (Geneza 48:16), făcând referire și
la „Dumnezeul din Betel” (Geneza 31:13), cu care s-a luptat (Geneza 32:29) și
care i-a schimbat numele din Iacov în Israel (Geneza 32:26-29).

Prin faptul că menționează toate aceste experiențe, în care Dumnezeu a
schimbat răul în bine, Iacov își exprimă speranța că Dumnezeu nu doar că va
avea grijă de viața nepoților săi în prezent, exact cum a făcut cu el și cu Iosif,
dar se gândește și la viitor, când urmașii lui se vor întoarce în Canaan. Speranța
aceasta se vede clar din aluzia la Sihem (Geneza 48:22), care nu este doar o
bucată de pământ pe care el o cumpărase (Geneza 33:19), ci și un loc unde
vor fi îngropate oasele lui Iosif (Iosua 24:32) și unde țara va fi împărțită între
semințiile lui Israel (Iosua 24:1). Cu toate câte s-au întâmplat, Iacov a păstrat în
minte făgăduințele lui Dumnezeu, care a zis că prin intermediul acestei familii
„toate familiile pământului vor fi binecuvântate” (Geneza 12:3).

`Citește Faptele apostolilor 3:25,26. Potrivit lui Petru, cum s-a împlinit această făgăduință din Geneza 12:3? Cum am primit noi înșine această binecuvântare?`