---
title:  Iacov merge la Iosif
date:   19/06/2022
---

`1. Citește Geneza 46. Care este semnificația plecării lui Iacov din Canaan?`

Când își părăsește locul șederii din Canaan, Iacov este plin de speranță.
Asigurarea că nu va mai suferi de foame și vestea bună că Iosif este în viață
trebuie să îi fi dat impulsul de care avea nevoie ca să plece din Țara Promisă.
Plecarea lui Iacov ne trimite cu gândul la experiența lui Avraam, deși, în
cazul acestuia, el se îndrepta spre Țara Promisă. Iacov aude aceeași promisiune
pe care a auzit-o Avraam de la Dumnezeu, și anume că Dumnezeu îl va face să
ajungă „un neam mare” (Geneza 46:3; compară cu Geneza 12:2). Chemarea
pe care o face Dumnezeu aici ne reamintește de legământul Său cu Avraam;
în ambele ocazii, Dumnezeu folosește aceleași cuvinte încurajatoare: „Nu te
teme.” (Geneza 46:3; compară cu Geneza 15:1), care poartă în ele perspectiva
unui viitor glorios.

Lista cuprinzătoare cu numele copiilor lui Israel care au mers în Egipt, inclusiv
cu fiicele sale (Geneza 46:7), reamintește de promisiunea făcută de
Dumnezeu lui Avraam că va avea urmași chiar pe când el încă nu avea copii.
Numărul „șaptezeci” (inclusiv Iacov, Iosif și cei doi fii ai acestuia) exprimă ideea
de totalitate. „Tot Israelul” merge în Egipt. Un alt aspect semnificativ este și faptul
că numărul 70 corespunde cu numărul de „neamuri” (Geneza 10), sugerând
că și destinul tuturor popoarelor este în joc odată cu plecarea lui Iacov.

Acest adevăr va deveni și mai evident, însă mulți ani mai târziu, după evenimentul
de la cruce și după dezvăluirea deplină a planului de mântuire, care,
bineînțeles, era valabil pentru toată omenirea, din orice loc, nu doar pentru
copiii lui Avraam.

Cu alte cuvinte, oricât de interesante ar fi întâmplările legate de această
familie, de sămânța lui Avraam, și oricare ar fi lecțiile spirituale pe care le putem
extrage din ele, aceste relatări se găsesc în Cuvântul lui Dumnezeu pentru
că ele fac parte din istoria mântuirii; ele fac parte din planul lui Dumnezeu de
a-i răscumpăra pe cât mai mulți oameni posibil de pe această planetă căzută.

`„În adevăr, nu este nicio deosebire între iudeu și grec, căci toți au același Domn, care este bogat în îndurare pentru toți cei ce-L cheamă. Fiindcă oricine va chema Numele Domnului va fi mântuit” (Romani 10:12,13). Ce spune Pavel aici în legătură cu universalitatea Evangheliei? Mai important, ce ne spun aceste cuvinte în legătură cu ceea ce ar trebui să facem noi, ca biserică, pentru a contribui la răspândirea Evangheliei?`