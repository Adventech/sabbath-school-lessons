---
title:  Material Pentru Instructori
date:  24/06/2022
---

**Text-cheie:** Geneza 47:27

**Pasaje în studiu:** Geneza 46–50; Faptele apostolilor 3:25,26

### I. Privire generală

**Introducere:** Această ultimă secțiune din cartea Geneza ne duce la sfârșitul
perioadei patriarhale, odată cu moartea lui Iacov și a lui Iosif. Întregul clan al
lui Iacov se află acum în exil, în Egipt. Ultimele cuvinte ale cărții sunt „un sicriu
în Egipt”. Istoria salvării nu pare să aibă un final fericit. Totuși, aceasta este
secțiunea din carte care emană speranță în cea mai mare măsură. Profilul lui
Israel ca popor al lui Dumnezeu se întrevede la orizont. Prevestitorul număr
„șaptezeci”, care constituie casa lui Iacov (Geneza 46:27), îl atenționează pe
cititor cu privire la destinul spiritual al acestui popor. Iacov își binecuvântează
copiii (Geneza 49:1-28) și prezice ce vor deveni cele 12 seminții ale lui Israel și
viitorul Mesia, care va salva Israelul și neamurile (Geneza 49:10-12). Ultimele
cuvinte ale cărții, care sună a moarte, sunt, de fapt, cuvinte care arată spre
viitorul plin de salvare: ele anticipează întoarcerea în Țara Promisă în termeni
care evocă primele cuvinte ale cărții Geneza, ce introduc evenimentul creației
și al sădirii Grădinii Edenului. Principiul teologic din substrat este că Dumnezeu
transformă răul în bine (Geneza 50:20). Aceasta este lecția pe care Iosif le-o
împărtășește fraților lui pentru a-i încuraja și a-i face să se simtă în siguranță
(Geneza 50:21), dar, mai important, pentru a le deschide ochii ca să vadă salvarea
lumii oferită de Dumnezeu (Geneza 50:20).

### II. Comentariu

**Binecuvântarea lui Iacov**

După ce își adună fiii, Iacov îi binecuvântează pe fiecare (Geneza 49:1-27).
Aceste binecuvântări sunt de fapt profeții (Geneza 49:1). Termenii ebraici
be′akharit hayyamim, „în vremurile care vor veni” (Geneza 49:1), reprezintă
o expresie tehnică ce se referă adesea la venirea împăratului mesianic și la
salvarea escatologică (Isaia 2:2; Daniel 10:14). Spre deosebire de versiunea
Cornilescu, în versiunile VDCL, NTR, BTF, VBRC, precum și în KJV engl., expresia
este „zilele de pe urmă” și se regăsește, cu mici variații, în toate cele trei versete
amintite. Pasajul care conține binecuvântarea lui Iacov este deci impregnat
de o tensiune profetico-escatologică.

Aceasta este a treia oară în cartea Geneza când binecuvântarea vizează
un grup de persoane. Prima binecuvântare colectivă este binecuvântarea pe care Dumnezeu le-o adresează lui Adam și Evei (Geneza 1:28). Cea de-a doua
este binecuvântarea lui Noe la adresa celor trei fii ai lui (Geneza 9:24-27).
Binecuvântarea lui Iacov este mai aproape de binecuvântarea lui Noe prin faptul
că ambele sunt binecuvântări părintești și chiar blesteme și ambele conțin
profeții precise care dezvăluie destinul copiilor. Ambele binecuvântări apar la
începutul unei noi perioade istorice și marchează debutul unui nou neam. Prin
urmare, binecuvântarea lui Israel are o acoperire universală. Binecuvântarea
se încheie cu referirea la „cele douăsprezece seminții ale lui Israel” (Geneza
49:28). Aceasta este prima menționare biblică a celor „douăsprezece seminții”.

**Venirea lui Mesia**

Cuvintele folosite în Geneza 49:10, precum „toiagul de domnie” și „toiagul
de cârmuire”, arată că obiectul profeției îl constituie mai degrabă un împărat/
rege decât o seminție. Acest verset, Geneza 49:10, se regăsește și în profeția
lui Balaam (Numeri 24:17). Steaua care răsare din Iacov din profeția lui Balaam
corespunde cu leul din Iuda din profeția lui Iacov. De asemenea, pasajul nostru
introduce un element temporal în cadrul respectivei domnii (Geneza 49:10).
Venirea lui Mesia este plasată în istoria lui Israel. Totuși, conjuncția "ad ki",
„până”, din expresia „până va veni Șilo”, înseamnă mai mult decât un punct
de sosire. Expresia "ad ki" nu se referă neapărat la un final, ci mai degrabă la
o împlinire sau la un apogeu, exprimând un superlativ (Geneza 26:13; 41:19).
Aceasta înseamnă că statutul regal al lui Iuda va atinge punctul culminant cu
venirea lui Șilo. Caracteristica universală a acestei persoane este lămurită în
următoarele câteva cuvinte: „Și de El vor asculta popoarele” (Geneza 49:10). Să
observăm că termenul „popoarele” este la plural în ebraică ('amim).

Impactul universal al acestui conducător căruia toate „popoarele” îi datorează
ascultare sugerează că este un personaj de natură mesianică și supranaturală.
Cuvântul Șilo este numele unei persoane, așa cum este indicat de paralela
lui cu numele Iuda. Termenul ebraic este corelat cu termenii șalwah sau
șalom, „pace”, care sunt sinonime (Psalmii 122:7). Această interpretare este
atestată în cele mai vechi surse creștine și iudaice și are meritul de a se potrivi
cu contextul pasajului nostru (Geneza 49:11), care asociază venirea acestui
conducător cu domnia păcii (compară cu Isaia 9:5,6; Mica 5:5 [4]; Efeseni 2:14).

Ultimele două versete din binecuvântarea lui Iuda (Geneza 49:11,12) descriu
caracterul și misiunea lui Mesia. Termenul ebraic pentru „mânz” se referă
în general la un măgar care se poate călări (Judecătorii 10:4). Mânzul trimite
cu gândul la pace și la smerenie (spre deosebire de cal, care evocă război și
aroganță [Proverbele 21:31]). Aceeași asociere care ține de regalitate și smerenie este folosită de Zaharia pentru a-L descrie pe Împăratul „smerit” din dinastia
lui David care va merge călare pe un măgăruș (Zaharia 9:9) și care va
stăpâni peste întreaga lume, „de la o mare la cealaltă și [...] până la marginile
pământului” (Zaharia 9:10). Această imagine ne reamintește de Solomon, care
a călărit catârul tatălui său ca să transmită faptul că el era cel uns, adevăratul
moștenitor al tronului lui David (1 Imparati 1:38-48). În același fel, gestul lui
Isus de a „dezlega” măgărușul și de a merge călare pe el face trimitere retrospectiv
la acea tradiție (Marcu 11:2-11).

Celelalte imagini – „vinul” și „laptele” și culorile lor corespunzătoare, roșu/
ochi și alb/dinții – evocă belșugul de viață, de pace și de siguranță care va umple
Țara Promisă (Numeri 13:23,27). Referirea la ochi și la dinți în contextul
nostru, care înseamnă plinătatea bucuriei, are scopul de a sugera intensitatea
vieții și pacea deplină care vor caracteriza împărăția mesianică.

**De la rău la bine**

Când frații au venit să-și ceară iertare (Geneza 50:17), Iosif i-a asigurat din
nou că nu are de gând să le facă niciun rău. Cuvintele lui: „Fiți fără teamă”
(Geneza 50:19) sunt cuvintele lui Dumnezeu ca să-l asigure iarăși pe Avraam cu
privire la viitorul lui (Geneza 15:1). Pentru a elimina tensiunea, Iosif se pune pe
același plan uman: „Sunt eu oare în locul lui Dumnezeu?” (Geneza 50:19). Iacov
i se adresase Rahelei cu aceleași cuvinte ca răspuns la plângerea ei că nu avea
copii (Geneza 30:2). Totuși, lucrurile stau diferit în cazul lui Iosif. În timp ce în
cazul lui Iacov aceste cuvinte sunt o expresie a mâniei, în cazul lui Iosif exprimă
dragostea lui față de frații săi și au scopul de a le aplana temerile.

Când, în mod neașteptat, face referire la Dumnezeu, Iosif vrea să spună
că iertarea divină acționează în cadrul iertării umane. El chiar face trimitere
la înșelătoria fraților lui ca la un mecanism al iertării acordate: ceea ce ei au
intenționat ca „rău” „Dumnezeu a schimbat […] în bine” (Geneza 50:20). Ceea
ce au făcut frații, și pe bună dreptate au admis ca fiind „rău”, a fost schimbat
ca „să scape viața unui popor în mare număr” (Geneza 50:20). Iosif nu se
mulțumește doar să le acorde iertare fraților lui, ci le alungă și simțământul
de vinovăție, deoarece răul lor a fost transformat în bine. Ei pot acum să stea
înaintea lui Iosif și să înfrunte viitorul. Iosif îi asigură cu aceleași cuvinte care
privesc viitorul: „Fiți dar fără teamă” (Geneza 50:21; compară cu Geneza 50:19)
și încheie cu promisiunea că el va avea grijă de ei și de copiii lor.

**Salvarea lumii**

În timp ce textul menționează un mormânt pentru Iacov, dar niciun sicriu
(Geneza 49:29), în ce-l privește pe Iosif textul menționează un sicriu, dar nu un mormânt (Geneza 50:26). Iosif a fost îmbălsămat, dar nu a fost înmormântat
datorită speranței lui în Țara Promisă. Astfel, Iosif nu poruncește ca oasele lui să
fie îngropate când va muri. El vrea ca oasele lui să fie duse în Canaan împreună
cu toți copiii lui Israel. Între timp, el este „pus într-un sicriu în Egipt” (Geneza
50:26). În limba ebraică este folosit articolul hotărât ba′aron, care literal înseamnă
„în sicriu[l]”, subliniind astfel că acest sicriu nu avea un mormânt.
Așadar, cartea Geneza se termină în același fel în care se termină Pentateuhul:
cu moarte, dar fără mormânt (Deuteronomul 34:6) și cu perspectiva
Țării Promise (compară cu Deuteronomul 34:1-4). Cartea Geneza, asemenea
Pentateuhului, începe cu creația și cu Grădina Edenului (Geneza 1–2)
și se termină cu perspectiva Țării Promise și cu speranța învierii celor morți
(Deuteronomul 34:6; compară cu Iuda 9). Această suprapunere literară nu este
întâmplătoare. Mai întâlnim aceeași asociere și în altă parte (Evrei 11:1), la
începutul și sfârșitul a numeroase cărți din Biblie (vezi, de exemplu, Isaia 1:2;
66:22,23; Eclesiastul 1:1-11; 12:14; Daniel 1:12; 12:13; Ioan 1:1-10; 21:22,23)
și chiar la începutul și sfârșitul Bibliei (Geneza 1–2; Apocalipsa 22:20).

### III. Aplicație

**Binecuvântarea lui Iacov:** Ce legătură există între binecuvântarea lui Iacov
adresată fiilor lui și fiecare dintre noi, la nivel personal? Este posibil să primim
binecuvântările lui Iacov în timp ce negăm elementul lor iudaic? Ce face ca
aceste binecuvântări să fie și binecuvântările noastre?

**Venirea lui Mesia:** Cum se aplică această profeție la Isus Hristos? Discutați
în cadrul grupei bogatele figuri de stil din acest pasaj care Îl caracterizează pe
Mesia. Cum se aplică la viața fiecăruia dintre noi imaginea lui Isus având „toiagul
de cârmuire”? Ce impact are ilustrația dinților și a ochilor, care simbolizează
bucuria vieții și pacea, asupra înțelegerii noastre cu privire la viața creștină?

**De la rău la bine:** Vă amintiți o experiență din propria viață când o acțiune
negativă menită să vă facă rău s-a dovedit a fi spre bine? Ca urmare a respectivei
situații, în ce fel experiența suferinței și a nedreptății a jucat un rol în
formarea caracterului?

**Salvarea lumii:** În ce fel numele nostru de „adventiști de ziua a șaptea”
transmite convingerea noastră privind creaționismul? După cum sugerează
numele nostru, care este asocierea dintre credința noastră în creaționism și
speranța pe care o avem privind a doua venire a lui Isus?

