---
title:  Speranța cu privire la Țara Promisă
date:   23/06/2022
---

`6. Ce teme aducătoare de speranță se găsesc în finalul cărții Geneza? Geneza 49:29–50:21`

Finalul cărții Geneza prezintă trei evenimente care insuflă speranță. În primul
rând, este speranța că Israel se va întoarce în Țara Promisă. Moise, autorul
cărții, descrie moartea și îngroparea lui Iacov și pe cele ale lui Iosif ca niște
evenimente care arată spre Țara Promisă. Imediat după binecuvântarea și după
profeția cu privire la cele „douăsprezece seminții ale lui Israel” (Geneza 49:28),
Iacov se gândește la moartea lui și le dă fiilor săi însărcinarea să-l îngroape în
Canaan, în peștera Macpela, unde a fost înmormântată Sara (Geneza 49:29-
31). Pasajul care descrie procesiunea funerară înspre Canaan prevestește
ieșirea din Egipt, secole mai târziu.

În al doilea rând, este speranța că Dumnezeu va transforma răul în bine.
După moartea și îngroparea lui Iacov, frații lui Iosif sunt îngrijorați cu privire
la viitorul lor. Le este teamă ca nu cumva Iosif să se răzbune pe ei acum. Ei
merg la Iosif și se pleacă înaintea lui, gata să devină robii lui (Geneza 50:18),
o scenă care ne reamintește de visele profetice ale lui Iosif. Iosif îi asigură din
nou și le spune să fie „fără teamă” (Geneza 50:19), o expresie care se referă la
viitor (Geneza 15:1); pentru că, deși ei s-au gândit să-i facă rău, „Dumnezeu a
schimbat răul în bine” (Geneza 50:20) și a orientat cursul evenimentelor către
salvare (Geneza 50:19-21; compară cu Geneza 45:5,7-9). Cu alte cuvinte, chiar
și în ciuda atâtor greșeli umane, providența lui Dumnezeu va domina.

În al treilea rând, este speranța că Dumnezeu va salva omenirea căzută.
Relatarea morții lui Iosif din ultimul verset din Geneza nu se rezumă la moartea lui.
În mod ciudat, Iosif nu le poruncește să îi îngroape oasele. În schimb, el le spune:
„Când vă va cerceta Dumnezeu, să luați și oasele mele de aici” (Geneza 50:25),
lucru pe care ei l-au făcut, ani mai târziu, în semn de ascultare neșovăitoare de
aceste cuvinte (vezi Exodul 13:19). În cele din urmă, speranța Țării Promise, a
Canaanului, este un simbol, un precursor, al speranței supreme de mântuire, de
restaurare, a unui nou Ierusalim într-un cer nou și pe un pământ nou – speranța
supremă a noastră, a tuturor, o nădejde împlinită prin moartea lui Șilo.

`Sâmbătă, 25 iunie, este Ziua Lucrării în Penitenciare. Cum ai putea aduce speranță persoanelor private de libertate? Cere sugestii de la voluntarii ASUP, de la pastorul tău sau contactează coordonatorul ASUP de la Conferință (vezi site-ul asup.ro).`