---
title:  Răutatea oamenilor
date:  14/04/2022
---

Evrei 1:5 conţine următoarele cuvinte pe care Tatăl I le-a adresat lui Isus: „Tu eşti Fiul Meu, astăzi Te-am născut”. Nu este o dovadă că Isus a fost creat de Dumnezeu cândva, în trecut, aşa cum mulţi cred?

`6. Care a fost moștenirea pe care a lăsat-o Cain? Cum a deschis crima lui drumul pentru înmulțirea răutății oamenilor? Geneza 4:17-24`

Nepotul lui Cain, Lameh, face referire la crima lui Cain în contextul propriei
crime comise. Această comparație între crima lui Cain și crima lui Lameh este
plină de învățăminte. În timp ce Cain păstrează tăcerea asupra singurei sale
crime consemnate, Lameh pare să se laude cu crima comisă de el, exprimând-o
prin versurile unei cântări (Geneza 4:23,24). În timp ce Cain cere îndurare de
la Dumnezeu, despre Lameh nu este scris că ar fi cerut-o. Pe când Cain este
răzbunat de șapte ori, Lameh crede că el va fi răzbunat de 70 de ori câte 7 (vezi
Geneza 4:24), un indiciu că el este foarte conștient de vinovăția lui.

De asemenea, Cain este monogam (Geneza 4:17); Lameh introduce poligamia,
fiindcă Scriptura precizează că el „și-a luat două neveste” (Geneza 4:19).
Această intensificare și dezvoltare a răului avea să influențeze categoric următoarea
generație de urmași ai lui Cain.

Imediat după acest episod de răutate din familia lui Cain, textul biblic consemnează
un nou eveniment, care este opus „direcției urmașilor lui Cain”.
„Adam s-a împreunat iarăși cu nevastă-sa” (Geneza 4:25), iar rezultatul este
nașterea lui Set, al cărui nume este dat de Eva ca să arate că Dumnezeu pusese
„o altă sămânță” în locul lui Abel.

De fapt, istoria numelui „Set” se întinde dincolo de Abel. „Set” derivă din
verbul ebraic ′așit, „[eu] voi pune” (Geneza 3:15), cu care începe profeția mesianică.
Urmașul mesianic se va naște din Set. Așadar, textul biblic consemnează
linia genealogică a lui Mesia începând cu Set (Geneza 5:3), care îi include pe
Enoh (Geneza 5:24), pe Metusala și se încheie cu Noe (Geneza 6:8).

Expresia „fiii lui Dumnezeu” (Geneza 6:2) se referă la succesiunea de urmași
ai lui Set, pentru că lor li s-a încredințat misiunea de a păstra chipul lui Dumnezeu
(Geneza 5:1,4). Pe de altă parte, expresia „fetele oamenilor” (Geneza 6:2) pare
să aibă o conotație negativă, creând un contrast între urmașii celor după chipul
lui Dumnezeu și ai celor după chipul oamenilor. Sub influența acestor fete ale
oamenilor, fiii lui Dumnezeu „și-au luat de neveste pe acelea pe care și le-au
ales” (Geneza 6:2), arătând direcția greșită în care se îndrepta omenirea.

`Vorbește astăzi cu un voluntar al Asociației Serviciul Umanitar pentru Penitenciare și susține-l în activitatea de a dezrădăcina păcatul din viața unor infractori cu care este în contact.`