---
title:  Crima
date:  12/04/2022
---

`3. Cum a ajuns Cain să-l omoare pe fratele său? Care au fost etapele? Geneza 4:3-8, 1 Ioan 3:12 `

Reacția lui Cain are două faze: „Cain s-a mâniat foarte tare și i s-a posomorât
fața” (Geneza 4:5). Se pare că mânia lui Cain era îndreptată spre Dumnezeu
și spre Abel. Cain s-a înfuriat pe Dumnezeu pentru că se considera victima unei
nedreptăți, iar pe Abel pentru că era invidios pe fratele său. De ce invidios?
Doar din cauza jertfei? Cu siguranță s-au derulat mai multe în culise decât ne
este descoperit în aceste câteva texte. Oricare ar fi fost problema, Cain era
demoralizat, deprimat, că jertfa lui nu fusese acceptată.

Cele două întrebări ale lui Dumnezeu din Geneza 4:6 sunt corelate cu cele
două stări ale lui Cain. Este de notat că Dumnezeu nu îl acuză pe Cain. Ca în
cazul lui Adam, Dumnezeu pune întrebări nu pentru că nu știe răspunsurile, ci
pentru că vrea ca cel furios, Cain, să privească în el însuși și să înțeleagă motivul
pentru starea pe care o are. Ca întotdeauna, Domnul caută să-Și răscumpere
copiii căzuți, chiar și atunci când aceștia Îl dezamăgesc cumplit.

În primul rând, Dumnezeu îl îndeamnă pe Cain să „[facă] bine” (vers. 7),
să se comporte corect. Este o chemare la pocăință și la schimbarea atitudinii.
Dumnezeu îi promite lui Cain că va fi „primit” și iertat. Într-un anumit sens,
Dumnezeu îi spune lui Cain că poate găsi acceptare la El, dar totul trebuie să se
desfășoare cum consideră Dumnezeu, nu Cain.

Pe de altă parte, „dacă faci rău, păcatul pândește la ușă; dorința lui se ține
după tine, dar tu să-l stăpânești” (Geneza 4:7). Sfatul lui Dumnezeu a scos la
iveală rădăcina păcatului, iar aceasta este chiar în Cain. Cel de-al doilea sfat al
lui Dumnezeu este cu privire la atitudinea potrivită față de păcat, care pândește
la ușă și a cărui dorință „se ține după tine”. Dumnezeu îndeamnă la autocontrol:
„tu să-l stăpânești”. Același principiu se regăsește în Epistola lui Iacov, care
lămurește că „fiecare este ispitit când este atras de pofta lui însuși și momit”
(Iacov 1:14). Evanghelia ne oferă promisiunea nu doar a iertării păcatului, ci și
a biruinței asupra lui (vezi 1 Corinteni 10:13). În final, Cain nu a avut pe cine
altcineva să dea vina pentru păcatul lui decât pe el însuși. Nu se întâmplă în
general și cu noi așa?

`Suntem în Săptămâna Libertății Religioase. Ce lecție învățăm, din această întâmplare nefericită cu Cain, despre atitudinea adecvată față de persoanele care nu doresc să aibă nicio religie?`