---
title:  Material Pentru Instructori
date:  15/04/2022
---

**Text-cheie:** Geneza 4:7
**Pasaje în studiu:** Geneza 4; Evrei 11:4; Apocalipsa 6:9

### I. Privire generală

**Introducere**

Geneza 4, următorul capitol din istoria omenirii, tratează prima
naștere care vestește salvarea pe care o va aduce Mesia și primul act de
violență și moarte. Evenimentele ne oferă o perspectivă asupra existenței omului
după cădere, și anume un amestec de viață și moarte. Nașterea și crima
sunt întrețesute. Structura capitolului 4 transmite această tensiune printr-un
chiasm, alternând nașterea cu crima:

**A.** Naștere din Adam și Eva: Cain și Abel
**B.** Crimă: Cain
**C.** Naștere: Urmașii lui Cain și Lameh
**B1.** Crimă: Lameh
**A1.** Naștere din Adam și Eva: Set

Din structura capitolului 4 din Geneza derivă mai multe lecții. Salvarea lui
Dumnezeu răzbate printr-o serie de diferențe între Cain și Abel, vizibile în numele,
în comportamentul și în jertfele lor, diferențe existente chiar și între Cain
și Lameh. Deși crima lui Cain și cea a lui Lameh acoperă tot capitolul, acesta
este încadrat de speranță: începe și se termină cu făgăduința mesianică. Se
începe cu nașterea lui Cain și se termină cu nașterea lui Set. În timp ce nașterea
lui Cain duce la eșec și are un orizont limitat, alcătuit din realizări omenești și
violență, ce va avea ca urmare potopul, nașterea lui Set drege eșecul de dinainte
și restaurează planul de salvare alcătuit de Dumnezeu, ce va avea ca urmare
supraviețuirea omenirii și salvarea ei.

### II. Comentariu

**Nașterea lui Cain**

Eva asociază nașterea lui Cain cu prezența lui Iehova (YHWH). Femeia este
prima persoană care menționează numele Domnului (YHWH). Ea a crezut că
Dumnezeu Însuși Se coborâse și devenise chiar cel căruia ea îi dăduse naștere:
„Am dat naștere unui copil de parte bărbătească – Domnul” (Geneza 4:1, engl.
ISV). Această traducere literală este justificată gramatical, deoarece numele lui
Dumnezeu (YHWH) este precedat de același cuvânt, ′et, care precedă numele
lui Cain. De fapt, toate numele de persoane din acest verset, Eva, Cain și YHWH sunt precedate de această particulă. În plus, expresia ′et qayin („Cain”) este
paralelă cu expresia ′et YHWH („Domnul”). Aceste două expresii apar în același
loc, adică la finalul propoziției din care fac parte, și rezonează astfel una cu
cealaltă. Mai mult, utilizarea lui ′et înainte de „Domnul” accentuează puternic
termenul „Domnul”.

Această identificare este doar un indiciu cu privire la ce trebuie să fi simțit
Adam și Eva. Aducându-și aminte de făgăduința din Geneza 3:15, Eva poate s-a
gândit că dăduse naștere Răscumpărătorului ei. Ellen G. White interpretează
astfel acest pasaj: „Când au auzit prima dată făgăduința, Adam și Eva așteptau
să se împlinească în foarte scurt timp. Ei l-au primit cu mare bucurie pe primul
lor născut, sperând că el ar putea fi Eliberatorul” (Viața lui Iisus/Hristos, Lumina
lumii, p. 31).

**Citiți Geneza 4:1,2. Discutați despre semnificația deosebirilor dintre cei doi frați.** Cain era întâiul născut, Abel era al doilea. Numele „Cain” înseamnă
„a căpăta/a dobândi”, „a deține”, pe când „Abel” înseamnă „abur”, „efemer”,
„deșertăciune”. Cain vorbește, pe când Abel niciodată nu ia cuvântul.
Comparați și jertfele aduse de ei (vezi mai jos).

**Jertfa lui Cain (Geneza 4:3,4)**
În timp ce Cain a ales să aducă o jertfă doar din „roadele pământului”
(Geneza 4:3), Abel „a adus și el” o jertfă (Geneza 4:4). Dar, spre deosebire de
jertfa lui Cain, jertfa adusă de Abel a fost în conformitate cu legea care cerea „o
jertfă mistuită de foc de un miros plăcut Domnului” (Exodul 29:39-41). Așadar,
Abel s-a conformat instrucțiunilor divine, în timp ce Cain a ales să le ignore. De
asemenea, compararea celor două jertfe dezvăluie încă o diferență: în timp ce
„Cain a adus Domnului o jertfă”, „Abel a adus și el o jertfă” și atât. Menționarea
„Domnului” este absentă din descrierea jertfei lui Abel.

Această mică diferență are o profundă semnificație, deoarece reflectă două
perspective asupra închinării fundamental diferite. În timp ce Cain își consideră
jertfa un dar pentru Dumnezeu, Abel își înțelege jertfa drept un semn de aducere-
aminte a darului lui Dumnezeu pentru el. În timp ce Cain își vede propria
religie ca o deplasare în sus, către Dumnezeu, Abel o trăiește ca pe o deplasare
în jos, de la Dumnezeu. Această mentalitate contrastantă poate să mai explice
o altă diferență care privește modul în care au fost alese cele două jertfe. În
sine, jertfa lui Abel nu a fost mai bună decât a lui Cain. De fapt, roadele lui Cain
trebuie să fi fost chiar mai bune calitativ decât oaia jertfită de Abel. Diferența
totuși a constat în faptul că Abel a ales din bekorot, din „pârga celor dintâi
roade”, cea mai valoroasă recoltă din respectivul sezon, potrivit legislației mozaice (Exodul 23:19), în timp ce Cain a luat niște roade oarecare ale pământului.
Pe fundalul capitolelor precedente, cele două jertfe evocă altceva. Jertfa din
roadele pământului (′adamah) arată spre Geneza 3:19, care este asociată cu
efortul uman și cu perspectiva morții. Jertfirea unui animal, pe de altă parte,
arată spre Geneza 3:21 și transmite promisiunea protecției divine și a perspectivei
vieții. Jertfa lui Cain a fost o expresie a efortului omenesc de a ajunge la
Dumnezeu; jertfa lui Abel a fost o expresie a nevoii omenirii de salvarea oferită
de Dumnezeu. De asemenea, jertfa lui Abel se corela cu făgăduința despre
Mielul mesianic din Geneza 3:15, care avea să fie sacrificat pentru salvarea
lumii, în timp ce jertfa lui Cain a fost un ritual gol, lipsit de esență. Să observăm
același contrast și în privința hainelor: haine făcute de om (Geneza 3:7), din
elemente vegetale, frunze de smochin, versus haine făcute de Dumnezeu, din
piele de animal și care implică vărsare de sânge (Geneza 3:21).

**Crima lui Cain**
Utilizarea expresiei wayyo′mer qayin, „Însă Cain a zis”, care face trimitere
la expresia wayyo′mer YHWH ′el qayin, „Și Domnul a zis lui Cain” (Geneza 4:6),
arată că el, Cain, trebuia să-I răspundă lui Dumnezeu. Dar, în loc să-I răspundă
lui Dumnezeu prin credință, Cain se duce la fratele lui și îl omoară (Geneza
4:8). Este semnificativ că fapta criminală a lui Cain are loc imediat după această
schimbare a direcției dialogului: de la dialogul eșuat pe verticală la dialogul
pe orizontală. Ni se sugerează astfel care este mecanismul primei crime din
motive religioase. Faptele celor plini de zel nu sunt comise pentru că ei consideră
că au dreptate, ci crimele înfăptuite din fanatism și intoleranță religioasă,
dimpotrivă, rezultă din eșecul de a răspunde adecvat la cuvântul lui Dumnezeu.
Când credința este înlocuită de opera și de controlul omului, va urma crima.
Cain și-a ucis fratele nu pentru că ar fi considerat că el avea dreptate și Abel,
nu, ci, dimpotrivă, pentru că el era rău și fratele său, Abel, era neprihănit (vezi
1 Ioan 3:12).

**Crima lui Lameh**
Există o diferență și între crima lui Cain și cea a lui Lameh. Spre deosebire
de Cain, Lameh a mers și mai departe cu fapta lui. Lameh și-a prezentat fapta
de omucidere ca pe un act demn de laudă și valoros, practic, s-a mândrit cu
ea. În timp ce Cain a ales să păstreze tăcerea, Lameh a scris și o cântare. În
timp ce Cain Îi cere lui Dumnezeu îndurare (Geneza 4:13,14), Lameh Îl ignoră
pe Dumnezeu și, în schimb, își pune soțiile să-i asculte litania despre propria
bravadă și despre fapta-i criminală ca pe un act care merita să fie aprobat.

Aceeași schimbare de paradigmă pe care am văzut-o odată cu crima lui Cain se
poate urmări și aici: eșecul din relația pe verticală (Dumnezeu-om) are drept
urmare întoarcerea violentă împotriva semenului. De fapt, Lameh merge spre
opusul iertării. El vorbește despre răzbunare, făcând aluzie la alte crime din
viitor. Chiar și răzbunarea lui se intensifică semnificativ. În timp ce Cain este
răzbunat de 7 ori, Lameh cere să fie răzbunat de 70 de ori câte 7 (Geneza 4:24).
Este demn de remarcat faptul că Isus face același joc de cuvinte în ce privește
înmulțirea numărului șapte pentru a îndemna la iertare (Matei 18:21,22).

**Nașterea lui Set**
Repetarea expresiei referitoare la nașterea primului copil, Cain (Geneza
4:1), sugerează o revenire la început. În plus, cuvântul „iarăși” legat de nașterea
lui Set evocă expresia „a mai născut” asociată cu nașterea lui Abel (Geneza
4:2). Astfel, termenul „iarăși” reînnoadă firul istoriei întrerupt în acest punct:
Set îl înlocuiește pe Abel. Această idee este atestată și prin numele noului fiu,
Set, care înseamnă „înlocuit”, după cum comentează Eva. De asemenea, verbul
ebraic șat, „a dat”, care Îl arată pe Dumnezeu dându-i Evei sau punând în
ea o „sămânță”, este același verb care Îl descrie pe Dumnezeu „punând”, șat,
„vrăjmășie” între șarpe și femeie (Geneza 3:15). Prin această aluzie la Geneza
3:15, autorul biblic indică profetic evenimentul salvării așa cum s-a manifestat
în întruparea lui Isus Hristos.

**De discutat și de meditat:** Cum face trimitere la Isus evenimentul nașterii lui
Set?

### III. Aplicație

**Cain și Abel:** Ce lecții despre caracter putem învăța din diferențele dintre
Cain și Abel? Cain vorbește, în timp ce Abel rămâne tăcut. Cain este primul,
Abel, al doilea. Cain este violent, Abel este victima. Cu cine vă identificați și de
ce? De ce Abel îi reprezintă pe martirii lui Dumnezeu (Apocalipsa 6:9; 20:4)?

**Jertfele aduse lui Dumnezeu:** Ce lecții despre religie putem învăța din
compararea jertfei lui Cain cu jertfa lui Abel? Ce este mai important: ce primim
de la Dumnezeu sau ce Îi oferim? De ce darul lui Dumnezeu este singura cale
prin care suntem salvați?

**Mânia lui Cain (de citit Geneza 4:6,7 și Matei 5:21-26):** De ce s-a mâniat
Cain? Aduceți-vă aminte când v-ați înfuriat ultima dată și gândiți-vă la mânie
punându-vă următoarele întrebări: În ce fel mânia pregătește inima omului pentru crimă? În ce fel eșecul din viața religioasă a lui Cain se leagă de eșecul
lui în relaționarea cu fratele său? De ce zelul religios are deseori drept urmare
crima? Ce lecție despre autocontrol putem extrage din porunca lui Dumnezeu
adresată lui Cain?

**Crima lui Lameh:** Comparați crima lui Cain cu cea a lui Lameh. În ce fel sunt
similare în ce privește degradarea morală? Cum se deosebesc în ce privește
proporțiile? Ce lecție putem învăța din înclinația lui Lameh spre frumusețea
poeziei și din aplecarea fiilor săi spre muzică? Pregătirea în artele frumoase ne
apără de răutate/nelegiuire? Discutați. Ce exemple din istorie arată contrariul?

**Nașterea lui Set:** După ce Cain l-a omorât pe Abel, Dumnezeu a ridicat o
altă sămânță neprihănită, pe Set, prin care să-Și poată împlini planul de răscumpărare
a lumii. Ce lecție ne învață această schimbare de planuri despre
perseverența lui Dumnezeu de a salva și despre bunăvoința Lui de a lucra cu
materialul omului, marcat de slăbiciune și eșec?