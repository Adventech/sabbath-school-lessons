---
title:  Cele două jertfe
date:  11/04/2022
---

Contrastul dintre Cain și Abel, așa cum se reflectă în numele lor, nu a avut
legătură doar cu personalitatea lor, ci și cu ocupația pe care o aveau. În timp
ce „Cain era plugar” (Geneza 4:2), o îndeletnicire care cerea muncă fizică grea,
„Abel era cioban” (Geneza 4:2), o ocupație care presupunea sensibilitate și
compasiune.

Cain era cel ce aducea roade, pe când Abel era păzitorul oilor. Aceste două
ocupații nu doar că explică natura celor două jertfe (roadele pământului de la
Cain și un miel de la Abel), dar și lămuresc și cele două atitudini și mentalități
diferite asociate cu jertfele: Cain muncea pentru a „dobândi/obține” roadele
pe care le aducea, în timp ce Abel avea grijă să „păzească” oile pe care le primise.

`2. De ce Dumnezeu a acceptat jertfa lui Abel și a respins-o pe cea a lui Cain?  Cum trebuie să înțelegem ce s-a întâmplat în pasajele de mai jos? Geneza 4:1-5, Evrei 11:4`

„Fără vărsare de sânge nu putea fi iertare de păcat, iar ei [Cain și Abel]
trebuiau să-și demonstreze credința în sângele lui Hristos ca ispășirea promisă,
aducând jertfă întâii născuți din turma lor. În plus, mai trebuiau aduse înaintea
Domnului, ca dar de mulțumire, primele roade ale pământului” (Ellen G.
White, Patriarhi și profeți, p. 71).

În timp ce Abel a respectat instrucțiunile lui Dumnezeu și a adus o jertfă
vegetală pe lângă jertfa animală ca ardere-de-tot, Cain nu a făcut același lucru.
El nu a adus un animal pe care să-l sacrifice, ci doar o jertfă din „roadele pământului”.

A fost un act de neascultare fățișă, în contrast cu atitudinea fratelui
său. Acest episod a fost deseori privit ca un caz clasic de mântuire prin credință
(Abel și jertfa lui care a implicat vărsare de sânge), spre deosebire de strădania
de câștigare a mântuirii prin fapte (Cain și roadele pământului).
Deși trebuie să fi avut o semnificație spirituală, aceste jertfe nu aveau nicio
valoare magică în sine. Ele au fost dintotdeauna doar niște simboluri, imagini,
care arătau spre Dumnezeul care îi oferea păcătosului nu doar mijloacele de
existență, ci și răscumpărarea.

`Citește Mica 6:7 și Isaia 1:11. Cum putem aplica principiile din aceste texte la viața și la închinarea noastră?`