---
title:  Binecuvântarea familiei
date:   25/05/2022
---

Ultimii șapte ani ai exilului lui Iacov au fost o povară, dar, cu toate acestea,
au fost și cei mai rodnici ani. Iacov a avut 11 copii din cei 12 care vor deveni
strămoșii poporului lui Dumnezeu.

Această secțiune constituie centrul istoriei lui Iacov (Geneza 25:19–35:26)
și începe și se termină cu expresia-cheie că Dumnezeu „a făcut-o să aibă copii”,
cu referire la Lea (Geneza 29:31) și la Rahela (Geneza 30:22). De fiecare dată
când afirmația aceasta însoțește nașterea unui copil înseamnă că nașterea aceea
este rezultatul intervenției miraculoase a lui Dumnezeu.

`4. Cum trebuie să înțelegem astăzi cele petrecute în pasajul următor? Geneza 29:31–30:22`

Dumnezeu o face pe Lea să aibă copii și ea îl naște pe Ruben, al cărui nume
este alcătuit din verbul ra′ah, „a vedea”. Fiindcă Dumnezeu „a văzut” că ea nu
era iubită de Iacov (Geneza 29:31), acest copil a fost o compensare a durerii ei.

Mai mult, celui de-al doilea copil îi pune numele Simeon, nume care conține
verbul șama′, „a auzit”, pentru că Dumnezeu auzise profunzimea și umilința
durerii ei și astfel a avut milă de ea la fel cum auzise mâhnirea lui Agar (Geneza
29:33).

Numele Simeon seamănă și cu numele fiului lui Agar, Ismael, care înseamnă
„Dumnezeu aude” (vezi Geneza 16:11). Când îl aduce pe lume pe ultimul ei fiu,
Lea îi pune numele Iuda, care înseamnă „laudă”. Lea nu mai zice nimic despre
durerea ei și nici măcar despre binecuvântarea ei. Ea doar se concentrează pe
Dumnezeu și Îl laudă pentru harul Său.

În mod ciudat, doar atunci când Lea nu mai poate naște Își aduce Dumnezeu
„aminte” din nou de Rahela și o face să aibă copii (Geneza 30:22). Rahela, soția
iubită, a trebuit să aștepte șapte ani după căsătorie, și 14 ani după ce îi fusese
promisă lui Iacov, ca să aibă primul copil (Geneza 29:18,27; compară cu Geneza
30:25). Ea i-a pus fiului ei numele „Iosif”, cu sensul că „[i]-a luat Dumnezeu
ocara” și „să-[i] mai adauge un fiu” (Geneza 30:23,24). Oricât de rele au fost
unele dintre acele fapte și cu toate că nu a fost de acord cu ele, Dumnezeu încă
le putea folosi ca să formeze un popor din sămânța lui Avraam.

`Plănuiește momente devoționale în casa ta (altarul de dimineață sau de seară, deschiderea Sabatului etc.) și invită un vecin sau un prieten să primească binecuvântare în familia ta.`