---
title:  Înșelătorul înșelat
date:   24/05/2022
---

`3. În ce fel îngăduie Dumnezeu ca Laban să-l înșele pe Iacov? De ce? Ce lecții a învățat Iacov? Geneza 29:1-30`

Primul lucru pe care Iacov îl vede când ajunge la destinație este o piatră,
probabil un indiciu care trimite la piatra de la Betel, care semnifica prezența lui
Dumnezeu (Geneza 28:18,19). Piatra aceasta îi va da, în cele din urmă, ocazia lui
Iacov să interacționeze cu Rahela. Când află de la păstorii locului că Rahela vine
să-și adape oile, Iacov îi îndeamnă să dea piatra la o parte. Ei refuză, ceea ce îi
dă lui Iacov ocazia să facă el acest lucru și să se prezinte Rahelei (Geneza 29:11).

Rahela reacționează alergând la familia ei. Primul contact dintre Iacov și
Rahela a fost rodnic: „Iacov iubea pe Rahela” (Geneza 29:18) atât de mult, încât
cei șapte ani lucrați pentru Laban în schimbul ei i s-au părut ca „vreo câteva
zile” (Geneza 29:20).

Cu toate acestea, după acești șapte ani, Iacov este înșelat. În noaptea nunții,
Lea, nu Rahela, este cea pe care Iacov o descoperă în patul lui. Profitând de
agitația de la festivități și de emoția intensă și de vulnerabilitatea lui Iacov, lui
Laban îi reușește șiretlicul. Interesant este că Iacov folosește pentru „înșelat”
un cuvânt cu aceeași rădăcină (Geneza 29:25) cu termenul folosit de Isaac ca
să descrie comportamentul lui Iacov față de tatăl și fratele lui (Geneza 27:35).

De observat că același mod de gândire este întâlnit și în lex talionis (legea
talionului), „ochi pentru ochi, dinte pentru dinte” (Exodul 21:24; compară cu
Geneza 9:6), care îl constrânge pe cel vinovat să se identifice cu victima lui, prin
faptul că suportă exact ce i-a făcut victimei lui. Într-un mod asemănător, lui
Iacov i se întâmplă același lucru pe care îl făcuse și el altcuiva.

Iacov înțelege acum ce înseamnă să fie victima unei înșelăciuni. Surprinzător,
Dumnezeu îi dă o lecție lui Iacov despre înșelătoria lui prin intermediul
înșelătoriei lui Laban. Deși Iacov, ca mincinos (Geneza 27:12), știe bine ce înseamnă
înșelăciunea, este surprins când el este victima ei. Astfel, el întreabă:
„Pentru ce m-ai înșelat?” (Geneza 29:25), ceea ce arată că el știe că înșelătoria
este un lucru greșit.

`Deși era un înșelător, Iacov însuși a fost înșelat. Cum putem învăța să ne încredem în Dumnezeu atunci când nu vedem că se face dreptate, când vedem că oameni care fac răul scapă ușor sau când cei nevinovați suferă?`