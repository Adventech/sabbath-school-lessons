---
title:  Scara lui Iacov
date:   23/05/2022
---

După ce află că Iacov a primit binecuvântarea tatălui, Esau înțelege că a fost
înșelat și înlăturat de fratele lui (Geneza 27:36) și vrea să-l omoare (Geneza
27:42). Rebeca este îngrijorată și vrea să prevină această crimă, care ar fi fatală
pentru ambii ei copii (Geneza 27:45). Astfel, cu sprijinul lui Isaac (Geneza 28:5),
ea îl îndeamnă pe Iacov să fugă la familia ei (Geneza 27:43). Pe drumul exilului,
Iacov Îl întâlnește pe Dumnezeu în vis, într-un loc pe care îl va numi „Betel”,
„casa lui Dumnezeu”, și acolo va face un jurământ.

`2. Care este diferența dintre Betel și Babel? Ce lecții putem învăța despre relația noastră cu Dumnezeu din experiența lui Iacov de la Betel, în comparație cu ce s-a întâmplat la Babel? Geneza 28:10-22 Compară cu Geneza 11:1-9`

În visul lui, Iacov vede o scară extraordinară care ajunge la Dumnezeu.
Este folosit același verb ebraic, natsav, pentru a spune că scara este „rezemată”
(Geneza 28:12) și că Domnul „stătea” (Geneza 28:13), ca și când scara și
Domnul sunt unul și același lucru.

Scara are legătură cu încercarea de la Babel de a atinge cerul. Asemenea
Turnului Babel, scara ajunge până la „poarta cerurilor”. Dar, în timp ce Turnul
Babel reprezintă efortul uman de a urca și a ajunge la Dumnezeu, scara de la
Betel evidențiază că accesul la Dumnezeu poate fi obținut doar prin venirea lui
Dumnezeu la noi, nu prin efortul omenesc.

În ce privește piatra pe care Iacov și-a pus capul și a avut visul, aceasta devine
un simbol al lui beth-El, „casa lui Dumnezeu” (Geneza 28:17; compară cu
Geneza 28:22), care face trimitere la templu, la sanctuar, la centrul lucrării de
salvare a omenirii de către Dumnezeu.

Dar Iacov nu limitează la sfera spirituală și mistică forma lui de închinare și
simțământul de teamă și uimire cu privire la ce i se întâmplase. Cu alte cuvinte,
el a vrut să răspundă în termeni concreți, vizibili. Astfel, Iacov decide să-i dea
„a zecea parte” lui Dumnezeu, dar nu ca să obțină binecuvântarea Sa, ci ca un
răspuns plin de recunoștință față de darul de la Dumnezeu care îi fusese deja
oferit. Vedem din nou aici noțiunea de zecime cu mult înainte de apariția poporului
Israel.

`Citește din nou Geneza 28:11. Zecimea este dată din „tot ce-mi vei da” (Geneza 28:22). Ce lucru important ar trebui să învățăm din ce spune Iacov despre zecime și ce reprezintă ea?`