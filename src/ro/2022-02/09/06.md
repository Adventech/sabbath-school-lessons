---
title:  Plecarea lui Iacov
date:   26/05/2022
---

În această narațiune, Iacov – care și-a înșelat tatăl și fratele ca să obțină
dreptul de întâi născut și care a furat binecuvântarea pe care Isaac intenționase
s-o dea celui mai mare fiu al său – rămâne totuși pasiv față de Laban și îi slujește
cu credincioșie. Iacov știe bine că a fost înșelat de socrul lui și trece totuși cu
vederea. Este greu de înțeles pasivitatea lui, dacă ne gândim la temperamentul
lui Iacov. El s-ar fi putut revolta sau cel puțin ar fi putut să i se opună lui Laban sau să negocieze cu el. Dar, nu, el doar executa ce îi cerea socrul lui să facă, indiferent cât de nedrept era totul.

Dar la nașterea lui Iosif, primul fiu al Rahelei, Iacov bifează în sfârșit cel
de-al paisprezecelea an al „slujbei” lui la Laban (Geneza 30:26) și ia în calcul
să se întoarcă în Țara Promisă. Dar Iacov este preocupat să ofere bunăstare și
familiei lui („Când am să muncesc și pentru casa mea?” [Geneza 30:30]).

`5. Cum s-a îmbogățit Iacov? Ce metode și argumente a folosit? Cum reacționează Laban? Geneza 30:25-32`

Fusese un ocol foarte mare pentru Iacov, care inițial plecase de acasă să-și
găsească o soție. Probabil că intenția sa nu fusese să stea atât de mult timp
departe de țara lui, dar evenimentele l-au ținut departe cu anii. Acum sosise
timpul să se întoarcă acasă, și încă cu ce familie se întorcea!

Atunci, de ce Iacov nu a plecat de la Laban mai repede? Supunerea nefirească
a lui Iacov sugerează că el probabil se schimbase; înțelesese lecția credinței.
Cu alte cuvinte, Iacov a așteptat semnalul lui Dumnezeu ca să plece. Iacov se
hotărăște să plece doar atunci când Dumnezeu îi vorbește.

Dumnezeu i Se descoperă lui Iacov drept „Dumnezeul din Betel” și îi
poruncește să părăsească țara lui Laban și să se întoarcă în țara lui „de naștere”
(Geneza 31:13), folosind aceleași cuvinte pe care i le-a adresat lui Avram când
i-a zis să plece din „casa tatălui [său]” (Geneza 12:1).

Un alt lucru care l-a ajutat pe Iacov să-și dea seama că era momentul să plece
a fost și atitudinea fiilor lui Laban și a lui Laban însuși (vezi Geneza 31:1,2).
„Iacov ar fi plecat de la rudele lui viclene cu mult mai devreme, dacă nu s-ar fi
temut să îl întâlnească pe Esau. Acum își dădea seama că era în pericol din cauza
fiilor lui Laban, care, considerând că averea lui era a lor, ar fi putut să încerce
să o ia cu forța” (Ellen G. White, Patriarhi și profeți, p. 193).

Prin urmare, și-a luat familia și bunurile și a plecat, dând startul unui alt
capitolul din marea epopee a poporului legământului lui Dumnezeu.