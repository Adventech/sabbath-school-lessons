---
title:  Material Pentru Instructori
date:  27/05/2022
---

**Text-cheie:** Geneza 27:36

**Pasaje în studiu:** Geneza 25–30; 11:1-9

### I. Privire generală

**Introducere:** Iacov îi succedă lui Isaac; este următoarea verigă în lanțul
genealogic care duce mai departe sămânța mesianică. În timp ce înaintașii
lui, Avraam și Isaac, au dat naștere la câte două ramuri genealogice, dintre
care doar una a fost păstrată în spița legământului, Iacov este primul patriarh
care a dat naștere unei singure ramuri genealogice legate de legământ – cele
12 seminții ale lui Israel.

Viața lui Iacov abundă de lupte și necazuri. În această secțiune vom urmări
luptele lui de la momentul nașterii și până la momentul exilului în Mesopotamia.
Temperamentul și destinul lui Iacov se remarcă deja din pântecul mamei lui,
unde se luptă cu fratele lui pentru întâietate. Iacov vine pe lume ținându-l cu
mâna de călcâi pe fratele său. Mai târziu, el își va înșela fratele pentru o mâncare
de linte ca să obțină întâietatea și îi va fura acestuia binecuvântarea aferentă
dreptului de întâi născut. În consecință, Iacov este nevoit să fugă la unchiul
lui în Padan-Aram ca să scape de mânia fratelui său. În exil, Iacov însuși este
înșelat de unchiul lui și, drept urmare, va fi constrâns să muncească pentru
Laban mai mulți ani decât se aștepta. Pe de altă parte, Dumnezeu este cu Iacov
și orchestrează evenimentele în favoarea lui. I se descoperă într-un vis, care îi
redă liniștea zbuciumatului Iacov. Istoria lui Iacov se termină cu nașterea celor
12 băieți care vor deveni strămoșii poporului lui Dumnezeu.

### II. Comentariu

**Gemeni diferiți**

Contrastul dintre gemenii Iacov și Esau este vizibil de la început, indicând
destinele lor corespunzătoare. Primul fiu, Esau, este descris din punct de vedere
fizic: este roșcat și păros. Celălalt fiu, Iacov, este descris după gestul pe
care îl face: îl prinde de călcâi pe fratelui lui (′aqeb), de unde și numele Ya′aqob
(Iacov), care anticipează actul lui Iacov de a-i lua locul fratelui său (Geneza
27:36). Mai târziu, când își dă seama că Iacov i-a furat binecuvântarea dreptului
de întâi născut, Esau face un joc de cuvinte cu numele Iacov (ya′aqob)
pentru a-și exprima nemulțumirea că era a doua oară când Iacov îl apucase de
călcâi (Geneza 27:36). Lezarea călcâiului mai are și conotația înșelăciunii și a
unei agresiuni fatale (Geneza 3:15; 49:17). Astfel, numele ambilor frați conțin
profeții, care dezvăluie cele două destine.

Diferențele dintre cei doi sunt imediat transpuse în comportamentul și alegerile
lor. Asemenea lui Ismael (Geneza 21:20), Esau este un vânător iscusit,
un bărbat căruia îi plăcea să stea afară, în câmp deschis, pe când Iacov este
un om blând, care preferă să stea acasă. Esau este iubit de tatăl lui, în timp
ce Iacov este iubit de mama lui (Geneza 25:28). Firea spirituală și sensibilă a
lui Iacov este în contrast cu temperamentul dur și carnal al lui Esau. Termenul
ebraic tam (tradus cu „liniștit”), care îl caracterizează pe Iacov, este același
cuvânt care îi descrie pe Iov (Iov 8:20) și pe Noe (Geneza 6:9). În același fel,
verbul yașab (tradus cu „stătea”) sugerează temperamentul liniștit și meditativ
al lui Iacov (compară cu Psalmii 84:4; 91:1). Aceste informații referitoare la
caracterele lor anticipează întâmplarea cu mâncarea, care îi va stabili fiecăruia
prioritățile (Geneza 25:29-31). Iacov înțelege semnificația spirituală a dreptului
de întâi născut pe care dorește cu atâta ardoare să-l obțină. Esau, în schimb, nu
este preocupat de lucruri care trec dincolo de viața din prezent și nu este interesat
de ce s-ar putea întâmpla după moartea lui. Spre deosebire de Esau, care
este orientat spre prezent, Iacov este orientat spre viitor și deosebit de sensibil
la valorile spirituale. Totuși, este atât de nerăbdător să-și asigure dreptul de întâi
născut la momentul acela, încât folosește mijloace materiale pentru a-și atinge
scopul. Paradoxal, Iacov are destulă credință să „vadă” valorile spirituale și beneficiile
viitoare ale dreptului de întâi născut, dar nu are suficientă credință să se
încreadă în Dumnezeu în privința aceasta (compară cu Geneza 27:41-45). Înainte
de apariția instituției preoției, dreptul de întâi născut „cuprindea nu numai o
moștenire a unor bunuri pământești, ci și o superioritate spirituală” (Ellen G.
White, Patriarhi și profeți, p. 177). Cererea lui Esau (Geneza 25:30) sugerează
că pentru el dreptul de întâi născut nu avea nicio semnificație spirituală; el era
preocupat doar de gratificația imediată. Astfel, el și-a disprețuit dreptul de întâi
născut (Geneza 25:32,34; compară cu Evrei 12:16,17).

**Betel și Babel**

Expresia „poarta cerurilor”, care apare doar aici (Geneza 28:17) în toată
Biblia ebraică, ne reamintește de numele Bab-El („poarta lui Dumnezeu”) și astfel
de inițiativa zadarnică a oamenilor de la Babel, care nu au ajuns niciodată la
„poarta cerurilor”. Expresia „poarta cerurilor” este corelată cu expresia „casa
lui Dumnezeu”, care se referă la „[locul acesta]” care este „piatra” (Geneza
28:18,19); acest loc, la rândul său, este punctul de pe pământ pe care se reazemă
„scara” (Geneza 28:12) din visul lui Iacov. Așadar, la fel ca echivalentul
ceresc al „casei lui Dumnezeu” de pe pământ, „poarta cerurilor” face trimitere
la sălașul ceresc sau templul-sanctuar.

Lecția de la Betel este aceea că există o legătură între cer și pământ, iar
această legătură este scara lui Iacov, care este Dumnezeu Însuși. Astfel, Iacov ia
una dintre pietrele pe care și le pusese în jurul capului (sau sub cap), o piatră
care a fost asociată cu visul lui extraordinar, și ridică „un stâlp” din ea. Termenul
ebraic pentru „stâlp”, matseba, „ridicat”, și care se referă la piatra „ridicată” pe
care o pusese anterior căpătâi, rezonează cu cuvintele mutsav și nitsab, care
se referă la scara „ridicată” și la Dumnezeu „ridicat”. Iacov unge piatra ca semn
al consacrării ei ca monument, comunicând astfel o lecție spirituală. Această
piatră evocă lecțiile din scara lui Iacov, legătura dintre cer și pământ. Spre deosebire
de numele Babel, ce amintește de încercarea inutilă a oamenilor, care
niciodată nu au ajuns la poarta lui Dumnezeu, Betel afirmă că noi suntem în
„casa lui Dumnezeu”. Oamenii de la Bab-El au nutrit ambiția de a ajunge și a
intra în locuința lui Dumnezeu ca să-I ia locul. Lecția de la Betel este că accesul
la Dumnezeu se poate face doar prin intermediul darului lui Dumnezeu, prin
harul și întruparea Sa, prin scara care este Isus Hristos (Ioan 1:51).


**Religia lui Iacov:** Un aspect semnificativ este că pe această piatră, locul pe
care stă scara (Geneza 28:22), Iacov își descoperă religia. Iacov identifică această
piatră drept „casa lui Dumnezeu” (Geneza 28:22). Piatra înseamnă asigurarea
legăturii între cer și pământ (Geneza 28:12). Iacov promite că va construi
un loc de închinare, un sanctuar care va sta mărturie cu privire la acest adevăr.
Jurământul lui este un răspuns la ocrotirea lui Dumnezeu pe drumul de
întoarcere în Țara Promisă. De asemenea, Iacov mai promite să dea zecime ca
răspuns la darul de pâine și îmbrăcăminte din partea lui Dumnezeu. Religia lui
Iacov, închinarea și credincioșia lui sunt astfel descrise ca un răspuns la actele
de har ale lui Dumnezeu și nu ca un mijloc de a obține favoarea Sa. Fiindcă
Dumnezeu este Dumnezeul personal al lui Iacov, fiindcă Dumnezeul din cer
S-a coborât și a creat o legătură cu pământul, Iacov răspunde prin închinare.
Pentru că Dumnezeu este Dumnezeul căruia Îi pasă și care Se îngrijește de
nevoile fizice ale lui Iacov și pentru că Dumnezeu este sursa a tot ce are el
(Geneza 28:22), Iacov răspunde făgăduind că Îi va da zecime. Textul biblic nu
menționează că Iacov și-a împlinit sau nu aceste două jurăminte cu privire la
sanctuar și la zecime. Doar partea lui Dumnezeu din cadrul înțelegerii este consemnată
în cartea Geneza. Iacov va recunoaște că Dumnezeu Și-a împlinit partea
atunci când se va referi la experiența ocrotirii primite din partea Sa (Geneza
35:3; compară cu Geneza 46:3,4). Mai târziu, sanctuarul pe care poporul Israel
l-a ridicat, semnul închinării la Dumnezeul cerului, și instituirea zecimii, semnul
recunoașterii Dumnezeului pământului, sugerează că și Iacov și-a împlinit
jurămintele.

**Binecuvântarea lui Iacov:** Când Iacov propune un târg ca toate oile închise
la culoare și bălțate (Geneza 30:32) să fie puse deoparte și considerate
plata lui, Laban acceptă imediat (Geneza 30:34). Ca să-și atingă scopul, Iacov
folosește nuiele de plop, de migdal și de platan (Geneza 30:37). Acest procedeu
nu este întâmplător, deoarece acești copaci conțin substanțe chimice care
au numeroase beneficii pentru sănătate. Fiindcă exemplarele hibride, corcite,
sunt în mod natural mai puternice, alegându-le pe acestea mai puternice
(Geneza 30:41) în armonie cu viziunea divină, Iacov selectează berbecii care
erau deja purtători ai genelor recesive. Prin folosirea acestei metode, Iacov
este în stare să producă o turmă mare alcătuită din oi și capre puternice și
pestrițe. Metoda lui Iacov poate să pară magie, superstiție, totuși textul biblic
ne spune că Iacov a procedat așa sub îndrumare divină (Geneza 31:11,12). În
plus, studiile științifice arată că metoda lui Iacov ar fi putut fi în concordanță
cu legea geneticii moderne. În final, Iacov „s-a îmbogățit astfel din ce în ce mai
mult” (Geneza 30:43). Această expresie ne amintește de descrierea pe care
o face Iacov bogăției lui Laban (Geneza 30:30). Această corespondență între
cele două evaluări ale bogăției lui Iacov și Laban sugerează că prosperitatea lui
Iacov a fost dobândită pe seama prosperității lui Laban, care, la rândul ei, a fost
urmarea binecuvântării lui Dumnezeu datorită lui Iacov (Geneza 30:27).


### III. Aplicație

**Gemeni diferiți:** Pe baza diferențelor dintre cei doi frați sunt sugerate două
mentalități. Discutați în cadrul grupei cele două profiluri psihologice și cele
două stiluri de viață ilustrate de viața acestor personaje biblice. De ce genul de
oameni reprezentați de Iacov sunt plăcuți înaintea lui Dumnezeu? Toate valorile
pe care le prețuiește Esau (plăcerea unei mâncări bune, sportul, puterea,
dragostea tatălui său) sunt mai puțin importante decât cele prețuite de Iacov
(meditația, amabilitatea, dragostea mamei sale)?

**Betel și Babel:** Citiți Geneza 11:1-9 și Geneza 28:10-22. Comparați cele două moduri
de apropiere de Dumnezeu. Care este diferența dintre Betel, „casa lui
Dumnezeu”, care presupune să fii în casa lui Dumnezeu, și Babel, „poarta
lui Dumnezeu”, care presupune să fii la poarta lui Dumnezeu? Unde plasați
civilizația noastră și de ce?

**Credința lui Iacov:** Care este motivația personală atunci când dați zecime?
De ce țineți poruncile lui Dumnezeu? Cum corelați ascultarea de Dumnezeu și
relația personală cu El? Să presupunem că vă pierdeți locul de muncă din cauza
credincioșiei față de porunca despre Sabat. Cum ați mai reuși să dați zecimea?
