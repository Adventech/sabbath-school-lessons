---
title:  O soție pentru Isaac
date:   18/05/2022
---


Între moartea Sarei și căsătoria lui Isaac există o legătură.

`5. De ce este Avraam atât de preocupat ca Isaac să nu se căsătorească cu o femeie canaanită? Geneza 24`

Avraam a vrut să cumpere bucata de pământ în care să-și îngroape soția
pentru că făgăduința lui Dumnezeu era că urmașii lui vor stăpâni țara. Din
același motiv insistă el acum ca Isaac să nu se stabilească în afara Țării Promise
(Geneza 24:7). De asemenea, gestul lui Isaac de a o duce pe soția lui în cortul
mamei sale și observația că Rebeca l-a mângâiat pe Isaac „pentru pierderea
mamei sale” (Geneza 24:67) trimite înapoi la moartea Sarei și, implicit, la durerea
lui Isaac pricinuită de moartea mamei lui.

Acest fragment este plin de rugăciuni și împliniri ale rugăciunilor și este bogat
în lecții despre providența lui Dumnezeu și libertatea omului. Se deschide
cu rugăciunea lui Avraam, care, prin juruința „pe Domnul, Dumnezeul cerului și
Dumnezeul pământului” (Geneza 24:3), este mai întâi de toate o recunoaștere
că Dumnezeu este Creatorul (Geneza 1:1; 14:19), având o legătură directă cu
urmașii lui Avraam, inclusiv cu Însuși Mesia.

Faptul că îi amintește pe „Îngerul Său” și pe „Domnul, Dumnezeul cerului”
(Geneza 24:7) face trimitere la Îngerul Domnului care a venit din cer ca să-l
salveze pe Isaac de la înjunghiere (Geneza 22:11). Dumnezeul care controlează
universul, Îngerul Domnului care a intervenit pentru a-l salva pe Isaac, va călăuzi
întreg procesul căsătoriei.

Avraam lasă totuși loc pentru posibilitatea ca femeia să nu răspundă la
chemarea lui Dumnezeu. Oricât de puternic este, Dumnezeu nu îi forțează pe
oameni să-L asculte. Deși planul Său pentru Rebeca este ca ea să-l urmeze pe
Eliezer, Rebeca are libertatea de alegere.

Așadar, vedem aici exemplificat din nou marele mister al modului în care
Dumnezeu ne-a dat nouă, oamenilor, liberul-arbitru, libera alegere, o libertate
pe care El nu o va încălca. (Dacă ar face-o, nu s-ar mai numi alegere liberă.)
Totuși, în ciuda realității voinței libere și a multor alegeri îngrozitoare pe care
oamenii le fac pe baza acestei libertăți, putem să avem în continuare încredere
că, în cele din urmă, dragostea și bunătatea lui Dumnezeu vor triumfa.

`De ce este mângâietor să știm că, deși nu toate lucrurile se întâmplă din voia lui Dumnezeu, El deține încă controlul? De exemplu, cum ne dovedește acest lucru profeția din Daniel 2?`