---
title:  Moartea Sarei
date:   17/05/2022
---

În Geneza 22:23 se găsește consemnarea nașterii Rebecăi, care anticipează
căsătoria dintre ea și Isaac (Geneza 24). În același fel, consemnarea morții și
îngropării soției lui Avraam, Sara (Geneza 23), anticipează căsătoria lui Avraam
cu Chetura (Geneza 25:1-4).

`4. Ce rol joacă relatarea despre moartea și îngroparea Sarei în împlinirea făgăduinței lui Dumnezeu? Geneza 23`

Faptul că moartea Sarei este menționată imediat după episodul cu jertfirea
lui Isaac sugerează posibilitatea ca ea să fi fost afectată de acest incident, care
aproape că l-a costat viața pe fiul ei. Într-un anumit sens, și Sara a fost implicată
în testul dat de soțul ei, la fel cum a fost implicată și în călătoriile și lipsa lui
ocazională de credință (Geneza 12:11-13).

Sara nu era genul de femeie care să tacă în chestiuni importante sau care
o deranjau (compară cu Geneza 16:3-5; 18:15; 21:9,10). Absența și tăcerea ei,
chiar și momentul morții ei după acest dramatic eveniment, spun mai multe
despre relevanța ei în cadrul evenimentelor decât ar fi spus-o prezența ei fizică.
Faptul că este menționată vârsta înaintată a Sarei (Geneza 23:1), ca un ecou
al vârstei înaintate a lui Avraam (Geneza 24:1), arată importanța ei în această
desfășurare de fapte.

De fapt, Sara este singura femeie din Vechiul Testament căreia i se menționează
anii, ceea ce dovedește rolul central pe care îl ocupă în relatare. Accentul
pus pe achiziționarea locului de înmormântare a Sarei (care acoperă cea mai
mare parte din capitol), mai degrabă decât pe moartea ei, subliniază legătura
cu Țara Promisă.

Deja precizarea că Sara a murit „în țara Canaan” (Geneza 23:2) subliniază că
moartea ei este ancorată în promisiunea făcută de Dumnezeu cu privire la țară.
Sara este prima persoană din clanul lui Avraam care a murit și a fost îngropată
în Țara Promisă. Îngrijorarea lui Avraam cu privire la statutul său de „străin și
venetic” (Geneza 23:4) și argumentul cu care a insistat pe lângă fiii lui Het arată
că el este interesat nu doar de procurarea unui loc de înmormântare, ci, în primul
rând, de așezarea în țară pentru totdeauna.

`Astăzi sau mâine fă-ți timp să consolezi o persoană care a suferit recent pierderea unei persoane dragi.`