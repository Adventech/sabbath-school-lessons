---
title:  Material Pentru Instructori
date:  20/05/2022
---

**Text-cheie:** Geneza 24:1

**Pasaje în studiu:** Geneza 22–25; Romani 4:1-12; 5:6-8

### I. Privire generală

**Introducere:** Această secțiune ne duce la apogeul parcursului religios al
lui Avraam: jertfirea lui Isaac. Acest sacrificiu constituie testul credinței lui.
Contrariantul eveniment marchează centrul structurii cărții Geneza, un procedeu
literar utilizat pentru a-i atrage atenția cititorului cu privire la importanța
capitolului. Vom analiza o serie de întrebări: Care este semnificația acestui test?
De ce Dumnezeu i-a cerut lui Avraam să-și sacrifice propriul fiu, în contradicție cu
făgăduința Sa? Cum va purta Dumnezeu de grijă? De ce a fost schimbată jertfa,
de la Isaac la un presupus miel și, în final, la un berbec? Care este semnificația
teologică și profetică a jertfei eșuate? După această situație dramatică, niciun
eveniment însemnat nu mai are loc în viața lui Avraam. Următoarea întâmplare
majoră este căsătoria lui Isaac cu Rebeca. Apoi, Avraam se căsătorește cu
Chetura și, în cele din urmă, moare, „înaintat în vârstă”.

**Temele studiului**

**1. Semnificația ispășirii:** Jertfirea lui Isaac presupune ceva mai mult decât o
problemă etică sau decât o luptă existențială. Narațiunea biblică tratează
subiectul ispășirii și îi dezvăluie misterul, semnificația profundă, procesul
cosmic și scopul escatologic. Chemarea lui Dumnezeu adresată lui Avraam,
menită să fie o binecuvântare pentru toate popoarele, se împlinește prin
intermediul ispășirii imortalizate prin sacrificarea lui Isaac.

**2. Puterea rugăciunii:** Căsătoria lui Isaac se bazează pe rugăciune. Frumoasa
istorisire despre rugăciunea lui Eliezer și împlinirea ei este deosebit de inspiratoare și bogată în sensuri și lecții spirituale.

### II. Comentariu

**Semnificația ispășirii**

Trimiterea la ispășire este deja conținută în noțiunea de test. Sensul verbului
ebraic nissah, „a pune la încercare/a testa/a cerceta/a încerca” (Geneza
22:1), transmite două idei opuse. Pe de o parte, verbul are legătură cu judecata.
Dumnezeu te „încearcă” pentru ca „să-ți cunoască pornirile inimii” (Deuteronomul 8:2; compară cu Psalmii 139:1,23,24). Acest aspect este clar
enunțat de Îngerul Domnului (Geneza 22:11,12).
Pe de altă parte, ideea biblică de testare sau de punere la încercare trece
dincolo de simplul test amenințător pe care Dumnezeu trebuia să i-l dea
lui Avraam ca să evalueze calitatea credinței lui. Moise folosește același verb
nissah, „a pune la încercare”, ca să-și liniștească poporul care tremura la auzirea
glasului tunător de la Sinai (Exodul 20:18-20). În loc să exprime un act arbitrar
și nemilos îndreptat împotriva celui supus testului, punerea la încercare
din partea lui Dumnezeu aduce perspectiva pozitivă și promițătoare a judecății
divine și a răscumpărării în favoarea celui încercat și trebuie deci înțeles în legătură cu legământul harului și mântuirii.

Ideea de ispășire reapare odată cu berbecul, pe care Avraam este surprins
să-l vadă. Avraam și Isaac se așteptau la un miel (Geneza 22:7). La întrebarea
cutremurătoare a lui Isaac: „Unde este mielul?”, care presupunea o alta – „Sunt
eu mielul?” –, Avraam răspunde: „Dumnezeu Însuși va purta de grijă” (Geneza
22:8), ceea ce, ad litteram, înseamnă: „Dumnezeu va vedea de miel în legătură
cu Sine.” Construcția sugerează un accent pus pe „Dumnezeu”, pentru a arăta
că soluția este doar la El. Dumnezeu este Cel care va vedea. Expresia „a vedea
în legătură cu Sine” este neobișnuită. Este unică în Scripturile ebraice. Are
aceeași formă cu expresia lek leka, ce înseamnă „ieși în legătură cu tine însuți”
sau, într-o formă reflexivă, „scoate-te pe tine însuți”. Forma verbală yr′eh lo (în
general tradusă cu „El va purta de grijă”) ar trebui deci tradusă ca „Dumnezeu
Însuși (Se) va vedea ca miel”, ceea ce înseamnă că Dumnezeu Însuși Se va oferi
ca miel.

Scopul acestei relatări nu a fost acela de a răspunde la întrebarea legată
de originea jertfelor animale sau de a indica ce trebuie să facă și să-I ofere oamenii lui Dumnezeu ca să obțină mântuirea. Berbecul care l-a înlocuit pe Isaac
a însemnat că Dumnezeu Se dăruia pe Sine lui Avraam. Lucrarea de mântuire
vine de la Dumnezeu, după cum evidenția Pavel: „Dumnezeu era în Hristos,
împăcând lumea cu Sine” (2 Corinteni 5:19). Totuși, dincolo de rolul substitutiv
al animalului, berbecul ca ardere-de-tot transmitea lecții teologice profunde.
Natura jertfei transmitea semnificația ei spirituală. Arderea-de-tot era singura
jertfă care, după cum îi spune și numele, necesita arderea în întregime
a animalului (Leviticul 1:9). Arderea-de-tot arăta deci spre plenitudinea sacrificiului lui Dumnezeu prin Isus Hristos pentru salvarea omenirii (Evrei 9:12;
10:10). În același fel, o ardere-de-tot era adusă și în Ziua Ispășirii (Leviticul
16:3,5). Mai mult decât oricare alt pasaj biblic, acesta are un limbaj comun cu
textul despre jertfirea lui Isaac. Descoperim aceeași asociere de cuvinte în ambele texte: „ardere-de-tot” (Geneza 22:13; compară cu Leviticul 16:3,5); „a se
arăta/vedea” la aceeași formă reflexivă (Geneza 22:14, NTR, EDCR, BTF, VBRC;
compară cu Leviticul 16:2), „a luat” (Geneza 22:13; compară cu Leviticul 16:5)
și „un berbec” (Geneza 22:13; compară cu Leviticul 16:5). Această conexiune
intertextuală unică sugerează că cel care a scris textul despre ritualul Zilei
Ispășirii a avut în vedere textul despre jertfirea lui Isaac și a plasat deliberat
această relatare în perspectiva Zilei Ispășirii.

Relatarea modului în care Avraam l-a legat și l-a oferit pe Isaac trece deci
dincolo de experiența privată, existențială, religioasă sau etică a unui individ.
Aceasta este o profeție. Faptul că Dumnezeu a fost Cel care S-a îngrijit de berbec
face trimitere simbolic la Ziua escatologică a Ispășirii, când Dumnezeu va
accepta acea jertfă pentru realizarea istorică a ispășirii omenirii (Daniel 8:14) în
vederea Împărăției lui Dumnezeu (Daniel 7:9-14).

**Puterea rugăciunii**

Rugăciunea lui Eliezer (Geneza 24:12-14) are trei părți:
1. Eliezer I se adresează lui Dumnezeu ca Dumnezeului său personal și
istoric (Geneza 24:12).

2. Eliezer se roagă pentru succesul acțiunii lui. Verbul ebraic haqr′eh,
„a da izbândă” (Geneza 24:12), derivă din verbul garah, care înseamnă „a se
întâmpla” și transmite ideea de șansă, ocazie (Rut 2:3). Slujitorul Îi cere lui
Dumnezeu să creeze ocazia acestei întâlniri. Noțiunea de situație întâmplătoare,
accidentală, nu încape aici. Faptul că Dumnezeu deține controlul asupra
împrejurărilor și șanselor înseamnă că El va opera în parametrii a ceea ce pare
a fi o întâmplare, ceva accidental din perspectivă umană. El este Dumnezeul
providenței, care poate face ca evenimentul să aibă loc. Această perspectivă
este întărită de faptul că slujitorul merge până acolo încât să stabilească nu
doar momentul acestui eveniment, care ar trebui să aibă loc imediat (Geneza
24:12), ci și locul, care ar trebui să fie chiar acolo unde slujitorul „a lăsat cămilele [...] în genunchi (Geneza 24:11) și unde se afla el, „lângă izvorul acesta de apă” (Geneza 24:13).

3. Eliezer stabilește condiții precise. Pentru a face selecția miresei, slujitorul
Îi propune lui Dumnezeu un test. Candidata trebuie nu doar să aplece vadra
spre el, un străin (Geneza 24:14), dar mai și trebuie să se ofere voluntar să-i
adape cele șapte cămile. Dificultatea testului va stabili dacă Dumnezeu Se află
în spatele lui (Geneza 24:14; compară cu Judecătorii 6:36-40). Evident, acest
test nu este doar un semn supranatural care să arate aprobarea lui Dumnezeu,
ci și un test al caracterului care va dezvălui personalitatea acelei femei, generozitatea și amabilitatea ei, dispoziția ei de a sluji dincolo de ce se cere, ospitalitatea
ei, precum și robustețea și puterea ei fizică. Împlinirea rugăciunii slujitorului
a început dinainte ca el să se roage (Geneza 24:15; compară cu Matei 6:8).

Consemnarea modului în care această rugăciune este ascultată începe cu
o surpriză, redată prin cuvântul „Iată”, care o introduce în scenă pe Rebeca.
În plus, referirea la vadra de pe umărul ei (Geneza 24:15) face trimitere la
condițiile din cererea pe care slujitorul i-a adresat-o lui Dumnezeu (Geneza
24:14). Mai departe se precizează calitățile fizice ale femeii: frumusețea și
fecioria ei (Geneza 24:16). Contextul ei familial o califică pentru căsătoria cu
Isaac. Informațiile legate de spațiu, cum că ea s-a coborât la izvor, adaugă suspans
narațiunii. Slujitorul este nerăbdător să se convingă (Geneza 24:17). Spre
surprinderea lui, toate condițiile testului sunt împlinite cu acuratețe de Rebeca.
Ea își pleacă vadra (Geneza 22:18), întocmai cum a descris Eliezer gestul în rugăciunea lui. Rebeca chiar întrece așteptările slujitorului. Ea nu doar că își face datoria de a da apă de băut străinului, ci adaugă o invitație expresă ca și el să bea. De asemenea, ea pune zel, entuziasm și eficiență în activitatea ei. Reacția lui Eliezer este aceea de mirare, fără să zică nimic (Geneza 24:21).

Deși s-a rugat pentru acest semn, el se miră în fața minunii de necrezut.
Cu toate acestea, credința lui este în continuare amestecată cu îndoieli: chiar
nu știe dacă a avut succes sau nu (Geneza 24:21). Doar atunci când ajunge
la casa Rebecăi, Eliezer știe că misiunea lui a reușit. Înalță o a doua rugăciune,
de binecuvântare a Domnului (Geneza 24:27). Binecuvântarea marchează
simțământul sosirii la destinație și al împlinirii profeției (Ezra 7:27,28; Daniel
12:13). Momentul efectiv când Rebeca împlinește cuvintele precise din rugăciunea
lui Eliezer îl determină pe acesta să înțeleagă că Dumnezeu nu este
doar un Dumnezeu al iubirii și al harului, ci și un Dumnezeu al adevărului și al
acțiunii, care determină cursul evenimentelor.

### III. Aplicație

**Semnificația ispășirii:** Discutați în cadrul grupei semnificația teologică a
ispășirii și modul în care acest adevăr vă influențează viața personală. Ce înseamnă
ispășirea pentru fiecare dintre noi? De ce avem nevoie de ispășire?
Cum ați comunica această nevoie prietenilor postmoderni pe care îi aveți și
care nu simt nevoia să fie iertați?

Discutați despre semnificația spirituală și existențială a adevărului transmis
de Biserica Adventistă cu privire la simbolul Zilei Ispășirii în relație cu revenirea Domnului Hristos. Analizați relevanța interpretării profetice a celor 2 300 de seri și dimineți (Daniel 8:14). Cum vă influențează viața acest adevăr profetic dificil? Cât de capabili sunteți să le transmiți prietenilor seculari acest adevăr
într-o manieră eficientă, clară și convingătoare? În cazul în care nu le puteți
transmite acest adevăr, ce înseamnă acest lucru? De ce adevărul despre Ziua
escatologică a Ispășirii – adică împlinirea în viitor a simbolurilor Zilei Ispășirii – este atât de important pentru viața noastră religioasă, pentru relația noastră cu Dumnezeu, pentru noi înșine și pentru semenii noștri?

**Puterea rugăciunii:** Ce lecții spirituale ați învățat din experiența rugăciunii
lui Eliezer? Găsiți în viața personală situații de împlinire a rugăciunilor care să
ilustreze aceste lecții. Ce lecții ați învățat despre succes din aceste episoade?
Cum v-au întărit credința aceste experiențe? Găsiți în viața personală momente
când Dumnezeu nu a răspuns la cereri. Ce lecții ați învățat din dezamăgirile suferite?
În ce fel experiențele eșecului v-au întărit și/sau v-au reabilitat credința?
Cum explicați faptul că oamenilor buni li se întâmplă lucruri rele și oamenilor
răi, lucruri bune (citiți și discutați Eclesiastul 9:2,11)?
