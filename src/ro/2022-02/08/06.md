---
title:  O soție pentru Avraam
date:   19/05/2022
---

`6. Care este semnificația acestor evenimente finale din viața lui Avraam? Geneza 24:67–25:1-8`

După ce Sara a murit, Avraam s-a recăsătorit. Asemenea lui Isaac, el este
mângâiat după moartea Sarei (Geneza 24:67). Amintirea Sarei trebui să fi fost
încă vie în mintea patriarhului, așa cum a fost în mintea fiului său.

Cu toate acestea, identitatea noii sale soții este neclară. Faptul că cronicarul
îi alătură pe fiii Cheturei și pe fiii lui Agar, fără să menționeze numele Chetura,
ar putea însemna că Chetura ar putea fi Agar (după cum au sugerat unii). Un
aspect semnificativ este că Avraam se poartă cu fiii Cheturei cum s-a purtat cu
fiii lui Agar: el îi trimite departe, ca să evite orice influență spirituală și ca să
facă o distincție clară între fiul lui avut cu Sara și ceilalți fii.

De asemenea, el „a dat lui Isaac toate averile sale” (Geneza 25:5), în timp ce
„a dat daruri fiilor țiitoarelor sale” (Geneza 25:6). Clasificarea drept „țiitoare”
ar putea implica și faptul că statutul Cheturei, asemenea statutului lui Agar, a
fost acela de concubină. Potențiala identificare a Cheturei cu Agar ar mai putea
explica și aluzia subtilă la memoria Sarei ca un preludiu al căsătoriei lui Avraam
cu Chetura-Agar.

Este interesant că în Geneza 25:1-4,12-18 este o listă cu copiii pe care
Avraam i-a avut cu Chetura, precum și o listă cu copiii lui Ismael. Poate că scopul
genealogiei de după căsătoria lui Avraam cu Chetura, care i-a dăruit șase
copii, versus ceilalți doi copii ai săi (Isaac și Ismael), este acela de a oferi dovezi
referitoare la făgăduința lui Dumnezeu că Avraam va fi tatăl multor popoare.

Cea de-a doua genealogie se referă la urmașii lui Ismael, care au format și
ei 12 triburi (compară cu Geneza 17:20), la fel cum s-a întâmplat în cazul lui
Iacov (Geneza 35:22-26). Dar, desigur, legământul lui Dumnezeu va fi rezervat
seminței lui Isaac (Geneza 17:21), nu a lui Ismael, un aspect asupra căruia
Scriptura este foarte clară.

Consemnarea morții lui Avraam, între cele două genealogii (Geneza 25:7-
11), stă, de asemenea, mărturie despre binecuvântarea lui Dumnezeu. Aceasta
scoate la iveală împlinirea promisiunii făcute de Dumnezeu lui Avraam cu mulți
ani mai înainte, și anume că el va muri „după o bătrânețe fericită” (Geneza
15:15) și după „mulți ani” (compară cu Eclesiastul 6:3).

În final, Domnul a rămas fidel promisiunilor Sale pline de har față de slujitorul
Său credincios Avraam, a cărui credință este prezentată în Scriptură ca un
mare exemplu, dacă nu cel mai bun exemplu din Vechiul Testament de mântuire
prin credință (vezi Romani 4:1-12).