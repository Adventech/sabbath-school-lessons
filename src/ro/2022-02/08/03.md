---
title:  Domnul va purta de grijă
date:   16/05/2022
---

`2. Cum Și-a împlinit Dumnezeu făgăduința că va purta El de grijă? Ce a asigurat El? Geneza 22:8,14,18`

Când Isaac a întrebat despre animalul de jertfă, Avraam a dat un răspuns
care nedumerește: „Dumnezeu Însuși va purta de grijă de mielul pentru arderea-
de-tot” (Geneza 22:8). Dar forma verbală din ebraică poate să însemne de
fapt: „Dumnezeu Însuși Se va îngriji ca miel.” Verbul „a se îngriji de/a vedea
de” (yir′eh lo) este utilizat într-un mod care poate să însemne: „Se va vedea pe
Sine” (sau, literal, „Dumnezeu Însuși (Se) va vedea ca miel”).

Așadar, ceea ce ni se arată aici este esența planului de mântuire, cu Domnul
Însuși care suferă și plătește în trupul Său pedeapsa pentru păcatele noastre.

`3. Cum ne ajută versetele următoare să înțelegem ce s-a întâmplat la cruce, un eveniment prefigurat în jertfa de pe muntele Moria? Ioan 1:1-3; Romani 5:6-8`

Acolo, pe muntele Moria, cu mult înainte de evenimentul de la cruce, berbecul
de jertfă care era „încurcat cu coarnele într-un tufiș” (Geneza 22:13) Îl
indica direct pe Isus. El este Cel care este „văzut” aici, după cum explică Avraam
mai târziu, în Geneza 22:14 – „La muntele unde Domnul va purta de grijă”
(VDC) /„La muntele unde Domnul se vede” (MT [engl.]). Chiar Isus avea să facă
trimitere la declarația profetică a lui Avraam de aici, repetând ca un ecou cuvintele
lui Avraam: „Tatăl vostru Avraam a săltat de bucurie că are să vadă ziua
Mea; a văzut-o și s-a bucurat” (Ioan 8:56).

„Ca să imprime în mintea lui Avraam realitatea Evangheliei, precum și ca
să-i pună la probă credința, Dumnezeu îi poruncise să-l aducă jertfă pe fiul său.
Agonia pe care îndurat-o în timpul acelor zile sumbre ale teribilei încercări a
fost îngăduită ca el să poată înțelege din proprie experiență ceva din măreția
sacrificiului făcut de Dumnezeul cel veșnic pentru mântuirea omului” (Ellen G.
White, Patriarhi și profeți, p. 154).

`Ce a avut de suferit Dumnezeu în locul nostru? Care ar trebui să fie reacția noastră la ceea ce a fost făcut pentru noi?`