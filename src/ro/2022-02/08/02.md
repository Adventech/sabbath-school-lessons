---
title:  Muntele Moria
date:   15/05/2022
---

`1. Care a fost semnificația testului dat lui Avraam? Ce lecții spirituale se desprind din acest eveniment șocant? Geneza 22:1-12; Evrei 11:17`

Geneza 22 a devenit un pasaj clasic în literatura universală, inspirându-i nu
doar pe teologi, ci și pe filosofi și pe artiști. Totuși, semnificația testului dat de
Dumnezeu este greu de înțeles. Această poruncă divină contrazice interdicția
biblică de mai târziu privind jertfele umane (Leviticul 18:21) și, bineînțeles, părea
să împiedice împlinirea promisiunii lui Dumnezeu cu privire la un legământ
veșnic prin Isaac (Geneza 15:5). Atunci, cu ce scop l-a chemat Dumnezeu pe
Avraam să facă acest lucru? De ce să-l pună la probă într-un mod atât de șocant?

Noțiunea biblică de test (în ebraică, nissah) cuprinde două idei opuse:
se referă la o judecată pentru a afla ce este în inima celui testat sau încercat
(Deuteronomul 8:2; compară cu Geneza 22:12), dar aduce și asigurarea harului
lui Dumnezeu asupra celui pus la probă (Exodul 20:18-20).

În cazul de față, credința lui Avraam în Dumnezeu îl duce în punctul în care
el riscă să-și piardă viitorul (urmașii). Cu toate acestea, fiindcă se încrede în
Dumnezeu, Avraam va face ce îi cere Dumnezeu, indiferent cât de greu îi este
să înțeleagă. La urma urmei, ce este credința, dacă nu încrederea în ce nu vedem
sau nu înțelegem pe deplin? De asemenea, credința biblică nu are prea
mult de-a face cu capacitatea noastră de a-I oferi ceva lui Dumnezeu și de a
sacrifica ceva pentru El – deși, fără îndoială, și acest lucru joacă un rol important
(Romani 12:1) –, ci are legătură cu capacitatea noastră de a ne încrede în
El și de a primi harul Său, în timp ce înțelegem cât de lipsiți de merite suntem.

Acest adevăr a fost reafirmat în ce a urmat. Toate faptele lui Avraam, numeroasele
lui acțiuni pline de zel, drumul lui dureros cu fiul său, chiar și disponibilitatea
de a asculta și de a-I oferi lui Dumnezeu tot ce avea mai bun, oricât
de bogate în învățătură ar fi, nu puteau să-l mântuiască pe Avraam. De ce?
Pentru că Domnul Însuși Se îngrijise de cele necesare jertfei hotărâte, care, la
rândul ei, arăta spre singura lui speranță de mântuire, Isus. Atunci trebuie să
fi înțeles Avraam ce înseamnă harul. Nu faptele noastre pentru Dumnezeu ne
mântuiesc, ci faptele lui Dumnezeu pentru noi (Efeseni 3:8; compară cu Romani
11:33), oricât de mult am fi chemați să lucrăm pentru Dumnezeu, asemenea lui
Avraam, ale cărui fapte întruchipează clar acest lucru (Iacov 2:2-23).

`Ce îți spune experiența lui Avraam și Isaac de pe muntele Moria despre credința ta și despre modul în care o manifești?`