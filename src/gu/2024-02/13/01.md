---
title:  દેવના પ્રેમનો વિજય
date:   22/06/2024
---

### સાબ્બાથ મધ્યાન્હ
પ્રકટી. ૨૨:૧૧, ૧૨;યિર્મેયાહ ૩૦:૫-૭; ગીતશાસ્ત્ર ૯૧:૧-૧૧; યિર્મેયાહ ૨૫:૩૩; પ્રકટી. ૨૧:૨; પ્રકટી. ૨૦:૧૧-૧૫.

> <p>સ્મૃતિસૂત્ર</p>
> “વળી, મેં રાજ્યાસનમાંથી મોટી વાણી એમ બોલતી સાંભળી, કે જૂઓ, દેવનો મંડપ માણસોની સાથે છે દેવ તેઓની સાથે વાસો કરશે, તેઓ તેના લોકો થશે, અને દેવ પોતે તેઓની સાથે રહીને તેઓનો દેવ થશે.તે તેઓની આંખોમાંનું દરેક આંસુ લૂછી નાખશે; મરણ ફરીથી થનાર નથી; તેમજ શોક કે રુદન કે દુ:ખ ફરીથી થનાર નથી; પ્રથમની વાતો જતી રહેલી છે.” (પ્રકટી.૨૧:૩,૪)

આપણે આશા સાથે ભવિષ્યનો સામનો કરી શકીએ છીએ. જો કે પડકારજનક સમય આવી રહ્યો છે, આપણે ગમે તેટલી તકલીફોમાંથી પસાર થતાં હોઈએ, ગમે તેટલી મુશ્કેલીઓ સહન કરતા હોઈએ, ગમે તે દુઃખનો અનુભવ કરી રહ્યા હોઈએ, જો આપણને આશા હોય કે વધુ સારો દિવસ આવવાનો છે, તો આપણે આજે હેતુમય જીવન અને આનંદ સાથે જીવી શકીએ છીએ. ફ્રેન્કલિન ડી. રૂઝવેલ્ટ ૧૯૩૩-૧૯૪૫ દરમ્યાન પ્રમુખ હતા, જે યુ.એસ.ના ઈતિહાસના સૌથી મુશ્કેલ સમયગાળામાંનો એક હતો. તે પોલિયોથી લકવાગ્રસ્ત હતા અને સહાય વિના ચાલી શકતા ન હતા. તેમણે એકવાર લખ્યું હતું કે, “અમે હંમેશા આશા, વિશ્વાસને પકડી રાખીએ છીએ,અને ખાતરી છે, કે ક્ષિતિજની પેલે પાર એક સારું જીવન, એક સારી દુનિયા છે." આલ્બર્ટ આઈન્સ્ટાઈન, વિશ્વના સૌથી તેજસ્વી માણસોમાંના એકે, લખ્યું હતું, "ગઈકાલ માંથી શીખો, આજ માટે જીવો, આવતી કાલની આશા રાખો." રાણી વિક્ટોરિયાના શાસનકાળ દરમ્યાન લોકપ્રિય અંગ્રેજી કવિ આલ્ફ્રેડ લોર્ડ ટેનીસને એકવાર લખ્યું હતું, "આશા આગામી વર્ષના બારણામાંથી સ્મિત કરે છે, 'તે વધુ સુખદાયી હશે'"

આ ત્રિમાસિકના અંતિમ પાઠમાં, આપણે સૃષ્ટિના ઈતિહાસના સૌથી ઉત્તેજક સમય દરમ્યાન ખ્રિસ્તના અડગ પ્રેમ અને મહાન વિવાદમાં તેમનો સંપૂર્ણ વિજય જોઈશું. બાઇબલનું છેલ્લું પુસ્તક, પ્રકટીકરણ, આપણને આજ, આવતીકાલ અને હંમેશ માટે આશા આપે છે.