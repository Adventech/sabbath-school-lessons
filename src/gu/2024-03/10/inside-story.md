---
title:  મિશન સ્ટોરી
date:   06/09/2024
---

### "હેલો" કરતાં વિશેષ

હાર્લિન, કોસ્ટા રિકા

શેરીમાં પસાર થતાં જ હાર્લિને ફ્લોરેને ઓળખી. ભૂતપૂર્વ પોલીસ અધિકારી તરીકે, હાર્લિન જાણતી હતી કે ફ્લોર ડ્રગ્સ અને આલ્કોહોલ ખરીદવા માટે પૈસા માટે કંઈપણ વેચવા તૈયાર છે.

ફ્લોરે પણ હાર્લિનને ઓળખી કાઢી. બે મહિલાઓ કોસ્ટા રિકાના એક શહેરમાં માત્ર એક બ્લોક દૂર રહેતી હતી. તેઓએ વર્ષોથી શુભેચ્છાઓની આપ-લે કરી હતી, પરંતુ તેનાથી વધુ ક્યારેય નહીં.

આ દિવસે, હાર્લિનને સરળ "હેલો" કરતાં વધુ કહેવાની ઈચ્છા અનુભવી.

"તમે કેમ છો?" તેણીએ પૂછ્યું. " જીવન કેવું ચાલે છે?"

"બધું ખરાબ છે," ફ્લોરે અસ્પષ્ટપણે જવાબ આપ્યો.

હાર્લિન એ સ્ત્રીને નજીકથી જોઈ રહી.

"તમારી પાસે ખાવા માટે કંઈ છે?" તેણીએ પૂછ્યું.

ફ્લોરે માથું નીચું કર્યું અને રડવા લાગી.

હાર્લિન સ્ટોર પર જઈ રહી હતી, અને તેણે ફ્લોર માટે ખોરાક ખરીદવાનું નક્કી કર્યું.

સ્ટોરથી ઘરે પાછા ફરતી વખતે, તેણી ફ્લોરના ઘરે ગઈ અને ચોખાની થેલી, કઠોળની થેલી અને ચિકનના બે ટુકડા મૂકીને ગઈ.

બીજા દિવસે, હાર્લિને તેના ચર્ચના પાળકને બેંકની બહાર જોયા.

“મારી પાસે અહીં થોડો ખોરાક છે,” પાળકે ચોખા, કઠોળ, તેલ, લોટ અને અન્ય વસ્તુઓથી ભરેલી થેલી તરફ ઈશારો કરતા કહ્યું. "શું તમે કોઈને ઓળખો છો જેને તેની જરૂર છે?"

"હા," હાર્લિને કહ્યું. "મારી એક પાડોશી છે જેની પાસે ખાવા માટે કંઈ નથી."

"આ લો, અને તેને આપજો," તેમણે કહ્યું.

હાર્લિને પાળકને તેમની સાથે જવા આમંત્રણ આપ્યું.

"મારી સાથે આવો, અને તમે જોશો કે તે ક્યાં રહે છે," તેણીએ કહ્યું.

બંને ફ્લોરના ઘરે ગયા અને તેને ખાવાનું આપ્યું.

ફ્લોર ખૂબ આભારી હતી.

તેઓ વાત કરતાં હતા ત્યાંજ, હાર્લિને પૂછ્યું કે શું તેણીને બાઇબલનો અભ્યાસ કરવો છે. ફ્લોરે સંકેત આપ્યો કે તેણી કરશે.

બીજા દિવસે, હાર્લિન તેના ચર્ચમાંથી એક પુરુષ અને ત્રણ સ્ત્રીઓ સાથે બાઇબલ અભ્યાસ માટે પહોંચી. ફ્લોરનું ઘર અંદરથી ખૂબ જ જર્જરિત હતું બેસવા લાયક ન હતું, તેથી તેઓ તેના આગળના નાના બગીચામાં બેઠા.

તે પછી, જૂથ અઠવાડિયે એક વાર ગીત ગાવા અને બાઇબલ અભ્યાસ કરવા માટે મળતું. ફ્લોરને ગાવાનું ગમ્યું, અને તેણીને ખાસ કરીને "મને નવું હૃદય આપો" શબ્દો સાથેનું ગીત ગમ્યું.

ફ્લોરનું હૃદય બદલાવા લાગ્યું. તેણીએ અપમાન કરવાનું અને કુટુંબના સભ્યો અને પડોશીઓને મારવાનું બંધ કર્યું જેઓ તેણીને નારાજ કરતા હતા. તેણીની અપવિત્રતાથી ભરેલી વાણી શુદ્ધ થઈ ગઈ.

બાઇબલ અભ્યાસના બે મહિના પછી, કોસ્ટા રિકામાં વરસાદની મોસમ શરૂ થઈ, અને જૂથ ફ્લોરના યાર્ડમાં મળી શક્યું નહીં,કારણ ભીના થઈ જવાતું હતું.

ફ્લોર સાપ્તાહિક સભાઓ ચૂકી ગઈ, અને તેણીએ સાબ્બાથે સેવન્થ-ડે એડવેન્ટિસ્ટ ચર્ચમાં મંડળીના સભ્યોની શોધ કરી.

કોઈએ તેણીને ચર્ચમાં આમંત્રણ આપ્યું ન હતું. તેણી પોતાની મેળે આવી.

વધુ બે મહિના વીતી ગયા, અને ચર્ચના પાળકે ફ્લોરને પૂછ્યું કે શું તે બાપ્તિસ્મા માટે તેનું હૃદય ઈસુને આપવા માંગે છે.

તેણીને પ્રશ્ન ગમ્યો. "હા," તેણીએ કહ્યું. "કોઈએ મને ક્યારેય પૂછ્યું નથી કે શું હું બાપ્તિસ્મા લેવા માંગુ છું."

થોડા સમય પછી, ફ્લોર પસ્તાવા રૂપી પાણીમાં ડૂબી ગઈ.

ફ્લોરની નગરમાં જાણીતી પ્રતિષ્ઠા હતી. દરેક જણ તેના જીવનને જાણતા હતા. શહેરના લોકોએ જોયું કે તે કેવી રીતે બદલાઈ રહી છે, અને તેના બાપ્તિસ્મા પછી તેને આનંદથી ઘરે જતી જોઈને તેઓ આશ્ચર્યચકિત થયા. એક પછી એક વ્યક્તિ તેને ગળે લગાડવા અને અભિનંદન આપવા માટે રોકાઈ ગયાં.

ફ્લોર ખૂબ ખુશ હતી! તેને વર્ષોથી આલિંગન મળ્યું ન હતું.

તેના બાપ્તિસ્મા પછીના કેટલાક મહિનાઓ પછી, ફ્લોર કોસ્ટા રિકામાં વફાદાર સેવન્થ-ડે એડવેન્ટિસ્ટ છે.

"હું મારા નવા જીવન માટે પ્રભુનો આભાર માનું છું," તેણીએ કહ્યું. "ચર્ચના સભ્યો મારા માટે જે કરે છે તેના માટે હું આભારી છું."

હાર્લિન ફ્લોરના જીવનના પરિવર્તન માટે પવિત્ર આત્માને શ્રેય આપે છે.

તેણી એ પણ માને છે કે તે પવિત્ર આત્મા હતો જેણે તેણીને તે દિવસે "હેલો" કરતાં વિશેષ કહેવા માટે પ્રોત્સાહિત કરી હતી કે જે દિવસે ફ્લોર પાસે ખોરાક ન હતો.

"દેવ મહાન છે," હાર્લિને કહ્યું. "એવું કંઈ મુશ્કેલ નથી જે તે ન કરી શકે."

આ મિશન સ્ટોરી કોસ્ટા રિકાનું જીવન અને ત્યાંના સુવાર્તાના પડકારોના આંતરિક દેખાવનું વર્ણન કરે છે. આ ત્રિમાસિકના તેરમા સાબ્બાથના દાનોનો એક ભાગ પ્રભાવનું કેન્દ્ર ખોલવામાં મદદ કરશે કે, જેઓ માદક પદાર્થો અને દારૂના વ્યસની જીવનમાં ફસાઈ જવાના જોખમમાં હોય તેવા બાળકો સાથે ઈસુના પ્રેમને પ્રગટ કરશે. ૨૮મી સપ્ટેમ્બરના રોજના તેરમા સાબ્બાથના ઉદાર દાનોનું આયોજન કરવા બદલ આભાર.