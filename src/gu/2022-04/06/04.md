---
title: “સંપૂર્ણ થયું”
date: 01/11/2022
---

`વાંચો, યોહાન ૧૯:૧-૩૦. ઈસુના નિવેદનમાં આપણા માટે નિર્ણાયક સંદેશ શું છે, “તે પૂર્ણ થયું છે”?`

છેવટે, ખ્રિસ્ત માટે, માનવજાત માટે અને સમગ્ર સૃષ્ટિ માટે મહત્વની ક્ષણો આવી પહોંચી હતી. ઊંડી વેદના સાથે, તેમણે અંધકારની શક્તિઓ સામે સંઘર્ષ કર્યો. ગેથસેમાની વાડીમાંથી ધીમે ધીમે કાલ્વરીના પર્વત સુધી તેમનો માર્ગ બનાવ્યો, અન્યાયી પરીક્ષણો સહન કર્યા. દુષ્ટ દૂતો તેમને હરાવવાનો પ્રયાસ કરી રહ્યા હતા. જ્યારે ઈસુ વધસ્તંભ પર લટકતા હતા, ત્યારે મુખ્ય યાજકો, શાસ્ત્રીઓ અને વડીલોએ તેમની ઠેકડી ઉડાવતા કહ્યું, “બીજાઓને તેણે બચાવ્યા; પણ પોતાને તે બચાવી નથી શકતો. એ તો ઇઝરાયેલનો રાજા છે, તે હમણાં વધસ્તંભ પરથી ઊતરી આવે, એટલે અમે તેના પર વિશ્વાસ કરીશું.’’ (માત્થી ૨૭:૪૨)

શું ખ્રિસ્ત વધસ્તંભ પરથી નીચે આવીને પોતાને બચાવી શક્યા હોત? હા, તે સક્ષમ હતા પણ તેમ કરવા તૈયાર નહોતા. તે મશ્કરી કરનારાઓ સહિત સમગ્ર માનવ જાત માટેના તેમના બિનશરતી પ્રેમે તેમને હાર માનવા ન દીધી. વાસ્તવમાં, “મશ્કરી કરનારાઓ તે લોકોમાંના હતા જેમને બચાવવા માટે તે મરણ સહી રહ્યા હતાં; અને તે વધસ્તંભ પરથી નીચે આવીને પોતાને બચાવી ન શક્યા, કારણ કે તેમનાં પર ખીલા જડવામાં આવ્યા હતાં તેમ નહિ, પરંતુ માનવજાતને બચાવવાની તેમની ઇચ્છાથી પકડવામાં આવ્યા હતા.” -આલ્ફ્રેડ પ્લમર, એસ. મેથ્યુ (લંડન: ઇલિયટ સ્ટોક, ૧૯૧૦), પૃષ્ઠ.૩૯૭. 

અહીં, ખ્રિસ્તની વેદનામાં, ઈસુ શેતાનના રાજ્યને હરાવી રહ્યાં હતાં, તેમ છતાં તે શેતાન હતો જેણે યહુદાને વિશ્વાસઘાત સહિતની ઘટનાઓને માટે ઉશ્કેર્યો હતો (યોહાન ૬:૭૦; યોહાન ૧૩:૨,૨૭). “કોઈક કારણસર, સુવાર્તિકો આ વર્ણન કરવાનો પ્રયાસ કરતા નથી, કે ઈસુનું મૃત્યુ એ શેતાનનું કાર્ય છે અને એક કૃત્ય જેમાં ઈસુ શેતાન પર વિજય મેળવે છે.” -જ્યોર્જ ઇ. લેડ, ન્યૂ ટેસ્ટામેન્ટ થિયોલોજી (કેમ્બ્રિજ, યુકે; લ્યુટરવર્થ પ્રેસ, ૧૯૯૪), પૃષ્ઠ. ૧૯૨. 

વધસ્તંભની વેદનાં સહતાં, “સંપૂર્ણ થયું” (યોહાન ૧૯:૩૦), ખ્રિસ્તે માત્ર એટલું જ સૂચવ્યું કે તેમની વેદનાનો અંત આવી ગયો છે, પરંતુ ખાસ કરીને તેમણે શેતાન અને તેની દુષ્ટ શક્તિઓ સામેના મહાન દુન્યવી-ઐતિહાસિક વિવાદમાં જીત મેળવી. “તારણહારની જીતમાં બધા સ્વર્ગનો વિજય થયો. શેતાનનો પરાજય થયો હતો, અને તે જાણતો હતો કે તેનું રાજ્ય છીનવાઈ ગયું છે.”—એલેન જી. વ્હાઇટ, ધ ડિઝાયર ઑફ એજીસ, પૃષ્ઠ. ૭૫૮. 

અહીં અદ્ભુત વિપરીતતાને સમજવી મુશ્કેલ છે: દેવના પુત્રના સંપૂર્ણ અપમાનમાં તેમણે આપણા માટે અને સમગ્ર માનવજાત માટે, સૌથી મહાન અને સૌથી ભવ્ય વિજય મેળવ્યો હતો.

`વિચારો કે પાપ કેટલું ભયંકર છે કે તેનું પ્રાયશ્ચિત કરવા માટે તેણે ખ્રિસ્તનું મૃત્યુ લીધું. આ સત્ય આપણને શું શીખવે છે કે દેવ સમક્ષ યોગ્યતા પ્રાપ્ત કરવા માટે આપણા કાર્યો કેટલા નકામા છે? છેવટે, ખ્રિસ્તે આપણા માટે જે કર્યું છે તેમાં વધારો કરવા આપણે શું કરી શકીએ? સાબ્બાથે તમારા વર્ગમાં આના જવાબની ચર્ચા કરો.`