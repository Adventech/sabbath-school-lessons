---
title:  નવી નિષ્ઠા
date:   07/10/2025
---

`વાંચો, યહોશુઆ ૨:૧૨-૨૧ અને નિર્ગમન ૧૨:૧૩, ૨૨, ૨૩. નિર્ગમનની કલમો તમને જાસૂસો અને રાહબ વચ્ચેના કરારને સમજવામાં કેવી રીતે મદદ કરે છે?`

રાહબનો સોદો ખૂબ સ્પષ્ટ છે:જીવન માટે જીવન અને દયા માટે દયા. ચેસેડ શબ્દ (યહો. ૨:૧૨), "પ્રેમાળ-દયા", અર્થની સમૃદ્ધિ છે જે અન્ય ભાષાઓમાં એક શબ્દમાં વ્યક્ત કરવી મુશ્કેલ છે. તે મુખ્યત્વે કરારની વફાદારીનો સંદર્ભ આપે છે, પરંતુ તે વફાદારી, દયા, પરોપકાર અને કૃપાની પણ કલ્પના રાખે છે.

રાહાબના શબ્દો પણ પુનર્નિયમ ૭:૧૨ ની યાદ અપાવે છે, જ્યાં યહોવાએ પોતે ઈઝરાઇલ તરફ પોતે ધ્યાન રાખવાના શપથ લીધા હતા. “’ આ હુકમોને લક્ષ દઈને તમે તે પાળશો ને અમલમાં આણશો તેથી એમ થશે, કે જે કરાર તથા દયા વિષે યહોવાહ તારા દેવે તારા પિતૃઓની આગળ સોગન ખાધા છે, તે તારી પ્રત્યે તે અદા કરશે.’”( પુન.૭:૧૨)

રસપ્રદ વાત એ છે કે, તે જ અધ્યાય (પુનર્નિયમ ૭) કનાનીઓ પર પ્રતિબંધ (સીરેમ) સૂચવે છે. અહીં રાહાબ છે, એક કનાની જે પ્રતિબંધ હેઠળ છે, અને તેમ છતાં, તેના મહાન વિશ્વાસ દ્વારા, ને ઈઝરાએલીઓને આપેલા વચનનો તે દાવો કરે છે. પરિણામે, તે બચાવ પામે છે.

રાહાબ સાથેની જાસૂસોની વાતચીતથી અનિવાર્યપણે ધ્યાનમાં આવતી પ્રથમ છબી, હિજરતની પાસ્ખાપર્વની છે. ત્યાં, ઈઝરાએલીઓને સુરક્ષિત રહેવા માટે, તેઓએ તેમના ઘરોની અંદર રહેવું પડ્યું અને બલિના ઘેટાંના લોહીથી તેમના મકાનોના દરવાજા અને બારસાખોને ચિહ્નિત કરવી પડી.

“’ અને તમે જે ઘરોમાં રહો છો તે ઉપરનું રક્ત તમારા લાભમાં ચિહ્નરૂપ થશે; અને જ્યારે હું મિસર દેશ પર મરો લાવીશ , ત્યારે હું તે રક્ત જોઈને તમને ટાળી મૂકીશ, ને તમારો વિનાશ કરવાને તમારા પર મરકી આવશે નહિ.’”(નિર્ગમન ૧૨:૧૩ અને જુઓ નિર્ગમન ૧૨:૨૨,૨૩ પણ).

“આજ્ઞાપાલન દ્વારા લોકોએ તેમના વિશ્વાસનો પુરાવો આપવાનો હતો. તેથી ખ્રિસ્તના લોહીની યોગ્યતા દ્વારા બચાવ પામવાની આશા રાખનારા બધાને ખ્યાલ આવે કે તેઓએ પોતાનું તારણ સુરક્ષિત કરવા માટે કંઈક કરવાનું છે. જ્યારે તે ફક્ત ખ્રિસ્ત છે જે આપણને ઉલ્લંઘનના દંડથી છૂટકારો આપી શકે છે, આપણે પાપથી આજ્ઞાપાલન તરફ વળવું પડશે. માણસને વિશ્વાસ દ્વારા બચાવી શકાય છે, કામો દ્વારા નહીં; તેમ છતાં તેમણે તેમનો વિશ્વાસ તેમની કરણીઓ દ્વારા બતાવવો જ જોઈએ.” - એલેન જી. વ્હાઇટ, પેટ્રિઆર્ક્સ એન્ડ પ્રોફેટસ, પૃષ્ઠ ૨૭૯.

તે કિસ્સામાં, લોહી એ એક નિશાની હતી જેણે તેમને દેવના નાશ કરનારા દેવદૂતથી બચાવ્યા હતાં. જેમ દેવે મિસરની છેલ્લી મરકી દરમિયાન ઈઝરાએલીઓના જીવનને બચાવી લીધા હતા, તેમ ઈઝરાએલીઓ રાહબ અને તેના પરિવારને યરેખોના વિનાશથી બચાવશે.

`આ બે વાર્તાઓમાં આપણે કયો શક્તિશાળી સુવાર્તાનો સંદેશ શોધી શકીએ? આપણે તેમની પાસેથી કયા સુવાર્તાના પાઠ શીખી શકીએ?`