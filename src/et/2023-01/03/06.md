---
title: Aus ehk ustav kümnis
date: 19/01/2023
---

`Loe 1Kr 4:1, 2. Missugused inimesed palutakse meil olla Jumala lastena ja Tema õnnistuste majapidajaina?`

Niisiis, mida tähendab olla kümnises ustav? Oleme sellel nädalal vaadanud üle mõningad kümnisega seotud põhimõtted:

1. Kogus – kümnendik ehk 10 protsenti meie sissetulekust või juurdekasvust.

2. Viimine varaaita – kohta, kust makstakse tasu evangeeliumitöölistele.

3. Jumalat tuleb austada esimese osaga meie sissetulekust.

4. Kümnist tuleb kasutada õigel eesmärgil – evangeeliumitöö toetamiseks.

Meie kui koguduseliikmete kohustus on alal hoida kolme esimest punkti; varaaida haldurite kohustus on tagada, et kümnise fonde kasutatakse eesmärgipäraselt.

Ja veel – erinevalt annetustest ei sõltu kümnis meie äranägemisest. Nii kümnes osa kui ka varaait on mõlemad meie kohustused. Tingimused määrab Jumal, mitte meie. Kui ma ei tagasta 10 protsenti oma „sissetulekust“, siis ei anna ma tegelikult kümnist; ja kui ma jätan selle 10 protsenti „varaaita“ toomata, siis ei anna ma õigupoolest kümnist.

Loe Mt 25:19–21. Millal kutsutakse meid aru andma endale usaldatud Jumala fondide haldamise eest? Mida öeldakse rahaliselt ustavatele?

„Jumala korraldus on: „Tooge kõik kümnis täies mõõdus varaaita“ (Ml 3:10). Siin ei meelitata tänu ja suuremeelsusega. Tegemist on puhtalt aususega. Kümnis on Issanda oma ja Tema palub meil tagastada Talle Tema oma.“ – Ellen G. White, „Kasvatus“, lk 138. Jumala majapidamine on ainulaadne eesõigus – ja samuti kohustus. Tema õnnistab meid, peab meid ülal ja küsib meilt ainult kümnendikku, ning siis kasutab Ta oma kümnist selleks, et varustada evangeeliumitöölisi. Samuti toimis Ta Leevi suguharuga muistse Iisraeli päevil.

`Osa inimesi väidab, et neile ei meeldi, kuidas nende kümniseraha kasutatakse, ja seepärast ei anna nad kümnist või saadavad oma raha kuhugi mujale. Aga kus on Jumal öelnud: „Tooge kogu kümnis varaaita ainult sellisel juhul, kui varaait kasutab seda õigesti!“?`