---
title: Kümnis bruto- või netosissetulekult?
date: 18/01/2023
---

Kui meil on tunnitasu või palk, arvestame kümnise oma „sissetulekust“, ning kui oleme füüsilisest isikust ettevõtjad ja meil on oma ettevõte, maksame kümnist oma „tulust“ või kasumist. Paljudes riikides võtab valitsus töötajate palgast maha maksud, et tasuda inimeste heaks osutatud teenuste eest, näiteks julgeoleku, teede ja sildade paranduse, töötuskindlustuse jms eest. Küsimus bruto- või netosissetuleku (ehk kogutulu või puhastulu) kohta tähendab üldiselt seda, kas peame kümnise andmisel silmas sissetulekut enne või pärast maksude maha võtmist. Need, kes on füüsilisest isikust ettevõtjad, võivad tegeliku kasumi kindlaksmääramiseks õiguspäraselt maha arvata äritegevusega seotud kulud, enne kui arvestatakse maha isiklikud maksud.

Liikmeskonna kümnise andmise harjumuste kohta tehtud uuringud räägivad sellest, et valdav osa seitsmenda päeva adventiste tasub kümnist kogutulult, see tähendab summalt enne, kui maksud maha võetakse. Õigupoolest on 1990. aastal väljastatud peakonverentsi avalduses „Kümnise põhimõtted ja juhised“ kirjas: „Töötasu või palga saajal tuleks kümnis arvutada brutosumma (ehk kogutulu) alusel enne seadusega nõutud või enne muud töötaja jaoks lubatud mahaarvamist. See hõlmab föderaal- ja osariigi tulumaksud, mis kindlustavad teenused ja vastutustundliku kodakondsuse muud hüved. Lahutada võib sissemaksed sotsiaalkindlustusse.“ – Vaata „Juhis 111-F“, lehekülg 22.

`Loe 1Kn 17:9–16. Millises olukorras oli lesknaine enne, kui Eelija tema juurde tuli? Mida palus prohvet tal enne enda ja poja eest hoolt kandmist teha? Mida õpime sellest loost kõnealuse küsimuse kohta?`

Jumal oli Sarepta lesknaisele öelnud, et jumalamees tuleb tema juurde (1Kn 17:9). Kui Eelija kohale jõudis, selgitas naine talle oma rasket olukorda. Kõigepealt palus Eelija naiselt vett joogiks ja lisas siis: „Ära karda! Mine tee, nagu sa oled öelnud! Aga esmalt valmista sellest mulle pisike kook ja too see minule! Pärast valmista enesele ja pojale! Sest nõnda ütleb Issand, Iisraeli Jumal: Jahu ei lõpe vakast ja õli ei vähene kruusist kuni päevani, mil Issand annab maale vihma“ (1Kn 17:13, 14).

Kas see oli Eelijast isekas või pani ta lihtsalt naise usu proovile, andes talle võimaluse oma usku rakendada? Vastus peaks olema ilmselge.

Meile on ju öeldud: „Igaüks hinnaku ennast ise ja lastagu tal anda nii, nagu ta oma südames kavatseb.“ – Ellen G. White, Tunnistused kogudusele“, 4. kd, lk 469.

`Kuidas selgitad kellelegi, kes pole kunagi kümnist andnud, õnnistusi, mis sellest andmisest tulenevad? Millised need õnnistused on ja kuidas tugevdab kümnise andmine su usku?`