---
title: Kus on varaait?
date: 16/01/2023
---

`Loe Ml 3:10. Mida saame siit teada selle kohta, kuhu meil tuleb kümnis tuua?`

Kuigi see salm ei esita üksikasjalikke juhtnööre, on ometi ilmne, et Jumala rahvas teadis, mida Jumal mõtles sõnaga „varaait“. Jumal lisab oma juhistesse fraasi „et mu kojas oleks toitu“. Tema rahvas mõistis, et algne pühamu – hoolikalt kavandatud telk, mis ehitati Moosesele Siinai mäel antud eriliste juhiste järgi – oli Jumala koda. Hiljem, kui Iisrael elas tõotatud maal, asus varaait kõigepealt Siilos ja seejärel oli selle püsikohaks juba Jeruusalemma tempel.

`Loe 5Ms 12:5–14. Nende salmide põhjal ei olnud Jumala laste osaks oma äranägemise järgi valida, kuhu kümnis tallele viia. Millised põhimõtted saame neist salmidest enda jaoks tänapäeval?`

Jumala perekonna liikmetena soovime Tema tahet mõista ja ellu rakendada selleski küsimuses, mida oma kümnisega teha. Piibliloost saame teada, et kolm korda aastas – paasapühal, nelipühal ja lehtmajade pühal (2Ms 23:14–17) – tuli Jumala rahval rännata Jeruusalemma, et viia isiklikult kohale oma kümnised ja annetused ning tänada ja kummardada Jumalat. Sealt jaotasid leviidid kümnise oma vendadele üle kogu Iisraelimaa (vaata 2Aj 31:11–21; Ne 12:44–47, Ne 13:8–14). Piibli keskse varaaida põhimõtte kohaselt on seitsmenda päeva adventistide kogudus määranud ülemaailmse koguduse nimel varaaitadeks kohalike koguduste liidud, misjonipõllud ja unioonid, ning sealt tasutakse evangeeliumitöö eest.

Koguduseliikmete mugavuse huvides tuuakse kümnis kohalikku kogudusse. Liikmed toovad sinna jumalakummardamise ühe osana oma kümnised ja annetused, kuigi nii mõnigi kasutab veebipõhiseid ülekandeid. Seejärel edastab kohalik laekur kümnise liidu varaaita. Selline kümnise haldamise süsteem, mille visandas ja pühitses sisse Jumal, on võimaldanud seitsmenda päeva adventistide kogudusel olla maailmas üleilmse ja kasvava mõjuga.

`Kujuta ette, kui iga inimene otsustaks ise, kellele adventkoguduse arvelt oma kümnis anda. Mis saaks meie kogudusest? Miks on niiviisi toimimine halb mõte ja vastuolus Pühakirjaga?`