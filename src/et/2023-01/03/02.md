---
title: Kümnis võrdub kümnendikuga
date: 15/01/2023
---

Sõnaraamatute seletuse kohaselt on kümnis „kümnes osa millestki“ ehk „10 protsenti“. See seletus on ilmselt võetud piibliloost. Kümnis on lihtsalt meie sissetulekust või juurdekasvust 10 protsendi tagastamine Jumalale. Me teadvustame, et kõik, mis meil on, kuulub esmalt Talle. Siinai mäe jalamil Iisraelile edastatud kümnise seadus toob esile mõtte, et kümnis on püha ja kuulub Jumalale (vaata 3Ms 27:30, 32). Jumal palub ainult oma 10 protsenti. Meie tänuohvrid seisavad kümnisest eraldi ja tulevad sellele lisaks. Kümnis on väikseim võimalik tunnistus meie kristlikust pühendumisest. Me ei leia Piiblist ainsatki viidet selle kohta, nagu oleks Jumala osa kümnendikust väiksem.

`Loe 1Ms 14:18–20 ja Hb 7:1–9. Mida tegi Aabram kohtumisel Melkisedekiga? Mida saame siit teada selle kohta, kui kaugele ajas tagasi selline teguviis ulatub?`

Piiblis mainitakse kümnist esmakordselt 1Ms 14. peatükis, kus räägitakse Melkisedeki kohtumisest Aabramiga. Viimast korda on Piiblis kümnist nimetatud siis, kui meenutatakse sedasama juhtumit; sel puhul kasutatakse vaheldumisi sõnu „kümnendik“ ja „kümnis“ (vt Hb 7:1–9 NKJV). Heebrea kiri toob esile tõsiasja, et ei Melkisedek ega Jeesus olnud Leevi soost; seega toimus kümnise andmine enne leviitlikku süsteemi ja toimub ka pärast seda. Kümnise andmine ei ole ainult juutide tava ega kutsutud ellu heebrealaste keskel Siinai jalamil.

`Loe 1Ms 28:13, 14, 20–22. Mida lubas Jumal Jaakobile teha ja kuidas Jaakob Jumalale vastas?`

Kui Jaakob lahkus kodust, sest põgenes oma vihase venna Eesavi eest, nägi ta öösel unenäo redelist, mis ulatus maa pealt taevasse. Inglid liikusid seda mööda üles ja alla. Ülal seisis Jumal ning tõotas olla Jaakobiga ja tuua ta ühel päeval koju tagasi. See üksik noormees sai siis päriselt usklikuks ja ütles: „Siis on Issand mulle Jumalaks… Ja kõigest, mis sa mulle annad, ma annan sulle täpselt kümnist“ (1Ms 28:21, 22).

`Miks on oluline aru saada, et kümnise andmine, nagu ka hingamispäev, ei pärinenud vana-aja Iisraeli õiguslikust ega religioossest süsteemist? Millise sõnumi edastab see tõde meile, kes elame pärast risti?`