---
title: Misjonilugu
date: 20/01/2023
---

#### Hingamispäev katsekiviks Malawil

_Loo on kirja pannud Sheron Ndhlovu._

Malawi kolledž pani seitsmenda päeva adventistidest üliõpilased jahmuma sellega, et lõpueksamid paigutati seitsmenda päeva hingamispäevale.

Lucy oli ahastuses. Tema ja veel osa adventüliõpilasi riigile kuuluvast Karonga Õpetajate Väljaõppe Kolledžist olid saanud stipendiumi, et õppida õpetajaks. Aga nüüd paistis tulevik ebakindel.

Adventistidest üliõpilased kogunesid probleemi arutama. Oli 2006. aasta. Malawil oli toidunappus, mistõttu rahapuuduses valitsus palus riigikolledžitel vähendada üliõpilaste ülikoolilinnakus olemise päevade arvu. Selle tagajärjel oli Lucy kolledž tõstnud esmaspäevale ja teisipäevale kavandatud lõpueksamid ümber laupäevale.

Adventistid otsustasid paluda, et kolledži juhtkond kaaluks eksamipäevade muutmist veel kord, ja osa neist läks juhataja kabinetti. Nende palve lükati tagasi. Asja tegi hullemaks see, et kaasõpilased hakkasid neid usu pärast pilkama.

Lucy vaatas ehmunult, kuidas üks ja teine kursusekaaslane surve all murdus ning nõustus hingamispäeval eksameid tegema. Aga tema ja veel kolm õpilast jäid kindlaks. Nad otsustasid austada hingamispäeva Issandat. Nad palvetasid ja läksid juhataja kabinetti, et teist korda oma palve esitada.

Kabinetis Lucyt häbistati ja solvati. Talle tuletati meelde, et tal oli olnud eesõigus saada riigilt stipendiumi, ja kästi õppida oma laste nimel, keda ta pärast abikaasa äsjast surma üksi kasvatas. Alandamine ei muutnud Lucy meelt. Ta uskus, et Jumal aitab teda.

Teine palve lükati tagasi. Lucy ja kolm kursusekaaslast palvetasid edasi ning palusid ka selle piirkonna pastoril palvetada. Pastor rääkis Malawi adventkiriku esimehega, kes omakorda palus riigi ametnikel sekkuda. Adventistid seisid kõikjal Malawis silmitsi laupäeval toimuvate eksamitega.

Äkitselt muutis kolledž oma otsuse ära ja läks tagasi vana eksamiplaani juurde. Järsk muudatus tekitas ülikoolilinnakus segadust, kuid kõik üliõpilased ja teaduskond teadis üht: ustavate adventistide palvetele oli võimsal viisil vastatud. „Jumal sekkus,“ ütles Lucy Nyirenda, kes eksamid sooritas ja õpetajaks sai. „Ta on tõotanud, et Ta ei hülga iialgi omi.“

Lucy armastab toetuda Jumala tõotusele, mis on kirjas 5Ms 31:6: „Olge vahvad ja tugevad, ärge kartke ja ärge tundke hirmu nende ees, sest Issand, su Jumal, käib ise koos sinuga, tema ei lahku sinust ega jäta sind maha!“

_Täname sind kolmeteistkümnenda hingamispäeva annetuse eest, mis toetab sellel veerandaastal adventharidust Aafrika Ida- ja Keskosa divisjonis ning aitab üliõpilastel alustada haridusteed, kus neil ei tule kunagi teha eksameid hingamispäeval._