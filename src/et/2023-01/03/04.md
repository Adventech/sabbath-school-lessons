---
title: Kümnise andmise otstarve
date: 17/01/2023
---

`Loe 3Ms 27:30 ja 4Ms 18:21, 24. Millist otstarvet täidab kümnis Jumala meelest?`

`Jumal on kõige omanik (Ps 24:1), seetõttu on ilmselge, et Tema seda raha ei vaja. Aga kuna kümnis on Tema oma, räägib Ta meile, mida sellega teha; nimelt tuleb Tema kümnist kasutada evangeeliumitöö toetamiseks. Ja seepärast kantakse Jumala kümnisega hoolt evangeeliumitööliste vajaduste eest.`

Leevi suguharu – evangeeliumitööliste armee Vana Testamendi ajal – ei saanud suuri maavaldusi, nagu teised suguharud. Leevi suguharule anti ainult teatud linnad, sealhulgas pelgulinnad, mille ümber oli veidi maad isikliku aiamaa jaoks. Neid peeti ülal kaasinimeste kümnisest ja nad ise andsid oma sissetulekust samuti kümnist.

`Loe Ap 20:35. Mis siit vastu kajab ja kuidas on öeldu seotud kümnise teemaga?`

Kümnis on oluline, sest see aitab meil luua usaldusliku suhte Jumalaga. Võtta üks kümnendik oma sissetulekust ja „anda see ära“ (kuigi tegelikult kuulub see igal juhul Jumalale) on tõesti usutegu; sinu usk kasvab aga üksnes seda ellu rakendades.

Mõtle näiteks maailma ajaloo lõpupäevadele, mil ustavaks jääjad ei saa osta ega müüa, nagu kirjutatakse Ilmutusraamatu 13.–14. peatükis (vaata 11. nädala õppetükki). Siis kui näib, et kogu maailm on meie vastu, on ülimalt oluline, et meis oleks välja kujunenud usaldus Jumalasse, Tema eelhoolitsusse ning võimekusse ja armastusse. Kümnises ustav olemine aitab kindlasti sellist usaldust kujundada. Ka enne seda on meie igaühe jaoks eluliselt oluline, et õpiksime Jumalat usaldama olukorrast sõltumata.

Teine tõsine põhjus rahaliselt ustav olla on pääseda ligi Jumala tõotatud käegakatsutavatele õnnistustele. Kümnise lepingu osaks on Jumala tõotatud õnnistused, mis on nii suured, et meil pole piisavalt ruumi nende vastuvõtmiseks. Saame oma ülejäägiga aidata kaasinimesi ja toetada annetustega Jumala tööd.

`Mil moel oled kogenud suurt tõde, et tõepoolest „suurem õnnistus on anda kui saada“?`
