---
title: Aeg lihtsustada?
date: 14/03/2023
---

Mida tuleks seitsmenda päeva adventistidel raskel ajal teha? Kas konutame omaette ellujäämisrežiimil? Ei, õigupoolest täpselt vastupidi. Kuna teame, et maailma lõpp ja Kristuse teine tulek on ligi, tahame kasutada oma vara selleks, et rääkida kaasinimestele evangeeliumi head sõnumit ja anda teada, mida on Jumal valmistanud neile, kes Teda armastavad. Mõistame, et varsti põleb kõik maine ära.

`Loe 2Pt 3:3–12. Mida Peetrus meile nende sõnadega ütleb?`

Jumala Sõna põhjal saame aru, et Jumal ei saada teele kolimisautosid meie kraami viimiseks taevasse. See kõik põleb ära viimases tules, mis hävitab igaveseks patu ja kurjuse jäljed, välja arvatud naelaarmid Kristuse kätel. Niisiis, mida tuleks meil oma omandiga teha? „Praegu on aeg, mil meie vennad ja õed peaksid vara vähendama, mitte seda suurendama. Oleme teel paremasse, taevasesse riiki. Ärgem olgem siis selle maa elanikud, vaid hoidkem asjad nii kompaktses ulatuses kui võimalik.“ – Ellen G. White, „Nõuandeid vahendite kasutamiseks“, orig lk 59.

Loomulikult on need sõnad kirjutatud rohkem kui sajand tagasi! Kuid põhimõte kehtib endiselt: aeg on alati lühike, kuna meie eluiga on alati lühike. Mis on igavikuga võrreldes 60 aastat või 80 aastat või 100 aastat (kui sul on head geenid ja head terviseharjumused)? Su elu võib lõppeda enne, kui jõuad lõpuni lugeda selle nädala õppetüki, ning järgmine hetk, mida teadvustad, on Jeesuse teine tulek. (_Vau, see tuli ikkagi nii kiiresti, eks ole?_)

Seitsmenda päeva adventistidest kristlastena tuleb meil alati elada igaviku valgel. Jah muidugi tuleb meil kõvasti töötada, et endale ja oma perele elatist teenida; ja kui oleme rikkusega õnnistatud, pole vale sellest praegu rõõmu tunda tingimusel, et me ei muutu ahneks ning oleme abivajajate suhtes heldekäelised. Ometi tuleb alati meeles pidada, et kõik see, mida siin kokku kuhjame, on mööduv, põgus, ning juhul, kui me ette ei vaata, võib see meid vaimulikult laostada.

`Kuidas muudaksid oma elu juhul, kui teaksid, et Jeesus tuleb tagasi lähima kümne aasta jooksul? Või viie aasta jooksul? Või kolme?`