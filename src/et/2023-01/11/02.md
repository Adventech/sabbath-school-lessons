---
title: Sea Jumal esikohale
date: 12/03/2023
---

`Loe 2Aj 20:1–22. Millised tähtsad vaimulikud põhimõtted saame sellest loost enda jaoks oma heitlustes?`

Joosafati valisemisaja lõpuosas tungiti Juudamaale kallale. Joosafat oli südi ja vapper mees. Mitu aastat oli ta tugevdanud oma sõjaväge ja kindlustanud linnu. Ta oli hästi valmistunud igasuguse vaenlase tulekuks; ometi ei pannud ta neis kriisides usaldust oma jõuvarule, vaid Jumala vägevusele. Ta võttis suuna otsida Issandat ning kuulutas kogu Juudamaal välja paastu. Inimesed kogunesid kõik templiõue, nagu Saalomon oli kunagi palves öelnud, pidades silmas ohtlikke olukordi. Mehed oma naiste ja lastega tulid kogu Juudamaalt kokku. Nad palvetasid, et Jumal ajaks nende vaenlased segadusse ja et Tema nimi saaks austatud. Siis palvetas kuningas: „Sest meil pole jõudu selle suure jõugu ees, kes tuleb meile kallale, ja me ise ei tea, mida peaksime tegema, vaid meie silmad vaatavad sinu poole“ (2Aj 20:15–17).

Kui rahvas oli ennast sel viisil Jumalale pühendanud, kõnetas Issanda Vaim üht meest, kes ütles: „Ärge kartke ja ärge tundke hirmu selle suure jõugu ees, sest see pole teie, vaid Jumala sõda… Seejuures ei ole teil vaja sõdida. Astuge ette, seiske ja vaadake, kuidas Issand teid päästab“ (2Aj 20:15–17).

Niisiis kogus kuningas järgmisel varahommikul inimesed kokku ja paigutas leviitide koori kõige ette Jumalale kiitust laulma. Siis manitses ta inimesi: „Uskuge Issandasse, oma Jumalasse, siis te jääte püsima! Uskuge tema prohveteid, siis õnnestub teil kõik!“ (2Aj 20:20). Seejärel hakkas koor laulma ning vaenlased hakkasid hävitama üksteist, nii et „ükski polnud pääsenud“ (2Aj 20:24). Juuda meestel kulus kolm päeva, et pelgalt sõjasaak kokku koguda, ning neljandal päeval tulid nad lauluga Jeruusalemma tagasi.

Jumal, kes juudamaalased päästis, on ju seesama Jumal, keda meie armastame ja teenime, ning Tema vägi on praegu sama suur nagu toona. Meie ees seisab väljakutse usaldada Teda ja Tema juhtimist.

`Loe 1Aj 20:20. Millise erilise tähendusega on see salm seitsmenda päeva adventistide jaoks?`
