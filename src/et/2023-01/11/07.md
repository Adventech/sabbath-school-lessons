---
title: Toetav Mõte
date: 17/03/2023
---

Kuigi Piiblis ei kästa rikkusest eemale hoida, ei räägi Piibel ka, et rikkus suurendaks kellegi vaimulikku pühendumist. Õigupoolest on oht, et läheb vastupidi. „Rahaarmastus, rikkuse ihaldamine on kullast ahel, mis köidab [inimesi] Saatana külge.“ – Ellen G. White, „Tee Kristuse juurde“, orig lk 44.

Tõepoolest, kristluse rajamisest peale pole ükski kogudus iial osa saanud sellisest rikkusest ja mugavusest, mida kogudus tänapäeva maailmas paljudes riikides naudib. Küsimus on: mis hinnaga? Selline küllus mõjutab kindlasti meie vaimulikkust – ja mitte heas suunas. Kuidas saakski? Sest millal on rikkus ja materiaalne küllus soodustanud kristlikke voorusi – enesesalgamist ja eneseohverdust? Eks ole ju kergem armastada maailma ja kõike, mis selles on, siis kui tuled koju, kus külmik on täis rohkem toitu, kui süüa jõuad, kui sul on üks või kaks autot, iga-aastased puhkused, internetis ostlemine, kui kodus on uusimad arvutid ja nutitelefonid? Kuigi paljudel meie koguduse liikmetel pole neid luksusi, siis paljudel on – ja nad ohustavad sellega omaenda hinge. Jutt ei käi praegustest „rikastest“, nagu miljonärid ja veel jõukamad inimesed. Nemad vähemalt teavad, et on rikkad, ja nad oskavad tähele panna (juhul, kui tahavad) siin antud piibellikke hoiatusi. Jutt käib paljudest keskklassi kuuluvatest inimestest, kes on – nutitelefonide, iMacside, kliimaseadmete ja maasturite keskel – petetud _mõtlema, et kuna nad kuuluvad ju ainult „keskklassi“, ei ohusta neid_ vaimne läbiimbumine omaenda heaolust. Seepärast on kümnise andmine (kui mitte midagi muud, siis vähemasti) võimas vaimulik vastumürk rikkuse ohtudele nendegi jaoks, kes ei ole eriti „rikkad“.

**Küsimused aruteluks:**

`1. Miks peame kõik suhtuma ettevaatusega rahasse ja rikkusesse ka siis, kui me pole rikkad maailma mõõdupuu järgi?`

`2. Mida praktilist saame lisaks kümnisele veel teha, mis aitab meil hoiduda sattumast selle maailma pakutava võrku?`

`3. Mis juhtuks sinuga siis, kui sa ei saaks äkki homme osta ega müüa sellepärast, et sind arvatakse nende hulka, „kes hoiavad alal Jumala käske ja Jeesuse usku“ (Ilm 14:12)? Kui hästi usk sind kannab?`

---
  
Annetus >> kohalik kogudus [toeta.advent.ee](https://toeta.advent.ee/)  
  
Päikeseloojang 18.27