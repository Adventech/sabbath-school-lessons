---
title: Misjonilugu
date: 17/03/2023
---

#### Kaks parimat sõpra

_Loo on kirja pannud Chifundo Kanjo._

Bahadu Ibrahim sündis mittekristlastest perekonda Malawi Vabariigis ning vanemad ootasid, et ta võtaks omaks nende usu. Bahadul polnud sellega probleemi, sest ta ei tundnud ühtki muud religiooni. Siis aga abiellus tema vanem vend naisega, kes oli seitsmenda päeva adventist, ja astus adventkogudusse. Kui Bahadu oli teismeline, saatsid ema ja isa ta elama venna ja vennanaise juurde Malawi pealinna Lilongwesse. Hingamispäeviti ootas vend, et Bahadu koos nendega kirikusse tuleks. Bahadu ei tahtnud minna, aga tundis, et valikut pole. Kaks aastat käis ta kirikus puhtalt kohusetundest.

Vanemate juurde Kaluluma külla tagasi pöördunud, mõtles Bahadu Piibli unustada. Aga siis sai ta sõbraks ühe teismelisega, kes oli juhtumisi adventist. Bahadu imetles oma uut sõpra suuresti tema headuse ja õilsuse pärast. Kõik külas imetlesid seda noormeest ja rääkisid temast austusega.

Ühel hingamispäeval kutsus sõber Bahadut kirikusse. Mida Bahadu tegi? Ta läks. Tal oli hea meel oma parima sõbraga aega veeta, olgu või kirikus. Ajapikku nende sõprus süvenes ja Bahadu kuulas, kui sõber seletas, et seitsmes päev oli õige Jumala hingamispäev. Tema sõber andis talle lugemiseks raamatuid. Tasapisi hakkas Bahadu mõistma uusi tõdesid Jumalast ja hingamispäevast. Ometi polnud ta veendunud, et laupäev oli õige hingamispäev. Ilma vanemate teadmata otsustas ta võrrelda Piiblit oma perekonna traditsioonilise usuraamatuga. Lugedes leidis ta, et tema perekonna usuraamatus oli ainult ühe naise nimi – Jeesuse ema Maryami oma. Samuti avastas ta, et Jeesus on Issand. Bahadu otsustas anda oma südame ristimise kaudu Jeesusele. Enam ei käinud ta kirikus kohusetundest. Ta läks sinna, et veeta eriliselt aega koos oma Parima Sõbraga.

Pärast Bahadu ristimist ütlesid vanemad temast lahti ega tasunud enam tema keskkooli õppemaksu, tehes talle niimoodi võimatuks kooliaasta lõpetamise. Mõlemad vanemad surid ilma, et oleksid Bahadu otsust heaks kiitnud ja paljud sugulased ähvardavad teda jätkuvalt tänaseni. Aga Bahadu usk ei ole vankuma löönud. „See on parim otsus, mille olen eales langetanud,“ ütles ta. Praegu õpib Bahadu Malawi Adventülikoolis pastoriks.

_Täname sind 2021. aasta kolmeteistkümnenda hingamispäeva annetuse eest, mis aitas ehitada kogukonna misjonitöö ja juhtkonna väljaõppekeskust Malawi Adventülikooli juurde Mzuzus, kus Bahadu õpib. See asub Aafrika Lõuna­osa ja India Ookeani divisjonis. Selle veeradaasta annetus toetab veel kuut projekti naaberdivisjonis, Ida- ja Kesk-Aafrika divisjonis._