---
title: Prioriteedid
date: 15/03/2023
---

Jeesuse tähendamissõnad ja õpetused, lood piiblitegelastest ja Ellen G. White’i nõuanded näitavad kõik selgesti, et pole olemas poolikult Kristusele pühendumist. Me kas oleme Issanda poolel või ei ole.

Kui kirjatundja küsis, milline käsk on suurim, vastas Jeesus: „Armasta Issandat, oma Jumalat, kogu oma südamega ja kogu oma hingega ja kogu oma mõistusega ja kogu oma jõuga“ (Mk 12:30). Kui anname Kristusele kõik, siis ei jää teise peremehe jaoks midagi. Nii see on. Nii peab see olema.

`Loe Mt 6:24. Kuidas on su enda kogemus nende sõnade õigsust kinnitanud?`

Pane tähele, Jeesus ei öelnud, et Jumalat ja raha on raske teenida või et pead olema hoolikas selles, kuidas sa mõlemat teenid. Ta ütles hoopiski, et _seda ei saa teha_. Punkt. See mõte peaks panema su hinge pisut kartma ja värisema (Fl 2:12).

`Loe 1Jh 2:15–17. Kuidas avalduvad need kolm meie maailmas ja miks on neist tulenev oht vahel märkamatum, kui arvame?`

Pole ime, et Paulus kirjutas: „Mõtelge sellele, mis on ülal, mitte sellele, mis on maa peal“ (Kl 3:2). Muidugi on seda lihtsam öelda kui teha, sest maailmas olev on iga päev meie silme ees. Kõige selle külgetõmbejõud, „mis on maailmas“, on tugev; kohese rahulduse tõmme on alati olemas, sosistab meile kõrva, sikutab meid varrukast või mõlemat. Kas pole ustavaimgi kristlane tundnud mingil määral armastust selle vastu, „mis on maailmas“? Kogu meie teadmise juures, et ühel päeval saab see kõik otsa, tunneme ikkagi tõmmet, kas pole? Hea on siiski teada, et me ei pea sellel laskma ennast Issandast eemale tõmmata.

`Loe 2Pt 3:10–14. Kuidas peaks siinöeldu mõjutama meie elustiili, sealhulgas seda, mida oma rahaliste vahenditega teeme?`