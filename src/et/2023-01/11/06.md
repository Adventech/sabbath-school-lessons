---
title: Kui keegi ei saa osta ega müüa
date: 16/03/2023
---

Piibel joonistab valusa pildi Jeesuse teise tuleku eelsest maailmast. Taaniel räägib „kitsast ajast, millist ei ole olnud rahvaste algusest peale kuni selle päevani“ (Tn 12:1). Võttes arvesse mitmesuguseid ärevaid aegu möödanikus, peab Taanieli kirjeldatav aeg olema päris halb.

Ilmutusraamatki räägib sellest, et Kristuse tagasitulekule eelneb hädaaeg.

`Loe Ilm 13:11–17. Kuidas haakuvad rahaasjad lõpuaja tagakiusamisega?`

Sa ei tohi osta ega müüa? Kui suur osa meie tänasest elust tiirleb ostmise ja müümise ümber? Meie töö on teatud mõttes ju meie aja, oskuste ja toodete müümine neile, kes neid osta tahavad. Kui ei saa osta ega müüa, siis tähendab see, et ei saa ühiskonnas talitleda. Seega on ustavaks jääjate kitsikus tohutu. Liiati, mida rohkem raha sul on, seda rohkem on sul siin maailmas kaalul, vähemasti materiaalse omandi mõttes, ning seega on kitsikus kindlasti veel tugevam.

Kuidas me siis selleks valmistume? Valmistume praegu nii: Jumala armu abil tagame, et me poleks oma raha ja sellesse maailma kuuluva orjad. Kui me pole ennast nende külge kinnitanud praegu, ei kinnitu me ka siis, kui neist tuleb ustavaks jäämise nimel loobuda.

`Loe 5Ms 14:22 ja 23 salmi lõpuosa. Mida tuli Jumala rahval oma juurde­kasvu või saadusega igal aastal teha? Miks palus Jumal neil seda teha?`

Jumal selgitas Moosesele, et üks põhjus, miks Ta kümnisesüsteemi sisse seadis, oli, „et sa õpiksid kartma Issandat, oma Jumalat, kogu oma eluaja“ (5Ms 14:23). Luuleline parallelism Ps 31:20 näitab, et kartus on usalduse sünonüüm.

„Kui suur on sinu headus,

mille sa oled tallele pannud neile, kes sind kardavad,

ja osutanud neile, kes sind usaldavad“ (NKJV).

Need paralleelsed read näitavad meile, et Issandat karta tähendab Teda usaldada, Tema juures pelgupaika otsida. Seepärast mõistame, et Jumal seadis kümnisesüsteemi sisse, kaitsmaks meid omakasupüüdlikkuse eest ning julgustamaks usaldama, et Tema hoolitseb meie eest. Kuigi kümnises ustav olemine ei taga tingimata seda, et inimene lõpuni ustavaks jääb, seavad inimesed, kes pole kümnises ustavad, ennast kindlasti raskustesse.