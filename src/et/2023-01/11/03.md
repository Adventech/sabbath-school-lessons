---
title: Usalda Jumalat, mitte oma vahendeid
date: 13/03/2023
---

Kuningas Taavet pidanuks seda hästi teadma. Ta pidanuks oma parima sõbra Joonatani kogemusest mäletama, et kui inimene on lepingulises suhtes Jumalaga, siis ei loe, kas tal on vähe või palju mehi; Jumal saab anda võidu. 1Sm 14:1–23 on Piibel talletanud loo sellest, kuidas Sauli poeg Joonatan ja tema sõjariistade kandja lõid Jumala abiga tervet vilistite garnisoni. Kuid sellele ja paljudele teistele Jumala rahva ajaloos olnud kogemustele vaatamata laskis kuningas Taavet keeruliste aegade tulles ahvatleda ennast usaldama oma jõuvaru ja leidlikkust.

`Loe 1Aj 21:1–14. Miks otsustas Taavet Iisraelis rahvaloenduse teha ehk oma sõdurid üle lugeda? Miks andis tema väejuhataja Joab talle vastupidist nõu?`

Märkad, et Saatana idee oli sõjamehed üle lugeda. Tema kiusas Taavetit usaldama oma jõudu, et mitte sõltuda Jumala ettenägelikkusest ja kaitsest. Iisraeli armee juht Joab püüdis Taavetit veenda loobuma rahvaloenduse mõttest Iisraelis, sest ta oli näinud Jumala tegutsemist Iisraeli heaks, kuid Taavet otsustas, et loendus toimub. Edasisest on näha, et kuninga tegevus tõi rahvale häda kaela.

Keegi pole kunagi Jumalat asjata usaldanud. Alati, kui sõdid Issanda nimel, sea end valmis. Ja valmistu hästi. Briti valitseja Oliver Cromwell (1599–1658) olevat enne lahingut oma sõjaväele öelnud: „Usaldage Jumalat, poisid, ja hoidke püssirohi kuiv!“ Teisisõnu, tee kordaminekuks kõik, mida saad, kuid mõista lõpuks, et ainult Jumal saab sulle võidu anda.

Meie vahetus kontekstis on suur kiusatus usaldada valitsuse tugevust või oma pangaarveid, kuid igas kriisis, millest Piibel räägib, on näha, et kui inimesed usaldasid Jumalat, austas Ta nende usaldust ja hoolitses nende eest.

Praegust aega tuleb meil kasutada selleks, et seada suhted Jumalaga korda, vabaneda võlgadest ning olla heldekäeline selles, mis meile antud on. Ühe vana kirikulaulu sõnade kohaselt: „Kui oleme Issandat seni vajanud, siis nüüd vajame Teda veel enam.“

`Kuidas viia tasakaalu see, mida ise teha saame, näiteks meie majanduslik kindlustatus, ja ometi usaldada samal ajal kõigis asjus Issandat?`
