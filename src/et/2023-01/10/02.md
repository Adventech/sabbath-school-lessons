---
title: Rikas rumal mees
date: 05/03/2023
---

`Loe Lk 12:16–21. Milline sõnum käib siin meie kohta? Missuguse karmi noomituse andis Issand rumala mehe kohta ja mida on sel meile öelda meie suhtumises omandusse?`

Siinne sõnum on küll laiem, kuid võib väita, et Jeesus rääkis selle loo selle kohta, _mida pensionipõlves teha ei tohi._ Niisiis, kui inimene töölt lahkub, et kasutada oma kogutud vara enda jaoks, peab ta ennast jälgima ja võtma selle loo südamesse. Probleem ei ole kõvasti töötamises või rikastumises, eriti kui inimene saab vanaduses ehk isegi rikkamaks. Probleemiks on suhtumine rikkusesse. Mehe sõnad „sul on tagavaraks palju vara mitmeks aastaks, puhka, söö, joo ja ole rõõmus“ (Lk 12:19) väljendavad tegelikku probleemi.

„Selle mehe eesmärgid polnud kõrgemad kui tapale viidavatel loomadel. Ta elas nii, nagu poleks olemas Jumalat, taevast ega tulevast elu, nagu oleks kõik, mis tal on, tema enda oma ning ta ei võlgneks midagi Jumalale ega inimestele.“ – Ellen G. White, „Kristuse tähendamissõnad“, orig lk 257, 258.

Kui mõtleme sellel eluperioodil ainult endale ning eirame kaasinimeste vajadusi ja Jumala tööd, siis toimime rikka rumala mehe eeskujul. Jeesuse räägitud tähendamissõna ei vihjanud sellele, et rikas mees olnuks laisk või ülekohtune. Probleemiks oli see, kuidas ta kulutas vara, mida Jumal oli tema kätte usaldanud. Kuna me ei tea oma surmapäeva, tuleb meil selleks alati valmis olla ja Jumala tahte kohaselt elada, mitte püüelda omakasupüüdliku elu poole.

Piiblis julgustatakse inimest üldiselt töötama ja tulusalt tegutsema nii kaua, kui ta suudab. Õigupoolest on huvitav märkida, et suurte prohvetlike raamatute – Taanieli ja Ilmutusraamatu – kirjutajad olid mõlemad, nagu paljud usuvad, 80ndates eluaastates, kui nad oma kirjatööle punkti panid. Ja seda ajal, mil inimeste eluiga oli keskmiselt umbes 50 aastat. Ellen G. White avaldas nii mõnegi oma hästituntud ja väga armastatud raamatu, näiteks „Ajastute igatsuse“, kui ta oli 70ndais eluaastais. Seega ei tähenda vanus, nii kaua, kui meil tervist on, et lakkaksime olemast produktiivsed ja tegemast head sellises ulatuses, nagu võimalik.

Jeesus andis nõu neile, kes Tema teist tulekut ootavad, et nad lisaks valvamisele jätkaksid töötamist (Mt 24:44–46).

`Kuidas saame mistahes vanuses ja kuitahes suure rahasumma juures vältida seda lõksu, kuhu langes mees tähendamissõnas? Küsi endalt: „Mille jaoks ma elan?“`