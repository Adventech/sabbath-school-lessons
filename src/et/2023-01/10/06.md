---
title: Vaimulik pärand
date: 09/03/2023
---

Kuigi on raske teada, milline olnuks elu maa peal, kui inimesed ei oleks pattu teinud, teame kindlalt üht: ei oleks olnud varude kuhjamist, ahnust ega vaesust – seda, mis on meie maailmas olnud nuhtluseks ajaloo esimestest kirjapanekutest peale. Meie omanditunne – meie oma on õigusega see, mille pärast oleme ausalt tööd teinud – on ikkagi pattulangenud maailma ilming. Hoolimata sellest, kui palju meil on või ei ole, tuleb lõpuks ikka pidada alati meeles üht.

`Loe järgmisi piiblisalme. Mis on nende kõigi keskne mõte ja kuidas mõjutab loetu seda, mida teeme nende materiaalsete vahenditega, millega Jumal on meid õnnistanud? (Ps 24:1; Hb 3:4; Ps 50:10; 1Ms 14:19; Kl 1:15–17)`

Oleme selle haldajad ja korraldajad, mida Jumal on meile usaldanud. Lõppkokkuvõttes kuulub kõik Jumalale ja Tema on ainus, kes annab meile elu, olemasolu ja jõu üldse midagi omada. Seega on igati loogiline, et kui oleme lõpusirgele jõudmas kõige sellega, mida Jumal on meile andnud, ning kui oleme kandnud hoolt oma pere eest, anname ülejäänu Talle tagasi.

„Jumala töösse andes kogud sa endale aardeid taevasse. Kõik, mille sa üles kogud, on õnnetuste ja kahjude eest kaitstud ning see kasvab igaveseks, kestvaks varanduseks.“ „[Ja] pannakse sinu arvele taevases kuningriigis.“ – Ellen G. White, „Nõuandeid vahendite kasutamiseks“, orig lk 342.

Meie eluajal andmisel on palju eeliseid. Esitame siin mõne:

1. Annetaja saab päriselt näha oma annetuse tulemusi – veel üht kirikuhoonet, üht noort inimest, kes saab ülikoolis õppida, evangeelsete seeriakoosolekute pidamist enda vahendite abil jne.

2. Teenistusharu või inimene saab annetusest kasu praegu, kui vajadus on suurim.

3. Pärast sinu surma ei lähe pereliikmed või sõbrad omavahel tülli.

4. Annad perele hea eeskuju helduse ja ligimesearmastuse väärtustamisest.

5. Viid miinimumini pärandiga seotud lõivu.

6. Saab tagatud, et su annetus läheks sinu soovitud paika (sellesse ei sekku kohus ega rahulolematud sugulased).

7. On näha, et annetaja süda on omakasupüüdlikust muutunud omakasupüüdmatuks.

8. Kogud varandust taevasse.