---
title: Alusta isiklikest vajadustest
date: 07/03/2023
---

Vana Testamendi ajal olid paljud Iisraeli lapsed maaharijad ja karjakasvatajad. Seepärast on mõningad Jumala tõotatud õnnistused talukeeles. Näiteks ütleb Jumal Õp 3:9, 10, et kui oleme rahaasjades Talle ustavad, „siis su aidad täituvad küllusega“. Tõenäoliselt ei ole paljudel kristlastel tänapäeval aita. Seega mõistame, et Jumal õnnistab meie tööd või äritegevust, juhul kui oleme valmis Teda järgima ja Talle kuuletuma.

`Loe Õp 27:23–27. Kuidas selgitada kristlastele tänapäevaelu seisu­kohalt ütlust „pane tähele oma lammaste seisukorda“?`

Kuigi Piibel hoiatab palju kordi selle eest, et rikkad ei trambiks vaeseid jalge alla ega ahnitseks endale rikkust, ei mõista Pühakiri iial hukka rikkust või inimese jõupingutusi rikkaks saada – mõistagi eeldusel, et seda ei tehta ülekohtuselt ega kaasinimesi rõhudes. Tänased salmid Õpetussõnade raamatust näitavad hoopis, kuidas peaksime olema oma rahaasjades hoolsad, selleks et meil oleks enda ja oma pere jaoks piisavalt. „Ja sul enesel on küllalt kitsepiima toiduks, toiduks su perele ja elatiseks su teenijaile“ (Õp 27:27).

Kuidas sõnastaksime selle fraasi ümber tänapäeval? Ehk võiks öelda: „Vaata üle oma finantsdokumendid ja tee kindlaks oma asjade seis“. Või: „Koosta bilanss ja tee selgeks oma kohustuste ja omakapitali suhe.“ Teenimisaastate jooksul on aeg-ajalt kohane vaadata üle oma testament või teised dokumendid ja oma käesolevad varad ning vajadusel neid uuendada. Sellised dokumendid nagu testamendid ja volikirjad pannakse pärandi planeerimise protsessis varakult paika, et need oleksid olemas enneaegse surma korral või siis, kui sa ei saa tervislikel põhjustel enam otsustada, kuhu su vara peaks minema. Mõte on selles, et sa planeeriksid ette, mis juhtub su omandiga siis, kui see enam sinu oma pole.

Ühesõnaga, hea majandamine selles, milles Jumal on meid õnnistanud, hõlmab nii eluajal meie valduses olevat kui ka seda, mis juhtub pärast meie lahkumist – sest kui Issand just meie eluajal tagasi ei tule, siis tuleb meil ühel päeval lahkuda, aga meie materiaalne omand, olgu seda vähe või palju, jääb maha. Seepärast on meie osa nüüd teha ettevalmistusi selles, millega meid on õnnistatud, et see õnnistaks kaasinimesi ja edendaks Jumala tööd.

`„Sest varandus ei kesta igavesti“ (Õp 27:24). Miks on oluline seda mõtet silme ees hoida?`