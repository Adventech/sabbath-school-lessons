---
title: Misjonilugu
date: 10/03/2023
---

#### Kohtuda nendega seal, kus nad on

_Loo on kirja pannud Andrew McChesney._

Pensionipõlve pidav pastor Simo Vehkavuori jalutas päevitajaid ja ujujaid täis rannas Soomes ning tajus, et sisemine hääl kutsub teda edasi minema. Ta läks rada pidi, mis möödus veel mõnest järvesilmast. „Mine edasi,“ ütles sisemine hääl. Simo jõudis ühe järvekese juurde ja nägi seal nelja noort inimest maas istumas. „Kas tahaksite kuulda üht lugu sada aastat tagasi toimunud Soome kodusõjast?“ küsis ta.

„Jah, räägi meile!“ palus noormees.

Kui Simo oma loo lõpetas, küsis ta: „Vabandust, aga ega teil pole midagi selle vastu, kui ma küsin, kuidas te religiooni suhtute?“

„Me usume Jumalasse,“ ütlesid noored.

„Kas tahaksite kuulda, kuidas minust kristlane sai?“ küsis Simo.

Kui ta lõpetas, mainis ta, et tal oli kaasas veidi osaluskaarte veebis toimuva piibliõppe jaoks. Noored olid huvitatud ning Simo leidis, et tal oli taskus just neli kaarti. „Vau!“ hüüatas noor naine. „Issand teadis, et meid on siin neli. Sellepärast ongi sul neli kaarti kaasas!“

Teise järve ääres astus Simo ühe noore naise juurde, kes päevitas: „Kas teile meeldiks kuulda lugu Soome kodusõjast?“ küsis ta.

Pärast loo jutustamist küsis Simo, kuidas naine religiooni suhtub, ja rääkis sellest, kuidas temast oli saanud kristlane. Nähes, et naine oli huvitatud, ütles Simo: „Mul on kodus raamat pealkirjaga „Tee Kristuse juurde“. Kas oleksite nõus 20 minutit ootama?“

Naine nõustus. Kui Simo raamatuga ja piibliõppekaardiga tagasi jõudis, ütles naine: „Kui te läksite, siis võtsin oma kellaga aega. Te käisite ära 15 minutiga.“ Ta võttis kingitused tänulikult vastu.

Ühel teisel korral juhtus Simo kokku abielupaariga, kellel oli teismeline poeg. „Kas oleksite nõus kuulama lugu Soome kodusõjast?“ küsis Simo. Pärast, kui ta uuris nende suhtumist religiooni, ütlesid lapsevanemad, et neil oli kodus suur probleem. Nende poeg tarvitas uimasteid. „Meil on vaja koos palvetada,“ ütles Simo. Naine hakkas nutma. Pärast palvetamist ütles Simo: „Tahaksin teile anda ühe raamatu, aga see on mul kodus.“

„Võime minna meie autoga,“ ütles mees. Simo andis oma kodus tänulikule abielupaarile raamatu „Tee Kristuse juurde“ ja piibliõppekaardi.

Simo usub, et Jumal õnnistab tema püüdlusi suhelda inimestega ilmalikustunud Soomes. Mitte keegi pole kordagi keeldunud tema pakkumisest jutustada neile sellest, kuidas temast kristlane sai. Ta räägib, et tema misjonitöö sai inspiratsiooni Pauluse eeskujust. „Olen veendunud, et meil tuleb minna kohtuma inimestega väljas ja mitte oodata, et nad tuleksid meie juurde,“ ütles ta.