---
title: Sa ei saa seda endaga kaasa viia
date: 06/03/2023
---

Keegi küsis kord kuulsalt evangelistilt Billy Grahamilt, mis üllatab teda elu juures enim nüüd, kui ta on vana (Graham oli tol korral 60ndais eluaastais). Mida Graham vastas? „Selle lühidus.“

Kahtlemata möödub elu kiiresti.

`Mida räägivad siinsed salmid inimelust? Ps 49:18, 1Tm 6:6,7; Ps 39:12; Jk 4:14; Kg 2:18–22.`

Elu möödub küll kiiresti, aga kui sa sured, ei võta sa midagi endaga kaasa, vähemalt mitte materiaalseid hüvesid, mida oled kogunud. (Iseloom? See on teine teema.) „Sest oma surma ei võta ta midagi kaasa“ (Ps 49:18), mis tähendab, et inimene jätab kõik saagiks kellelegi teisele. Kes selle saab, oleneb eelnevalt tehtud plaanidest.

Muidugi ei ole igaühel pärandvara kui sellist, kuid enamik inimesi on, eriti pärast mitu aastat töötamist, veidi varandust kogunud. Lõpuks on väga oluline, et inimesed küsiksid endalt, mis saab päriselt nende varast pärast nende surma.

Neile, kellel on elupäevade lõpul vara, olgu seda nii vähe või palju kui tahes, võib majapidajaks olemise viimane tegu olla pärandi planeerimine; selle hoolikas suunamine, millega Jumal on meid õnnistanud. Kui sul ei ole pärandiplaani, mille oled kirja pannud oma testamenti, tulevad mängu osariigi või tsiviilvalitsuse seadused (kõik see sõltub muidugi elukohast). Kui sa sured ilma, et oleksid teinud testamenti, edastavad tsiviilkohtud sinu vara enamasti su sugulastele, ükskõik kas nad vajavad seda või mitte, kas nad kasutavad seda raha hästi või mitte ja kas sina oled valinud konkreetsele isikule oma varast osa anda või mitte. Kogudus ei saa midagi. Kui sa niiviisi soovid, siis on hästi; kui aga mitte, siis tuleb sul eelnevalt plaan välja töötada.

Võime väga lihtsalt öelda – kuna Jumal on kõige Omanik (vaata Ps 24:1), siis on Piibli vaatenurgast loogiline järeldada, et kui tõmbame kokku selle otsad, mida Jumal on meie kätte usaldanud, anname Talle, õiguspärasele Omanikule, tagasi selle, mis jääb üle meie armsate vajaduste katmisest.

`Nagu teame, võib surm tulla igal ajal ja ootamatult ka tänapäeval. Mis juhtuks sinu lähedastega, kui sa täna sureksid? Mis juhtuks sinu omandusega? Kas see saaks jagatud sulle meelepäraselt?`
