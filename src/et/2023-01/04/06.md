---
title: Eriprojektid - suure purgi annetus
date: 26/01/2023
---

Uurimistööd on näidanud, et ainult umbes üheksa protsenti inimeste varast on niisugune, mida võiks mõne hetkega panustada rahalise annetusena. Kergesti kasutusele võetav ehk likviidne vara on üldiselt sularaha, tšekid, säästud, rahaturufondid jne, vähemalt nende jaoks, kellel selline vara on. Valdav osa meie varast, umbes 91 protsenti, on „investeeritud“ kinnisvarasse, nagu meie kodud, kariloomad (kui elame maal) või muu mittelikviidne vara. Likviidse ja mittelikviidse vara protsentuaalset erinevust saab selgitada järgneva näitega: paneme 1000 senti kahte eri klaaspurki nii, et iga protsendipunkti kohta tuleb 10 senti. Nii on sul 90 senti väikeses purgis, mis kujutab likviidse vara 9 protsenti, ning suures purgis 910 senti, mis kujutab 91 protsendi ulatuses mittelikviidset vara.

Enamik inimesi annab oma annetused ja muud panused väikese purgi pealt – oma likviidse vara pealt. Sellest, mis on neil arvelduskontol või rahataskus. Ent siis, kui keegi tõeliselt millestki vaimustub, annab ta oma suure purgi pealt. Piibel räägib mitmest sellisest loost.

`Loe Mk 14:3–9 ja Jh 12:2–8. Kes olid Siimona pidusöögi põhitegelased? Millises vääringus oli Maarja kingitus? Miks ta sel korral Jeesust võidis?`

Maarja kingitus oli väärt 300 teenarit – kogu aasta palga. Ilmselgelt oli tegemist „suure purgi“ annetusega. Pärast eelkirjeldatud sündmust reetis Juudas Jeesuse veidi rohkem kui kolmandiku eest sellest summast – tegemist oli „väikese purgi“ annetusega, 30 hõbetükiga (Mt 26:15). Selleks, et teha oma investeeringutelt suure purgi annetusi, läheb vaja tegelikku armastust ja pühendumist. Kuid kui muutume ahneks nagu Juudas, võime müüa oma hinge peaaegu mitte millegi eest.

Barnabase tööd ja tegevust mainitakse Uues Testamendis 28 korral. Tunneme teda peamiselt apostel Pauluse kaaslasena ja suure misjonärina. Kuid aluse sellele paneb esimene kirjakoht, milles teda nimetatakse. Ap 4:36, 37 loeme tema annetusest, mis oli tõepoolest „suure purgi“ annetus. Vägagi võimas näide Kristuse sõnadest: „Sest kus su aare on, seal on ka su süda“ (Mt 6:21).

`Miks on ennastohverdav annetus ühtviisi oluline nii andja kui ka saaja jaoks?`