---
title: Misjonilugu
date: 27/01/2023
---

#### Püüdlik kunstnikuanne

_Loo on kirja pannud Sachiko Obara._

Minu 14aastasel pojal Eichirol Jaapanis oli suvevaheajaks eriline plaan. Talle meeldis joonistada ning ta otsustas korjata raha, et osta professionaalne tahvelarvuti ja tarkvara, mida kunsti tegemiseks kasutada.

Eichiro tegi hoolsat eeltööd: ta otsis internetist välja, milline tahvelarvuti oleks tema jaoks parim, ning käis isegi koos isaga arvutit poes oma silmaga vaatamas. Samal ajal otsis ta innukalt võimalusi, kuidas raha teenida, ja palus minulgi tasuda talle koduste lihtsate majapidamistööde eest. Mõne aja pärast oli tal kogutud 55 000 Jaapani jeeni (500 USA dollarit) ning ta tellis veebi kaudu tahvelarvuti ära. „See jõuab varsti kohale!“ rääkis ta mulle vaimustunult. Iga kolme tunni järel käis ta veebis kauba liikumist vaatamas.

Mõni päev hiljem jõudis saadetis kohale. Eichiro avas selle ettevaatlikult, kontrollis tahvelarvuti funktsioone ja hakkas maalima. Järgmise kolme päeva jooksul oli ta nagu stuudiosse kapseldunud elukutseline kunstnik. Siis tuli ta oma toast välja ja teatas midagi hämmastavat. „Ma mõtlesin oma tahvelarvuti ära anda,“ ütles ta. Ta oli näinud videot, mille oli valmistanud seitsmenda päeva adventistide kogudus Jaapanis ja kus tutvustati plaani luua pildisarjadest koosnev raamat Ellen G. White’i raamatu „Suur võitlus“ järgi. Videos oli Eichiro näinud noort adventistist kunstnikku alustamas seda tööd vana tüüpi tahvelarvutiga.

„Kui ma saan anda oma tahvelarvuti tema kasutusse, siis aitab see minu meelest tal rohkem ära teha,“ ütles Eichiro. „Küsin Jumalalt, kas see on Tema tahtmine.“

Poja tungival palvel võtsin ma ühendust plaani eest vastutava isikuga, kes rääkis omakorda noore kunstnikuga. Tuli välja, et kunstnikust naine vajas just sellist tahvelarvutit, nagu oli Eichirol. Aga kui ta kuulis, et Eichiro oli selle nimel nii kõvasti tööd teinud, hakkas ta kõhklema. Ütlesin talle, et Eichiro on otsuse langetamisel palju palvetanud. „Ma võtan tahvelarvuti tänulikult vastu,“ sõnas naine.

Usun, et Püha Vaim puudutas mu poja südant väga võimsalt. Enne tahvelarvuti ostmist oli ta ainsaks mõtteks, kuidas rohkem raha teenida. Aga kui Püha Vaim tegutses, kandus ta tähelepanu eneselt Jumalale ja Tema misjonitööle. Olen väga õnnelik, et mu poeg kuulas Jumala kutset ja suutis panustada Tema töösse. Püüame kõik kuuletuda Jumalale sama ausalt siis, kui Ta kutsub meid täitma Tema ülesannet kuulutada maailmale Jeesuse peatset tulekut.

_See misjonilugu illustreerib mõningaid osi seitsmenda päeva adventistide strateegilisest plaanist „Mina lähen“: vaimuliku kasvu eesmärki nr 6: „Suurendada laste, noorte ja noorte täiskasvanute juurdekasvu, koguduses püsimist, tagasivõitmist ja koguduse töös osalemist,“ ning vaimuliku kasvu eesmärki nr 7: „Aidata teismelistel ja noortel täiskasvanutel seada Jumal esikohale ja võtta omaks piibellik maailmavaade.“ Rohkem saad teada aadressilt IWillGo2020.org._