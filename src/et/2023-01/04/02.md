---
title: Mis ajendab andma
date: 22/01/2023
---

Me armastame Jumalat, sest Tema armastas meid kõigepealt. Meie andmine on vastus Tema hämmastava kingituse – Jeesuse – eest meile. Õigupoolest öeldakse meile: „Issand ei vaja meie annetusi. Me ei suuda Teda oma andidega rikkamaks teha. Psalmist ütleb: „Kõik tuleb sinult ja sinu käest oleme sulle andnud.“ Ometi lubab Jumal meil üles näidata tänulikkust Tema armutegude eest sellega, et püüame ennastohverdavalt anda Tema armu edasi teistele. See on ainus viis, kuidas meil on võimalik ilmutada oma tänulikkust ja armastust Jumala vastu. Ta ei ole andnud ühtki muud viisi.“ – Ellen G. White, „Nõuandeid vahendite kasutamiseks“, orig lk 18.

Kui loovutame „oma“ raha Jeesusele, siis suurendab see meis päriselt armastust Tema ja kaasinimeste vastu. Seega saab raha olla tõeline head tegev jõud. Jeesus kulutas rahast ja jõukusest rääkimisele rohkem aega kui mingil muul teemal kõnelemisele. Keskmiselt iga kuues salm Matteuse, Markuse ja Luuka evangeeliumis on rahast. Evangeeliumi hea sõnum on see, et Jumal saab meid vabastada rahaahnusest ja raha vääriti kasutamisest.

`Loe Mt 6:31–34 ja 5Ms 28:1–14. Mida lubab Jumal meie heaks teha, kui Talle kuuletume? Kas me oleme omakasupüüdlikud, kui toetume nendele Jumala tõotustele?`

Meie annetused tõendavad valmisolekut jätta Jumala nimel kõrvale oma isiklikud huvid. Annetamine võib olla väga vaimulik kogemus; tõsiasja väljendamine, et oleme andnud oma elu täielikult üle Jumalale kui meie Issandale. Nagu ütleb inglise vanasõna, on see meie jaoks „oma raha panemine sinna, kus on meie suu“. Võid öelda, et armastad Jumalat, kuid helded annetused aitavad seda armastust avalikuks teha (ja ka tugevamaks muuta).

Annetus tuleb südamest, mis usaldab isiklikku Jumalat, kes kannab alatasa meie vajaduste eest hoolt nii, nagu Tema näeb parima olevat. Meie annetuste aluseks on veendumus, et oleme Kristuses saanud päästekindluse. Annetuste abil ei sobita me rahu Jumalaga ega taotle Tema poolehoidu. Küll aga tulevad meie annetused südamest, mis on usu kaudu omaks võtnud Kristuse kui armu ja pääste ainsa ja piisava vahendi.

`Loe 2Kr 9:6, 7. Mida Issand meile siin ütleb? Mida tähendab anda „nii, nagu ta süda on lubanud“? Kuidas õpime andma rõõmsalt?`