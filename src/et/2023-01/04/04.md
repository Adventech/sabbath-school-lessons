---
title: Annetused ja jumalateenistus
date: 24/01/2023
---

Piibel ei esita meile jumalateenistuse osade järjestust. Kuid on ilmne, et jumalateenistusse kuulub vähemalt neli osa. Uues Testamendis hõlmab vastav nimekiri Sõna uurimist/jutlustamist, palvet, muusikat ning kümnist ja annetusi.

Kolm korda aastas pidi iga Iisraeli mees (koos perega) tulema Issanda ette Jeruusalemma. Ja „ärgu ilmutagu tühje käsi“ (5Ms 16:16). Teisisõnu, jumalateenistuse osaks oli kümnise tagastamine ja annetuste toomine. Jumala lapsed tõid oma kümnised ja annetused nii paasapühal, nelipühal kui ka lehtmajade pühal. On raske ette kujutada, et keegi tulnuks nendele pühadele tühje käsi.

Teisisõnu, vanaaja Iisraeli jumalateenistuses oli kümnise ja annetuste toomisel oluline koht. Jumala teenimine, tõeline teenimine, on midagi enamat kui meie tänu ja lugupidamise väljendamine Jumalale sõnades ja lauludes – see on tänu ja lugupidamise väljendamine Jumalale oma annetuste toomise näol Issanda kotta. Iisraellased tõid oma annid templisse; meie toome need hingamispäeval kirikusse (vähemasti on see üks võimalus kümnise ja annetuste üleandmiseks) kui osa Jumala teenimisest.

`Loe 1Aj 16:29; Ps 96:8, 9 ja Ps 116:16–18. Kuidas rakendame siin väljenduvad põhimõtted oma jumalateenimisse?`

Jumala lastena, kellele on tehtud ülesandeks vastutada Tema ettevõtmise juhtimise eest maa peal, on annetamine eesõigus, võimalus ja kohustus. Kui Issand on andnud meile lapsed, keda Talle kasvatada, tuleb meil jagada nendega rõõmu anda kümnis ja annetused üle hingamispäevakoolis ja jumalateenistustel. Mõnes paigas tagastavad inimesed kümnise interneti vahendusel või muul viisil. Ükskõik, kuidas me seda teeme, põhimõte jääb samaks – kümnised ja annetused on osa meie jumalateenimise kogemusest.

`Kuidas oled kümnist ja annetusi isiklikult kogenud jumalateenistuse osana? Kuidas mõjutab selline praktiline tegevus sinu suhet Jumalaga?`
