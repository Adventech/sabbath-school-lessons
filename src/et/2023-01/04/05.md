---
title: Jumal paneb meie annetusi tähele
date: 25/01/2023
---

`Loe Mk 12:41–44. Ükskõik, kas sa oled rikas või mitte, millise sõnumi saad sellest loost? Millist põhimõtet see lugu meile õpetab ja kuidas rakendame selle oma jumalateenimisse?`

Jeesus ja Tema jüngrid olid templiõuel, kus asus annetuskast, ning Jeesus silmitses neid, kes oma annetusi sinna panid. Ta oli sellele kastile nii lähedal, et nägi, kuidas lesknaine laskis sinna kaks vaskmünti. Naine oli pannud kasti kõik, mis tal oli. „Kuid Jeesus mõistis lese motiivi. Lesk uskus, et templiteenistus oli Jumalast sisse seatud, ja ta tahtis omalt pooltki seda tööd toetada. Ta tegi, mida suutis, ja nii sai see tegu tähtsaks läbi aegade. Naine andis koos annetusega oma südame. Annetuse väärtus ei sõltunud müntidest, vaid armastusest Jumala vastu ja huvist Tema tööle kaasa aidata.“ – Ellen G. White, „Nõuandeid vahendite kasutamiseks“, orig lk 175.

Siinkohal on tähelepanuväärne veel tõsiasi, et tegu on ainsa annetusega, mida Jeesus on kunagi kiitnud – annetusega kogudusele, kes pidi Ta üsna pea hülgama ning oli suuresti hälbinud oma kutsumisest ja missioonist.

`Loe Ap 10:1–4. Miks külastas taevane ingel Rooma väesalga pealikut? Millist kaht pealiku tegevust taevas tähele pandi?`

Nagu näha, kuuldakse taevas meie palveid, kuid vähe sellest – tähele pannakse ka meie annetamise ajendeid. Selles kirjakohas öeldakse, et Korneelius oli helde annetaja. „Sest kus su aare on, seal on ka su süda“ (Mt 6:21). Korneeliuse andide taga oli tema süda. Ta oli valmis Jeesust paremini tundma õppima. Palve ja almuste andmine on tihedalt seotud ning väljendab meie armastust Jumala ja kaasinimeste vastu – väljendab Jumala käsu kahte suurt põhimõtet: „Armasta Issandat, oma Jumalat, kogu oma südamega ja kogu oma hingega ja kogu oma jõuga ja kogu oma mõistusega, ning oma ligimest kui iseennast!“ (Lk 10:27). Esimene saab avalikuks palves, teine almuste andmises.