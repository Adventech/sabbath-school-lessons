---
title: Kui suures summas annetusi?
date: 23/01/2023
---

`Loe 5Ms 16:17. Missuguse kriteeriumi annab Jumal meile annetuste suuruse aluseks?`

`Oma annetustega väljendame enda tänu ja tunnustame Jumala külluslikke ande meie elus: lunastust, ülalpidamist ja mitmesuguseid alalisi õnnistusi. Nagu ülalolevas lõigus nentisime, põhineb meie annetuste suurus sellel, millega meid on õnnistatud. „Igaühelt, kellele on antud palju, nõutakse palju“ (Lk 12:48).`

`Loe Ps 116:12–14. Kuidas peaksime vastama 12. salmis esitatud küsimusele? Kuidas sobib sellesse vastusesse raha?`

Kuidas saaksime üldse tasuda Jumalale kõikide Tema õnnistuste eest? Lihtne vastus on, et me ei saagi. On ilmne, et parim, mida teha võime, on olla heldekäeline Jumala töö suhtes ning aidata kaasinimesi. Kui Jeesus saatis oma jüngrid välja misjonireisile, ütles Ta neile: „Muidu olete saanud, muidu andke!“ (Mt 10:8). Meie annetused aitavad meis arendada Kristuse-sarnast iseloomu. Meid muudetakse seeläbi omakasupüüdlikust armastavaks. Meie jaoks, just nagu Kristuse jaoks, saavad tähtsaks kaasinimesed ja Jumala töö.

Hoidkem alati meeles, et „nõnda on Jumal maailma armastanud, et ta … on andnud“ (vaata Jh 3:16). Ja vastupidi – sama kindlalt nagu päev järgneb ööle –, mida rohkem kogume endale, seda omakasupüüdlikumaks muutub meie süda ja seda kehvemini me ennast tunneme.

Tulla Issanda ette annetustega on kristlase vaimse ja moraalse mõjuga kohustus. Selle eiramisega tekitame endale vaimulikku kahju võib-olla rohkemgi, kui taipame. Meie otsusest sõltub see, millise summa me anname ja kes meie annetuse saab.

`Mida räägivad sinu suhtest Jumalaga su annetus ja hoiak andmisel?`