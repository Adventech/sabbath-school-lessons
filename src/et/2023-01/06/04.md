---
title: Loti halvad otsused
date: 07/02/2023
---

Kui Aabram lahkus Jumala kutsele vastates oma kodumaalt, tahtis tema vennapoeg Lott minna koos temaga rändama. 1Ms 13. peatükis on kirjas, kuidas Jumal õnnistas Aabramit nii, et „Aabram oli väga rikas karja [millega tolles kultuuris peamiselt jõukust mõõdeti], hõbeda ja kulla poolest“ (1Ms 13:2). „Ka Lotil… oli lambaid ja kitsi, veiseid ja telke“ (1Ms 13:5). Nad mõlemad said kariloomade poolest nii rikkaks, et ei suutnud enam lähestikku elada. Hoidmaks ära tülisid karjaste vahel, pakkus Aabram Lotile võimaluse valida, kuhu ta tahab elama minna. Muidugi oleks Lott pidanud andma selle võimaluse Aabramile, sest too oli vanem ja Lott võlgnes oma heaolu sugulusele Aabramiga. Kuid ta ei ilmutanud tänulikkust heategija vastu ja tahtis omakasupüüdlikult endale seda, mida pidas parimaks saadaolevaks maaks.

`Loe 1Ms 13:10–12. Millised kaalutlused panid Lotti sedasi otsustama?`

Kui tahes lihtsalt võis Lott õigustada otsust sellesse linna kolida, ei läinud edasine tema jaoks kuigi hästi; Aabram aga, saades kuulda, mis Lotiga juhtus, ei öelnud: „Nojah, Lott, kehvasti läks. Mida külvasid, seda lõikad.“ Vastupidi, Aabram läks Lotti vabastama (vaata 1Ms 14. ptk).

Mõnikord jahime nii innukalt varandust, et ei saa oma õppetundi selgeks. Lott kolis Soodomasse tagasi! Kuid Jumal läkitas oma suures halastuses saadikud Lotti ja ta perekonda hoiatama ning tegi neile teatavaks linnade eelseisva hävitamise.

`Loe 1Ms 18:20–33. Kuidas põhjendas Jumal Aabrahamile enda otsust maad külastada? Mismoodi reageeris Aabraham teadetele, et Jumal kavatses need õelad linnad hävitada?`

Kuna Aabraham oli mures Loti ja tema pere pärast, kauples ta Jumalaga, et linna säästetaks juhul, kui seal leidub õigeid inimesi. Ta alustas viiekümnest ja jõudis lõpuks kümneni. Oma armastavale iseloomule vastavalt ei lakanud Jumal armu andmast seni, kuni Aabraham seda küsis! Jumal ja kaks inglit päästsid isiklikult Loti, tema naise ja kaks tütart. Kuid Loti naine vaatas tagasi ja muutus soolasambaks. Lott läks Soodomasse jõuka mehena ja lahkus sealt peaaegu paljakäsi. Kui suurt ettevaatust nõuavad otsused, mida teeme, eriti kui mõtleme tervikpildi asemel ainult lühiajalisele kasule (vaata Mk 8:36, 37).