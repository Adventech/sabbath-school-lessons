---
title: Ustavate isa Aabram
date: 06/02/2023
---

Jumal kutsus Aabrami lahkuma oma kodumaalt ja suguvõsast ning minema maale, mille Tema näitab. Üksikasju teadmata tuli Aabramil lahkuda oma sünni- ja lapsepõlvemaalt. Kindlasti polnud sellist otsust kerge langetada ja kindlasti loobus Aabram seda tehes nii mõnestki maisest rõõmust ja mugavusest.

`Loe 1Ms 12:1–3. Kuidas selle tõotuse tagajärjel ja vastu võtmisel „õnnistavad endid kõik suguvõsad maa peal“?`

Aabrami ja ta perekonna jaoks oli tegemist suure elumuutva sündmusega. „Usu läbi kuulas Aabraham sõna, kui teda kutsuti välja minema paika, mille ta pidi saama pärandiks; ja ta läks välja ilma teadmata, kuhu ta läheb (Hb 11:8). „Aabrahami kõhklematu sõnakuulelikkus on kogu Piibli üks mõjuvaim tunnistus usust.“ – Ellen G. White, „Patriarhid ja prohvetid“, orig lk 126.

Valdav osa meist pole kuigi varmad lahkuma oma kodumaalt ning sõpradest ja pereliikmetest. Kuid Aabram tegi nii. Aabramit rahuldas teadmine, et ta oli seal, kus Jumal tahtis. Nii kummaline, kui see ka ei tunduks, ei saanud Aabram, Iisak ja Jaakob seda maad oma eluajal kunagi endale. Kuid ometi jäid nad Jumalale ustavaks.

`Loe Hb 11:8–13. Milline sõnum on siin meie jaoks?`

Ümberkaudsed inimesed nimetasid Aabramit vürstiks. Teati, et ta oli üllas, vapper, külalislahke ja Kõigekõrgema Jumala teenija. Ta tunnistas Jumalast eeskujulikult. Jumala armust oleme koos Aabrahamiga pärijad. „Nii nagu „Aabraham uskus Jumalat ja see arvestati talle õiguseks“, nii mõistate teie, et need, kes on usust, on Aabrahami lapsed“ (Gl 3:6, 7). „Kui te olete aga Kristuse päralt, siis te olete järelikult Aabrahami sugu ja pärijad tõotuse järgi“ (Gl 3:29).

Aabraham ja Noa on näited inimestest, kes kuuletusid Jumalale ning tegid selle tulemusel suuri elumuutvaid otsuseid.

`Loe 2Kr 4:18. Kuidas peaks selle salmi sõnum mõjutama neid vaimulikke otsuseid, mida meil langetada tuleb? Kuidas järgisid nii Mooses kui ka Aabraham sama põhimõtet?`