---
title: Misjonilugu
date: 10/02/2023
---

#### Misjonikooli ime

_Loo on kirja pannud Chifundo Kanjo._

John Phiri elu kujundasid kaks väga erinevat misjonikooli.

Johni pere ei olnud kristlased ning nooruses saadeti ta oma Malawi Vabariigis asuvast kodust õppima perekonna usu kooli Sansibari saarel India ookeanis. Kolm aastat õppis John tundma usu pearaamatut ja sai teada, kuidas rajada kummardamismaju Aafrika piirkondadesse, kuhu tema usk polnud veel jõudnud.

Kui noormees oma hariduse Sansibaris lõpetas, saadeti ta tagasi Malawisse, et ta juhiks seal kahte kummardamismaja. Samuti sai ta ülesandeks pidada väga teraselt silmas kristlasi ja saata tähelepanekud tagasi Sansibari. Kristluse paremaks mõistmiseks anti talle juhtnöör, et ta loeks Piiblit King James’i tõlkes.

Mõne järgneva aasta jooksul ühines John kolme erineva kristliku kirikuga, et Sansibari jaoks teavet koguda, ning sai ühes kirikus kogudusevanemaks. Kogu selle aja jooksul juhtis ta kahes Malawi linnas kummardamismaja.

Kui John Piiblit luges, puudutas see tema südant. Ta leidis, et see oli mõistetavam kui tema religiooni raamat. Temas tekkis igatsus Jeesusest rohkem teada saada.

Kuna mees oli veel noor, astus ta Luwazi Misjonipõllul tegutsevasse seitsmenda päeva adventistide kooli. Tema jaoks oli see uut laadi misjonikool, Sansibari koolist väga erinev. Eriliselt huvitus ta kooli rajaleidjate klubi tegevusest ning ühines klubiga ja osales kõikides ettevõtmistes.

John hakkas koolis oleva palvenädala jooksul Jeesust armastama ning andis oma südame ristimise kaudu Jeesusele. Ta lõpetas teabe saatmise Sansibari. Johni isa sattus raevu, kui sellest teada sai. Isa süüdistas oma vihas Johni ema, keda pidas juhtunu eest vastutavaks, ning läks emast lahku. Kuna John oli Sansibaris saanud väljaõppe, kuidas avada oma endise religiooni kummardamismaju piirkondades, kuhu see religioon polnud jõudnud, otsustas ta adventharidusega teha Jeesuse heaks sedasama. Temast sai Globaalmisjoni teerajaja, adventist, kes rajab kogudusi oma kultuurikeskkonnas aladel, kus kogudust pole. John teenis Globaalmisjoni teerajajana 10 aastat ning paljud tema perekonna religiooni uskuvad inimesed andsid oma südame Jeesusele.

_John läks teoloogiakraadi omandama Malawi Adventülikooli ja töötab praegu adventkoguduse pastorina. John ütleb, et adventistide misjonikool muutis ta elu. „Ärge õõnestage misjonikoolide olulisust,“ ütles ta. „Need on inimeste jaoks tööriistad, mille abil Jeesust tundma õppida ja võtta Ta vastu oma isiklikuks Päästjaks. Seitsmenda päeva adventistide haridus kuulutab väga elujõuliselt evangeeliumi ja annab kõigile teada Kristusest.“_

Globaalmisjoni teerajajatest saad teada veebiaadressilt: bit.ly/GMpioneer.