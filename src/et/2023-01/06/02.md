---
title: Noa leidis armu
date: 05/02/2023
---

Väärib tähelepanu, et neid, kes otsivad taevaseid aardeid, kutsub Jumal sageli siin maa peal tegema elus suuri muudatusi. Ole vajadusel valmis samasuguse väljakutsega silmitsi seisma.

`Loe 1Ms 6:5–14. Milline pöördeline muutus tuli Noa ellu seetõttu, et ta kuuletus Jumalale? Millised siinsed põhimõtted on olulised meie jaoks maailmas, mida on vaja hoiatada eelseisva hukatuse eest?`

Noa võinuks kasutada oma aega ja vahendeid endale kodu ehitamiseks, kuid ta otsustas teha kannapöörde ning kulutada 120 aastat elust Jumala kutset täites – ta ehitas laeva.

Paljud tänased kahtlejad heidavad veeuputuse loo kõrvale kui müüdi; nad põhjendavad seda otsust sageli tuntud loodusseadusi käsitlevate teaduslike spekulatsioonidega. Selles pole midagi uut. „Veeuputuseelne maailm oli seda meelt, et loodusseadused püsivad muutumatuna, nagu need olid mitu sajandit püsinud. Aastaajad olid korrapäraselt vaheldunud. Kordagi polnud sadanud vihma: maad oli kastnud udu või kaste. Jõed polnud eales oma sänge üle ujutanud; vesi oli rahulikult mere poole voolanud. Kuid sellised arutlejad ei tundnud kätt, mis oli pannud veele piirid.“ – Ellen G. White, „Patriarhid ja prohvetid“, orig lk 96. Enne veeuputust väitsid inimesed, et veeuputust ei saa kuidagi tulla, sest toetuti puudulikule arusaamisele tegelikkusest; pärast veeuputust väidetakse puuduliku arusaamise põhjal tegelikkusest, et seda pole kunagi toimunud.

Samas ütleb Piibel sedagi, et inimesed kahtlevad lõpuaja sündmustes, nagu toona veeuputuses (vaata 2Pt 3:3–7). Kuidas valmistume siis saabuvaks hävinguks? On olemas teadlik otsus, mida nimetatakse „edasilükatud rahulduseks“. Põhimõtteliselt tähendab see, et meil tuleb hiilgavama tulevase tasu lootuses teha kannatlikult tööd, mida Jumal on meid kutsunud tegema. Me ei tea, millal Kristus tagasi tuleb. Teatud mõttes polegi see oluline. Küll aga on oluline, et teeksime Noa kombel seda, mida Jumal meid samal ajal teha palub; isegi siis, kui see nõuab meilt, nagu Noalt, pöördelisi muutusi.

`Mil määral oled sa valmis tegema Jumala pärast oma elus suuri muutusi, juhul kui sind Noa kombel selleks kutsutakse? (Vihje: vaata Lk 16:10.)`