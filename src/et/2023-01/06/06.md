---
title: Mooses Egiptuses
date: 09/02/2023
---

Mooses on üks püha ajaloo algusaastate kõige silmapaistvamaid tegelasi. Jumala eelhoolitsus hoidis ta elus; Jumal tegutses ettevõtliku ema ja hooliva õe kaudu. Kui vaarao tütar leidis kõrkjatest laeka väikese Moosesega, palus ta Moosese heebrealasest emal poisi eest hoolitseda ja maksis emale selle eest. Milline õnnistatud väljakutse noorele emale, kes oli võõral maal ja ori. Jookebedil oli ainult 12 aastat, et õpetada oma laps palvetama ja Jumalat usaldama ja austama ning kujundada temas teenivat iseloomu. Mitu aastat sai Mooses õpetust Egiptuse kuninglikus õukonnas. „Ja Moosesele õpetati kogu egiptlaste tarkust ja tema oli vägev oma sõnadelt ja tegudelt“ (Ap 7:22). Kui Mooses küpseks meheks sai, langetas ta teadliku otsuse, mis muutis tema elu ja ajaloo kulgu.

`Loe Hb 11:24–29. Mõtle, mille Mooses maha jättis ja millega tal selle asemel silmitsi seista tuli. Püüa seda vaadata tema seisukohalt, enne kui ta otsuse langetas. Millest ta loobus ja mida ta selle loobumisega enda jaoks valis?`

Egiptus oli muistse maailma üks suurimaid võime – kui mitte suurim. Niiluse jõe ümber oli nii viljakas maa, et Egiptus oli oma rikkalike põllukultuuridega jõukas ja võimas riik ning Mooses võinuks olla selle kuningriigi pea. On raske ette kujutada, kui väga veetles teda õrnas eas selle maailma meelitus ja Egiptus koos kõigi aaretega. Kindlasti olid imetlus, naudingud ja rikkused suureks kiusatuseks. Ta võinuks ilmselt väga kergesti õigustada sinna jäämist, selle asemel, et valida oma liisuosaks põlatud orjade kampa.

Aga mis siiski juhtus? Pühakiri ütleb, et Mooses valis „pigem näha vaeva koos Jumala rahvaga kui üürikest aega nautida pattu“ (Hb 11:25). Ja rääkides hädadest? Suurem osa Moosese teisest raamatust kirjeldab Moosese võitlusi ja katsumusi ning isegi pärast kõike seda, mida ta talus, ei saanud ta ometi minna üle Jordani tõotatud maale (vaata 4Ms 20:12). Samas teame lõppude lõpuks, et Mooses langetas õige otsuse, kuigi ta võis mõnikord selles tõsimeeli kahelda.

Maisest vaatenurgast pidanuks Mooses jääma Egiptusesse. Kuid kristlastena on meile antud selline vaade reaalsusele, mis kannab meid maailmast kõrgemale. Kuidas hoida silme ees tervikpilti, kui maailm meid ahvatleb? Miks on väga tähtis seda teha?