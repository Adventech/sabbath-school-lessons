---
title: Petisest vürstiks
date: 08/02/2023
---

Noore mehena, kes armastas ja kartis Jumalat, pidas Jaakob siiski koos oma ema Rebekaga vandenõu, kuidas oma isa petta ja temalt õnnistus saada. Seetõttu alustas ta oma täiskasvanuelu valesti – tal oli valida põgenemise ja varase surma vahel. Rebeka käskis Jaakobil põgeneda „Laabani juurde… ja jää tema juurde mõneks ajaks, kuni su venna raev on raugenud… Siis ma läkitan sulle järele ja lasen sind sealt ära tuua“ (1Ms 27:43–45). Tegelikult oli Jaakob ära kakskümmend aastat ega näinud oma ema enam kunagi.

`Loe 1Ms 32:23–32. Mis Jaakobiga siin juhtus? Millise vaimuliku õpetuse saame sellest loost Jumala armu kohta, isegi kui langetame valesid otsuseid?`

„Alandumise, kahetsuse ja alistumisega võitis patune, ekslik surelik taeva Majesteedi. Hingevärinal oli ta haaranud kinni Jumala tõotustest ning lõpmatu armastus ei suutnud patuse palvet täitmata jätta. Jaakob mõistis nüüd selgelt, et tema patt tulenes toetumisest pettusele. Ta ei olnud usaldanud Jumala tõotusi, vaid oli püüdnud oma jõuga teha seda, mida Jumal oleks teinud omal ajal ja omal viisil… Jaakob oli saanud igatsetud õnnistuse. Ta oli saanud andeks „väljatõrjujana“ ja „petisena“ tehtud patu.“ – Ellen G. White, „Patriarhid ja prohvetid“, orig lk 197, 198.

`Loe 1Ms 49:29–33. Jaakobil ei olnud küll enam mingeid valdusi Kaananis, aga millised juhtnöörid andis ta oma poegadele enda matuse kohta? Kes oli samuti sellesse koopasse maetud? Mida sa arvad, millest Jaakobi soov tulenes?`

Piibel annab meile teada, et kõik kolm usuisa ja nende naised maeti samasse koopasse. Jaakobi usaldus Jumalasse oli tugev ning ta pidas ennast võõraks ja majaliseks maa peal (vaata Hb 11:13). Vigadest olenemata tuli ta Kaananisse tagasi jõuka mehena, kuigi lahkus kodust peaaegu paljakäsi.

`Meie vigadele vaatamata õnnistab Jumal meid ometi. Kui palju parem on aga vigu algusest peale vältida! Milliste valikutega seisad praegu silmitsi ja kuidas hoiad ära vale valiku?`
