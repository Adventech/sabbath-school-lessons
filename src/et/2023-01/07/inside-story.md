---
title: Misjonilugu
date: 17/02/2023
---

#### Kaksikud üllatavad Soomes

_Loo on kirjutanud Andrew McChesney._

Kui noor soome kirjandusevangelist Simo Vehkavuori käis Lapimaal majast majja, tabas teda üllatus. Ta helistas ühe kodu ukse taga uksekella ning naine, kes ukse avas, hüüatas teda nähes: „Tahan sinult tellida kümneköitelise piiblilugude sarja!“ Simo polnud veel jõudnud naisele rääkidagi, et ta raamatuid müüs, veel vähem mainida, et tal oli laste jaoks kümme raamatut Arthur Maxwelli „Piibli jutustusi“.

„Võib-olla üllatab teid, et ma nii kiiresti need raamatud tellin,“ ütles naine. „Öösel andis Jumal mulle unenäo ning näitas teie nägu ja ütles: „See mees tuleb su koju. Telli temalt kümme köidet „Piibli jutustusi“ . Sellepärast olin ma kohe valmis tellima.“

Teine kord peatus Simo kohalikus äris ja pakkus omanikule Ellen G. White’i teost „Suur võitlus“. „Me ei saa sellest raamatust midagi aru,“ ütles omanik. „Aga meie tütar on usukooli juht. Tema tuleb homme siia. Kas tuleksite tagasi?“

Simo rääkis kokkuleppest oma kaksikvennale, kes samuti selles linnas raamatuid müüs. „Palun palveta,“ ütles ta.

Kui Simo ärisse tagasi läks, tutvustas omanik talle oma tütart. Naine ägestus, kui sai teada, et Simo oli seitsmenda päeva adventist, ning kritiseeris adventkogudust karmilt.

Kui naine lõpetas, palus Simo luba rääkida. „Armas direktor,“ ütles Simo, „te ei kujuta ette, millist suurt Jumalat me adventkoguduses teenime! Tahan teenida sellist Jumalat, keda saame teenida kõikjal, kuhu Ta meid saadab.“

Naine paistis jahmununa. „Noormees, kui Jumal teie jaoks nii palju tähendab,“ ütles ta ning peatus ja vaatas oma ema poole. „Ema, kas sa saad mulle raha anda? Tahan osta ära kõik raamatud, mis sellel noormehel on.“

Simo palvetas naise ja tema vanemate pärast. Jõudnud tagasi tuppa, kus ta oma vennaga seal viibides elas, leidis ta venna põlvedelt. Ta jutustas erutatult vennale, kuidas Jumal oli imeliselt sekkunud.

Nüüd juba pensionil olev Simo naeratas rõõmsalt, kui jutustas Adventmisjonile, kuidas ta oli Jumala kohalolu tunnistajaks ajal, mil täitis koguduse missiooni. „Minu jaoks oli nii innustav näha, kuidas Jumal toetab oma tööd,“ ütles ta.

_See misjonilugu illustreerib Seitsmenda Päeva Adventistide koguduse strateegilise plaani „Mina lähen“ vaimuliku kasvu eesmärki nr 5: „Õpetada üksikisikuid ja perekondi elama Vaimust täidetud elu.“ Rohkem saad teada aadressilt IWillGo2020.org._