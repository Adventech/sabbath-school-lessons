---
title: Rikas noor ülem
date: 14/02/2023
---

Me ei tea rikkast noormehest kuigi palju peale selle, et ta oli noor, ülem ja rikas. Ja tal oli huvi vaimulike asjade vastu. Ta oli nii teotahteline, et tuli jooksuga Jeesuse juurde (Mk 10:17). Ta oli õhinal valmis õppima rohkem igavese elu kohta. See lugu on nii tähtis, et selle on kirja pannud kõik kolm sünoptilist evangeeliumi – Matteuse (19:16–22), Markuse (10:17–22) ja Luuka (18:18–23) oma.

`Loe Mt 19:16–22. Mida pidas Jeesus silmas noormehele öelduga: „Kui sa tahad olla täiuslik, siis mine müü oma varandus ja anna vaestele, ja siis on sul aare taevas, ning tule järgne mulle“ (Mt 19:21)?`

Enamikul meist ei palu Jeesus maha müüa kõike, mis meil on ja anda oma raha vaestele. Aga küllap oli raha selle noormehe jumal, ning kuigi Jeesuse vastus võib näida päris karm, teadis Ta, et see oli ainus lootus meest päästa.

Piibel ütleb, et noormees läks ära väga kurvalt, sest ta oli väga rikas, mis tõestab õigupoolest, kui väga ta oma raha jumaldas. Talle pakuti igavest elu ja kohta Jeesuse siseringis („Tule järgne mulle“ – samu sõnu kasutas Jeesus 12 jüngrit kutsudes). Kuid me ei kuule sellest noormehest enam kordagi. Ta andis igaviku ära oma maise jõukuse nimel.

Milline kohutav vahetuskaup, eks ole? Milline kurb näide sellest, kui arusaamatuks jäi mehele „edasilükatud rahuldus“ (vaata möödunud nädala õppetükki). On väga petlik valida nii, nagu valis see mees, sest vaatamata sellele, millist materiaalset jõukust tänane päev meile pakub, sureme varem või hiljem kõik ja seisame silmitsi igavikuga. Liiati on väga paljud jõukad inimesed leidnud, et nende jõukus ei anna neile seda rahu ja rõõmu, mida nad on lootnud; veel enam, paljudel juhtudel näib olevat otse vastupidi. Nii paljudes elulugudes kirjeldatakse, kui õnnetud on rikkad inimesed olnud. Õigupoolest leiame Koguja raamatust ühe kogu ajaloo eredaima kirjelduse rikkuse suutmatusest inimest rahuldada. Milliseid õppetunde siit iganes veel leiab, on üks selge: rahaga ei saa rahu ja rõõmu osta.

`„Sest kes iganes tahab päästa oma elu, kaotab selle, aga kes iganes kaotab oma elu minu ja evangeeliumi pärast, päästab selle. Sest mis kasu on inimesel sellest, kui ta võidaks terve maailma, aga teeks kahju oma hingele? Sest mis oleks inimesel anda oma hinge lunahinnaks?“ (Mk 8:35–37). Mida tähendab kaotada oma elu evangeeliumi pärast?`