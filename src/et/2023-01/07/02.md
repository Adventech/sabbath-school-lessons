---
title: Jeesuse elu ja tööperiood
date: 12/02/2023
---

Jeesuse avaliku teenistuse algupoolel rändas Ta Galilea piirkonnas asuvasse Naatsaretti. See oli Tema kodulinn ning kohalikud inimesed olid Tema tööst ja imetegudest juba kuulnud. Oma harjumuse kohaselt oli Jeesus hingamispäeval sünagoogis jumalateenistusel. Kuigi Jeesus ei olnud ametlikult rabi, ulatas sünagoogi teener Talle kirjarulli Jesaja raamatuga ja palus Tal Pühakirjast ette lugeda. Jeesus luges Js 61:1, 2.

`Loe Lk 4:16–19 ning võrdle seda Js 61:1, 2ga (vaata ka Lk 7:19–23). Mida sa arvad, miks valis Jeesus just selle kirjakoha? Miks saab neid salme Jesaja raamatust pidada Messia kohta käivaks? Mida paljastavad need Messia töö kohta?`

Kuna on ilmselge, et usujuhid olid tähelepanuta jätnud prohvetikuulutused, mis kõnelesid kannatavast Messiast, ja kasutasid valesti neid, mis osutasid Tema teise tuleku aulisusele (see peaks meile meelde tuletama, kui tähtis on prohvetikuulutusest päriselt aru saada), uskus valdav osa rahvast valesti, et Messia ülesandeks oli vabastada Iisrael anastajatest ja rõhujatest, see tähendab roomlastest. Pidi olema vapustav mõelda, et Messia ülesandest rääkiv väljavõte pärines salmidest Js 61:1, 2.

Harilikult vaatasid vaestele ülalt alla hoolimatud ametnikud, näiteks maksukogujad, ning kaupmehed ja isegi vaeste naabrid. Tavapäraselt mõeldi, et vaesus oli Jumala needus ning kehvad tingimused oli inimese enda süü. Sellise mõtteviisi tõttu kandsid ainult vähesed hoolt vaeste eest nende raskes olukorras.

Ometi tõendas just Jeesuse armastus vaeste vastu suuresti tõsiasja, et Ta oli Messias. Seda on näha Jeesuse vastusest Ristija Johannese esitatud küsimusele Tema Messiaks olemise kohta (vaata Mt 11:1–6). „Nii nagu ei mõistnud Kristuse jüngrid, nii ei mõistnud ka Ristija Johannes Kristuse kuningriigi olemust. Ta ootas, et Jeesus asub Taaveti troonile, kuid aeg möödus ja Kristus ei teinud midagi kuningliku võimu haaramiseks. Johannes oli hämmeldunud ja rahutu.“ – Ellen G. White, „Ajastute igatsus“, orig lk 215.

`„Jumala ja Isa silmis puhas ja laitmatu jumalateenistus on käia vaatamas vaeslapsi ja lesknaisi nende viletsuses ja hoida iseennast maailma poolt määrimata“ (Jk 1:27). Kuidas aitab see salm meil paika panna oma vaimulikud eelistused?`