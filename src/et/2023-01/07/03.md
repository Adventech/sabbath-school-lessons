---
title: Jumala sätted vaeste kohta
date: 13/02/2023
---

Piibli kirjutajad on oma tekstidesse põiminud palju Jumala antud korraldusi vaeste, võõraste, lesknaiste ja vaeslaste kohta. Sellised kirjapanekud saavad alguse juba Siinai mäe juures olemise aegadest. „Kuus aastat külva oma maale ja kogu sellelt saaki, aga seitsmendal jäta see koristamata ja harimata, et su rahva vaesed saaksid sealt süüa; ja mis neist järele jääb, seda söögu metsloomad! Samuti talita ka oma viinamäe ja õlipuudega!“ (2Ms 23:10, 11).

`Loe 3Ms 23:22 ja 5Ms 15:11. Missugused olulised põhimõtted me neist salmidest leiame, kuigi kontekst erineb meie omast tänapäeval?`

Üldiselt saadakse aru, et „vend“ viitab siin kaasmaalastele, iisraellastele ehk kaasusklikele. Neid kirjeldatakse ka kui väärilisi vaeseid ehk „mu kõige pisemaid vendi“. Psalmides on juhised, kuidas abivajajaid kohelda. „Kaitske vaevalist ja vaeslast; mõistke õigust viletsale ja kehvale. Päästke vaesed ja abivajajad; vabastage nad õelate käest“ (Ps 82:3, 4 NKJV). Need salmid viitavad sellele, et meie töö peaks olema midagi enamat kui ainult toidu pakkumine.

Lisaks on tõotused neile, kes abivajajaid aitavad. „Kes annab kehvale, sellele ei tule puudust“ (Õp 28:27). „Kuningal, kes viletsaile ausasti kohut mõistab, on aujärg igavesti kindel“ (Õp 29:14). Ja kuningas Taavet nentis: „Õnnis on see, kes hoolitseb kehva eest, Issand päästab ta õnnetusepäeval“ (Ps 41:2). Vanaaja Iisraelis oli see põhimõte alati väga tähtsal kohal, ehkki oli aegu, mil see silmist kadus.

Seevastu mõtlesid moodsamatel aegadel paljud, eriti Inglismaal „sotsiaaldarvinismi“ nime all tuntud suuna pooldajad, et moraalset kohustust vaeseid aidata ei ole olemas ning veel enam – neid on lausa vale aidata. „Sotsiaaldarvinistid“ uskusid, et loodusliku valiku mudeli põhjal jääb nõrgema kulul ellu tugevam ning ühiskonnal on kahjulik aidata vaeseid, põduraid ja ülalpeetavaid, sest juhul, kui nood sigivad, nõrgestavad nad ju kogu rahva sotsiaalset struktuuri. Julm, kuid selline mõtlemine johtus evolutsiooniteooria ja sellest tuleneva vale narratiivi uskumisest.

`Kuidas peaks evangeelium – arusaam, et Kristus suri igaühe eest – mõjutama seda, kuidas me igaüht kohtleme, sõltumata sellest, kes ta on?`