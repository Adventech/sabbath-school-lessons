---
title: Varandus taevas
date: 05/01/2023
---

`„Ärge koguge endile aardeid maa peale, kus koi ja rooste neid rikuvad ja kuhu vargad sisse murravad ja varastavad! Kogu endile aardeid taevasse, kus koi ega rooste neid ei riku ja kuhu vargad sisse ei murra ega varasta! Sest kus su aare on, seal on ka su süda“ (Mt 6:19–21). Millistest tähtsatest tõdedest Jeesus siin räägib?`

Kes poleks lugenud palju lugusid inimestest, kes kogusid suure varanduse ja siis kaotasid selle millegi tõttu? Meie maailm on väga ebakindel paik: sõjad, kuritegevus, vägivald ja loodusõnnetused võivad tulla hetkega ning võtta ära selle, mille nimel oleme ausalt ja ustavalt teenides vaeva näinud. Kõnelda tuleb ka saabuvast surmatunnist, mil kõik asjad muutuvad meie jaoks niikuinii kasutuks.

Loomulikult ei räägita Pühakirjas kordagi sellest, nagu oleks vale rikas olla või küllust koguda. Küll aga hoiatab Jeesus neis salmides, et me ei peaks silmas üksnes seda.

Mida tähendab koguda varandust taevasse? See tähendab, et meie elus on esikohal Jumal ja Tema plaanid, mitte raha tegemine. Muuhulgas tähendab see kasutada meie käsutuses olevat Jumala tööks, Tema riigi edendamiseks, kaasinimeste heaks tegutsemiseks ja kaasinimestele õnnistuseks olemiseks.

Näiteks, kui Jumal kutsus Aabrami, kavatses Tema kasutada Aabramit ja Aabrami peret selleks, et õnnistada kõiki perekondi maa peal. Jumal ütles Aabramile, keda „hüüti Jumala sõbraks“ (Jk 2:23): „Ma teen sind suureks rahvaks ja õnnistan sind, ma teen su nime suureks, et sa oleksid õnnistuseks! Siis ma õnnistan neid, kes sind õnnistavad, panen vande alla selle, kes sind neab, ja sinu nimel õnnistavad endid kõik suguvõsad maa peal“ (1Ms 12:2, 3).

„Nõnda siis õnnistatakse neid, kes on usust, koos uskliku Aabrahamiga“ (Gl 3:9). Meid ootab sama väljakutse nagu tedagi.

„Rahal on suur väärtus, sest sellega võib teha palju head. Jumala laste käes on see toiduks näljastele, joogiks janustele ja riietuseks alastiolijatele. See on kaitse rõhututele ja abivahend haigetele. Aga rahal pole rohkem väärtust kui liival, kui seda ei kasutataks elu vajaduste täitmiseks, teiste õnnistuseks ja Kristuse töö edendamiseks.“ – Ellen G. White, „Kristuse tähendamissõnad“, orig lk 351.

`„Sest kus su aare on, seal on ka su süda“ (Mt 6:21). Mida su süda ütleb, kus sinu aare on?`