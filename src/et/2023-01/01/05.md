---
title: Jumala perekonna kohustused
date: 04/01/2023
---

Me kõik kasutame vaimulikke ja ajalikke õnnistusi ning ande, mida Jumal meile kingib. On julgustav teada, et „kuulume perekonda“.

`Loe 5Ms 6:5 ja Mt 22:37. Mida öeldu tähendab ja kuidas seda teeme?`

Kuidas armastada Jumalat „kogu oma südamega ja kogu oma hingega ja kogu oma mõistusega“ (Mt 22:37)? On huvitav, et Piibel annab meile ka vastuse, aga see pole niisugune, nagu suurem osa inimesi ootaks.

`Loe 5Ms 10:12, 13 ja 1Jh 5:3. Mis on Piiblis öeldu järgi kohane vastus meie armastavas suhtes taevase Isaga?`

Täites käsku? Kuuletudes korraldustele? Kahjuks on paljude kristlaste meelest käsule (eriti neljandale käsule) kuuletumine käsumeelsus ning nad väidavad, et meid kutsutakse lihtsalt armastama Jumalat ja armastama ligimest nagu iseennast. Jumal ütleb aga sõnaselgelt, et Jumala ja ligimese armastamine väljendub selles, kui täidame Tema korraldusi.

„See ongi Jumala armastamine, et me peame tema käske, ja tema käsud ei ole rasked“ (1Jh 5:3). Oleme harjunud tõlgendama seda salmi nii, et me armastame Jumalat ja peame sellepärast Tema korraldusi. Väga kena. Kuid lugegem fraasist „see ongi Jumala armastamine“ välja ka seda, et Jumala käskudest kinni pidamisega tunneme ja kogeme Tema armastust.

Mt 7:21–27 ütles Jeesus, et need, kes kuulevad Jumala sõnu ja teevad nende kohaselt, sarnanevad targa ehitajaga, kes ehitas oma maja kindlale kaljule. Need, kes kuulevad, aga ei kuuletu, sarnanevad narri ehitajaga, kes ehitas oma maja liivale – hukatuslike tagajärgedega. Mõlemad kuulsid öeldut; üks kuuletus, teine mitte. Tagajärg oli elu ja surma küsimus.

`Mõtle, kuidas on omavahel seotud Jumala armastamine ja Tema käskudele kuuletumine. Miks peab Jumala armastamine väljenduma sellisel viisil? Mis käskude pidamises seda armastust väljendab? (Vihje: mõelge, mida põhjustab Jumala seaduste eiramine.)`