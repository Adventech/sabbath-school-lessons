---
title: Kõik kuulub Jumalale
date: 02/01/2023
---

`Loe Ps 50:10–12; Ps 24:1; 1Aj 29:13, 14 ja Hg 2:8. Mis sõnum siit vastu kõlab ning milline tähendus on sel meie jaoks ja selle jaoks, kuidas suhtume enda omandisse?`

1. Ajaraamatus kirjutatakse 17. peatükist alates kuningas Taaveti soovist ehitada Jumalale koda. Taavet rääkis sellest soovist prohvet Naatanile, kes vastas: „Tee kõik, mis sul südame peal on, sest Issand on sinuga!“ (1Aj 17:2). Aga selsamal ööl tuli Naatanile Issanda sõna ja juhendas teda kuningale ütlema, et kuna Taavet oli sõjamees, ei saanud ta Jumalale koda ehitada. Küll aga pidi selle töö tegema tema poeg. Taavet küsis, kas ta võib vähemalt ehitusplaanid valmis joonistada ja ehitusmaterjali varuda. Taaveti soov rahuldati ning ta hankis ülejäänud elupäevil tohutus koguses tahutud kive, seedripalke, rauda, kulda, hõbedat ja vaske, „mida ei saagi vaagida, sest seda on palju“. Kui kogu ehitusmaterjal oli varutud ja ehitusplatsile paigutatud, kutsus Taavet kokku kõik Iisraeli juhid kiitma ja tänama.

1Aj 29:13, 14 on kirjas kuningas Taaveti avalik palve, milles ta ütles, kellelt pärinesid tegelikult need ehitusmaterjalid, millesse tema ja rahvas olid oma aega ja raha panustanud. Mida ta ütles? Põhimõtteliselt muidugi järgnevat: „Meie arvele ei saa panna ainsatki nimetatud materjali, sest meie anname lihtsalt Sulle tagasi Sinu oma.“

Siin on tähtis mõttekoht meie kõigi jaoks – olgu me vaesed või rikkad – , aga eelkõige rikaste jaoks. Kuna Jumal lõi algselt kõik (vaata 1Ms 1:1; Jh 1:3; Ps 33: 9), on Tema kõige olemasoleva, kaasa arvatud meie valduses olevate vahendite õiguspärane omanik – olenemata sellest, kui kõvasti, hoolsalt ja ausalt me enda omandi nimel töötanud oleme. Ilma Jumalata ja Tema armuta poleks meil midagi ja meie poleks midagi; tõsi, meid poleks siis olemaski. Seega tuleb meil elada tõdemusega, et lõpuks kuulub kõik Jumalale. Seda tähtsat tõde saame oma silme ees hoida nii, et täname ja kiidame Jumalat Tema headuse eest.

`„Sest kes olen mina ja kes on mu rahvas, et meil on jõudu nõnda vabatahtlikult anda?“ (1Aj 29:14). Milliseid kauneid põhimõtteid need sõnad väljendavad ja kuidas peegeldub neist hoiak, mis peaks meil olema Jumala ja meie omandi suhtes?`
