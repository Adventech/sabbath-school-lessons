---
title: Misjonilugu
date: 06/01/2023
---

#### Misjonipõld Malawi järvel

_Loo on kirja pannud A. D. V. Moyo_

Malawi järves asuval Chizumulu saarel peatas üks võõras naine teed mööda sammuva seitsmenda päeva adventistide ülikooli üliõpilase, kes tuli rajaleidjate koosolekult. Õpilase roheline rajaleidjate vormiriietus äratas naise tähelepanu.

„Kust te tulete?“ küsis võõras huvitatult.

Üliõpilane Levison Kawonga rääkis naisele, et oli osalenud adventkirikus rajaleidjate üritusel. Tema sõnad näisid tungivat naise südamesse ja jutt hakkas üle naise huulte voolama.

„Minagi olin adventist,“ ütles naine. „Abiellusin adventistist mehega, aga me läksime lahku.“

Naine rääkis, et pärast abielulahutust hakkas ta käima baarides ja elas ohjeldamatut elu. Siis kolis ta Chizumulusse ja abiellus kohaliku keskkooli õpetajaga.

Järgmisel hingamispäeval oli naine adventkirikus. Talle meeldis jumalateenistus ja ta palus, et Levison annaks talle piiblitunde.

Levison tegi seda hea meelega. Eelkõige sellepärast oligi ta saarele tulnud: et rääkida Jumala armastusest. Ta kuulus Mzuzu Ülikooli adventüliõpilaste klubisse. Mzuzu Ülikool on 8500 üliõpilasega riiklik ülikool, mis asus Chizumulust umbes 100 km kaugusel. Klubi eesmärgiks oli tugevdada kaks korda nädalas toimuvate palvekoosolekute kaudu adventistidest üliõpilaste usku ja jõuda kursusekaaslasteni. Klubist kasvas välja Seitsmenda Päeva Adventistide Mzuzu kogudus, kuhu kuuluvad üliõpilased armastasid teha misjonitööd sealses piirkonnas, kaasa arvatud Chizumulul. Levison külastas kõnealust naist ja tema abikaasat nende kodus ning jättis piiblitunni järel neile mitu raamatut, sealhulgas Ellen White’i „Suure võitluse“. Kui Levison saabus teist piiblitundi pidama, leidis ta, et „Suur võitlus“ oli naise abikaasa sügavalt mõtlema pannud. „Mis vahet on laupäeval ja pühapäeval?“ küsis mees Levisonilt. Piiblitunni lõpus lubas ta koos naisega järgmisel hingamispäeval kirikusse tulla.

Möödus mitu nädalat ja kuud. Mees ja naine andsid oma südame Jeesusele ning nad ristiti. Täna on nad misjonimeelsed liikmed Seitsmenda Päeva Adventistide Chizumulu koguduses.

Levison on veendunud, et Jumal kasutab ka noori, jõudmaks ükskõik kelleni ükskõik kus. „On aeg minna heade sõnumitega Jeesusest Kristusest erinevasse ühiskonnaklassi kuuluvate inimeste juurde,“ ütles ta. „Seitsmenda Päeva Adventistide Mzuzu kogudus, mille alguseks oli üliõpilaste klubi, ei osanud unistadagi, et nende ettevõtmine Chizumulul kannab sellist vilja. Au Jumalale!

Osa käesoleva veerandaasta kolmeteistkümnenda hingamispäeva annetusest toetab adventharidust Aafrika Ida- ja Keskosa divisjonis. Täname sind 2021. aasta teise veerandaasta kolmeteistkümnenda hingamispäeva annetuse eest, mis aitab laiendada adventharidust Malawil.
