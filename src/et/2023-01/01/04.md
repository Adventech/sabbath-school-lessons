---
title: Jumala perekonna käsutuses olevad vahendid
date: 03/01/2023
---

Jumala suurim and oma lastele on Jeesus Kristus, kes toob meile andestuse rahu, armu igapäevaseks toimetulekuks ja vaimulikult kasvamise ning igavese elu lootuse.

„Sest nõnda on Jumal maailma armastanud, et ta oma ainusündinud Poja on andnud, et ükski, kes temasse usub, ei hukkuks, vaid et tal oleks igavene elu“ (Jh 3:16). „Aga kõigile, kes tema vastu võtsid, andis ta meelevalla saada Jumala lasteks, neile, kes usuvad tema nimesse“ (Jh 1:12).

Seega on lunastus alusand, sest kas ilma selle annita oleks lõpuks mõtet millelgi, mida Jumalalt saame? Ükskõik, mis meil on, ühel päeval sureme ja kaome ning sama juhtub kõigiga, kes meid kunagi mäletasid. Isegi hea, mida tegime, ununeb. Eeskätt peame oma mõtted suunama alati evangeeliumi annile, see tähendab Kristusele ja Temale kui ristilöödule (1Kr 2:2).

Ja ikkagi annab Jumal meile lunastuse kõrval veel palju rohkem. Neile, kes muretsesid oma toidu ja kehakatte pärast, pakkus Jeesus lohutust sõnadega: „Aga otsige esmalt Jumala riiki ja tema õigust, siis seda kõike antakse teile pealegi“ (Mt 6:33).

`Loe Ps 23:1; Ps 37:25 ja Fl 4:19. Mida räägivad need salmid meile sellest, et Jumal rahuldab meie igapäevased vajadused?`

Ka siis, kui Jeesus rääkis oma jüngritele sellest, et Ta läheb ära, tõotas Ta kinkida Püha Vaimu, kes neid lohutab. „Kui te armastate mind, siis pidage mu käske! Ja ma palun Isa ja ta annab teile teise Lohutaja, et tema oleks teiega igavesti: Tõe Vaimu, keda maailm ei saa võtta vastu, sest ta ei näe teda ega tunne teda ära. Teie tunnete tema ära, sest ta jääb teie juurde ja on teie sees“ (Jh 14:15–17). „Tema… juhib… teid kogu tõesse“ (Jh 16:13).

Vaim on see, kes annab Jumala lastele vaimuannid. (Vaata 1Kr 12:4–11.)

Ühesõnaga, Jumal, kelle „sees meie elame ja liigume ja oleme“, Jumal, kes „ise annab kõikidele elu ja õhu ja kõik“ (Ap 17:25), on meile andnud olemasolu, lunastustõotuse, materiaalsed õnnistused ja vaimuannid selleks, et oleksime õnnistuseks kaasinimestele. Veel kord: ükskõik, mis meil materiaalses vallas on, milliste andide või talentidega oleme õnnistatud, võlgneme need meie kasutada olevad kingitused Andjale.