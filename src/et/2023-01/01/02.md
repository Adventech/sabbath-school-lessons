---
title: Kuulume Jumala perekonda
date: 01/01/2023
---

`„Sellepärast ma põlvitan meie Issanda Jeesuse Kristuse Isa ees, kelle nime kannab kogu taevane ja maapealne perekond“ (Ef 3:14, 15, NKJV). Millise kujundi see salm esile toob ja millist lootust sisaldab?`

Jeesus ütles oma tööperioodi algupoolel: „Teie palvetage siis nõnda: Meie Isa, kes sa oled taevas! Pühitsetud olgu sinu nimi!“ (Mt 6:9). Hiljem kordab Ta sama palvet üksnes oma jüngritele (Lk 11:2). Jeesus käskis meil kutsuda Tema Isa „meie Isaks taevas“. Kui Jeesus kohtus pärast oma ülestõusmist Maarjaga, tahtis Maarja Teda emmata. „Jeesus ütles talle: „Ära puuduta mind, ma ei ole veel üles Isa juurde läinud. Aga mine mu vendade juurde ja ütle neile: Ma lähen üles oma Isa ja teie Isa ning oma Jumala ja teie Jumala juurde“ (Jh 20:17).

Kuna meil on Jeesusega üks Isa, siis on Tema meie vend ning me kõik oleme vennad ja õed Issandas. Jeesus sai maise perekonna liikmeks, et meie võiksime saada taevase perekonna liikmeiks. „Taevane ja maapealne perekond on üks.“ – Ellen G. White, „Ajastute igatsus“, orig lk 835.

`Loe 2Ms 3:10; 2Ms 5:1 ja Gl 3:26, 29. Mida räägivad need salmid Jumala suhtumisest meisse? Miks peaks see meid vägagi julgustama?`

Vastupidi evolutsiooniteooriale, mille puhul peetakse meid külmade, hoolimatute loodusseaduste saaduseks, õpetab Pühakiri, et on olemas Jumal, kes armastab meid ja suhtub meisse sellise armastusväärsusega, mille väljendamiseks kasutatakse tihtilugu perekonna kujundit. Kui Jeesus nimetab Iisraeli „minu rahvaks“ või meid „Jumala poegadeks“ või räägib Jumalast kui „meie Isast“, siis on mõte ikka sama: Jumal armastab meid nii, nagu pereliikmed peaksid üksteist armastama. Milline hea sõnum maailmas, mis on iseenesest väga vaenulik!

`Kujutle maailma, kus me kohtleksime igaüht pereliikmena. Kuidas õppida suhtuma kõikidesse inimestesse kui oma vendadesse ja õdedesse?`
