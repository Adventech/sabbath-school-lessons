---
title: Esimesed asjad esimeseks
date: 19/02/2023
---

`Loe Kg 12:1. Milline sõnum on siin meie jaoks?`

Kui noorest saab täiskasvanu, mõistab ta, et peab rahuldama oma põhivajadused – toit, kehakate ja peavari. Jeesus ise ütles, kuidas meie vajadusi järjestada: „Aga otsige esmalt Jumala riiki ja tema õigust, siis seda kõike antakse teile pealegi“ (Mt 6:33). Muidugi on ka vanematel inimestel, kes ei otsustanud noorena Jeesuse kasuks, veel aega langetada majandamisega seoses õigeid otsuseid.

Nagu me 1Ms 28:20–22 nägime, oli Jaakob juba teinud mõne elutähtsa vaimuliku ja majandusliku valiku. Nägemuses tutvustas Issand ennast Jaakobile sõnadega: „Olen Issand, su isa Aabrahami Jumal ja Iisaki Jumal“ (1Ms 28:13). Omalt poolt andis Jaakob Jumalale vande, millega tõotas muuhulgas, et „Issand [on] mulle Jumalaks“ (1Ms 28:21).

`Loe 1Ms 29:9–20. Kuidas on selle sündmuse ajastus Jaakobi elus oluline?`

Pärast seda, kui Jaakob võttis vaimuliku ja rahalise kohustuse Jumala suhtes, suunas Issand ta kaevu ääres Raaheli juurde (vaata 1Ms 29:9–20). On kohane langetada otsus vaimulikus vallas ja oma elutöö osas enne abielule pühendumist. Sinu tulevane abikaasa peab teadma, „millesse ta satub“. Kas sa oled pühendunud kristlane? Missugust tööd sa teed? Kas sinust saab õpetaja, medõde, jurist, tööline või keegi muu? Milline hakkab olema su abikaasa elu? Veel tuleb enne abiellu astumist vastata küsimusele: Milline on meie mõlema haridustase? Kui suur võlasumma tuleb abiellu kaasa? Kas ma olen valmis leppima sellega kui ühe osaga oma vastutusest?

`Loe 2Kr 6:14, 15. Miks on kogu eluks kaaslase valimisel väga tähtis seda põhimõtet arvesse võtta? See ei anna küll kindlat tagatist heaks abieluks, aga kuidas suurendab see hea abielu võimalust?`
