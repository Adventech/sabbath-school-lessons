---
title: Teenistusaastad
date: 21/02/2023
---

Oleme juba näinud, et Jumal kavandas inimese teatavas ulatuses töötama. Meie tööiga kestab tavaliselt umbes 40 aastat. Paljude inimeste jaoks on see aeg, mil tuleb lapsed üles kasvatada ja koolitada, soetada kodu ning teha muud põhiostud. Rahalises mõttes võib see olla väga pingeline aeg. See on ülitundlik aeg, sest perekond õpib koos tegutsema ja pereliikmed loovad eluaegseid sidemeid. Majanduslikud pinged selles etapis võivad abielu karile viia, ja tihti teevadki seda. Perekonnad, kus mõlemad abikaasad on pühendunud kristlased ning valmis tegutsema piibellike põhimõtete järgi, on palju püsivamad.

`Loe 1Tm 5:8; Õp 14:23 ja Kl 3:23, 24. Millised olulised mõtted koduste rahaasjade kohta neist salmidest enda jaoks saame?`

Paljudel juhtudel on abielumees peamine leivateenija, kuigi sageli töötavad mõlemad abikaasad. Muidugi võib ette tulla ootamatuid olukordi – haigust, majanduslangust, mida iganes –, mis sellist ideaali takistab. Inimesed peavad siis vastavalt kohanema.

Lapsi, keda sellel elulõigul siia maailma sünnitatakse, nimetatakse „pärisosaks Issandalt“ (Ps 127:3). Peame meeles pidama, et lapsed toovad endaga kaasa aukartust äratava vastutuse. Kristlike lapsevanemate eesmärk on õpetada oma lapsed iseseisvateks täiskasvanuteks siinses elus ja sobivaks tulevase elu jaoks. Järgnevad kolm sammu on lapsevanematele abiks:

1. _Looge kristlik kodukeskkond._ See kätkeb endas regulaarseid ja huvitavaid perekonnapalvusi, korrapärast osalemist hingamispäevakoolis ja jumalateenistustel ning ustavust kümnises ja annetustes. Need on suurepärased harjumused, mida laste juures õrnas eas kujundada.

2. _Õpetage neile töötahet ja töö väärtustamist._ Lapsed avastavad, et usinust ja ausust töö juures pannakse alati tähele, seda hinnatakse ja tasustatakse. Nad õpivad, et raha tuleb meile siis, kui anname kaasinimestele oma aega ja teeme midagi, millel on teiste jaoks väärtus.

3. _Aidake saada hea haridus._ Haridus on tänasel päeval kulukas – eriti erakoolide kristlik haridus. Kuid lapsevanemad, kes ei kavanda oma laste jaoks mitte üksnes käesolevat elu, vaid ka tulevast, on see haridus oma hinda väärt.

`Muidugi ei saa vanemad kindlalt paika panna suunda, kuhu nende lapsed lähevad, olenemata kõigest, mida nad teevad. Miks on tähtis, et vanemad ei süüdistaks ennast valede valikute eest, mida nende suureks saanud lapsed võivad teha?`
