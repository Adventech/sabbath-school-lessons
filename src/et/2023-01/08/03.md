---
title: Töö kui õnnistus (ideaalis)
date: 20/02/2023
---

Kui sa pole just kogu eluks majanduslikult kindlustatud ega ela emme-issi asutatud sihtfondi kulul, nii et sul pole vaja päevagi töötada (kui sa oled juhtunud lugema sellistest lastest, siis tead, et raha, mis pidanuks olema õnnistuseks, muutis nende täiskasvanuelu sageli kurbmänguks), siis on sul varem või hiljem vaja elatise pärast tööle hakata. Ideaalis leiad sa muidugi midagi, mida teed kirega, kuid mis võimaldab samas hea sissetuleku; saad väljaõppe ja otsid sellel alal töö, mida teed kuni oma tööea lõpuni. See on loomulikult ideaal ning tegelikkus ei pruugi alati selline olla.

`Loe 1Ms 2:15 (vaata ka Kg 9:10 ja 2Ts 3:8–10). Mis tähtsust on tõsiasjal, et juba enne patu tulekut anti Aadamale (ja kindlasti ka Eevale) töö? Kuidas selgitab see eelmainitut, et olukord, kus inimene ei pea kunagi tööd tegema, on needus?`

On ilmselge, et see töö polnud karistus. See oli mõeldud inimeste hüvanguks. See tähendab, et juba paradiisis – maailmas, kus polnud pattu, surma ega kannatusi – vajas inimene Jumala teadmise kohaselt tööd.

„Ja Aadamale antud tööks oli hoolitseda aia eest. Looja teadis, et rakendust leidmata poleks Aadam olnud õnnelik. Aia ilu rõõmustas teda, aga sellest ei piisanud. Tal tuli tegutseda, et treenida oma keha imepäraseid organeid. Kui õnn seisnenuks mitte midagi tegemises, siis oleks pühas süütuses elav inimene jäetud ilma tööta. Kuid Tema, kes lõi inimese, teadis, mida on inimesele õnneks vaja; ja niipea, kui Ta inimese lõi, andis Ta inimesele ka töö. Ühelt ja samalt troonilt lähtus tõotus tulevasest aust ja korraldus, et inimesel tuleb oma igapäevase leiva teenimiseks vaeva näha.“ – Ellen G. White, „Our High Calling“, lk 223.

Kuid pärast pattulangemist, kui patt määris töö (nagu kõik muugi), ütles Jumal Aadamale: „Olgu maapind neetud sinu üleastumise pärast! Vaevaga pead sa sellest sööma kogu eluaja!“ (1Ms 3:17). Märkad, et Jumal needis maapinna „sinu pärast“, Aadama pärast, koos mõttekäiguga, et töö on midagi, mida inimene – eriti pattulangenud inimene – vajab.

`Milline töö tunnusjoon teeb selle ideaalis meie jaoks õnnistuseks?`