---
title: Misjonilugu
date: 24/02/2023
---

#### Kass ja kirjandusevangelist

_Loo on kirja pannud Andrew McChesney._

Noor kirjandusevangelist Simo Vehkavuori peatus hästikorrastatud maja juures Soome vanima linna ja endise pealinna Turu lähedal. Oli talv ja ta esitles oma raamatuid kahele vallalisele õele, kes seal elasid.

Tema üllatuseks ostsid õed nobedalt eksemplari igast raamatust. Siis jätsid nad Simo üksinda elutuppa seisma. Ta ei söandanud lahkuda.

Lõpuks tuli üks õdedest teise korruse trepist alla, käsivarrel suur kass. „Härra, kas saaksite selle kassiga midagi peale hakata?“ küsis ta.

„Mida mul teha tuleb?“ küsis Simo.

„Kas teie polegi see loomaarst, kellele me äsja helistasime?“ küsis ta.

„Ei,“ vastas Simo, „ma olen kirjandusevangelist.“

Aastaid pärast seda jutustasid õed oma sõpradele naeruga pooleks, kuidas nad olid Simot ekslikult loomaarstiks pidanud ning mõelnud, et neil tuleb tema pakutud raamatud ära osta, enne kui ta kassi ravima hakkab.

Õed jätsid raamatud endale.

Ühel teisel korral läks Simo reede pärastlõunal metsa, et seal lõunat süüa. „Ta palvetas: „Jeesus, enne kui see nädal lõppeb, kingi mulle palun võimalus Sinust tunnistada.“

Pärast einestamist koputas ta ühe talu uksele.

„Ma müün seda raamatut,“ ütles ta ja sirutas naise poole, kes ukse avas, Ellen G. White’i raamatu „Suur võitlus“.

„Mind ei huvita põrmugi raamat, mida te müüte,“ vastas naine. „Aga ma tahan kuulda, mida tähendab teie jaoks Jeesus.“

Kui Simo oli kirjeldanud, kuidas ta Jeesust armastab, ütles naine: „Läheme tagatuppa, põlvitame ja palvetame koos.“

Sel hetkel tuli naise täiskasvanud tütar uksele. „Tule koos meiega,“ ütles naine oma tütrele. „Sinulgi tuleb palveks põlvitada.“

Pärast palvetamist hakkas Simo lahkuma. Naine saatis ta ukseni. „Tahan tellida selle raamatu, mida te mulle näitasite,“ ütles ta.

Sel hetkel taipas Simo, et naisel oli huvi vaimulike asjade vastu. Kui pastor mõni aeg hiljem selles piirkonnas evangeelseid koosolekuid pidama hakkas, tutvustas Simo talle seda peret. Pastor pidas selles talus piiblitunde ja perekond ühines Seitsmenda Päeva Adventistide kogudusega. Täna on naise tütretütar Soome pealinnas Helsingis aktiivne kogudusejuht.

_See misjonilugu illustreerib Seitsmenda Päeva Adventistide koguduse strateegilise plaani „Mina lähen“ vaimuliku kasvu eesmärki nr 5: „Õpetada üksikisikuid ja perekondi elama Vaimust täidetud elu.“ Rohkem saad teada aadressilt IWillGo2020.org._
