---
title: Töötada ausalt
date: 22/02/2023
---

„Eduka“ elu järgmine, viimane etapp võib olla kõige nauditavam – juhul kui varasemate aastate otsused on olnud targad ja neid ei ole rikkunud ootamatud sündmused. Ideaalolukorras on lapsevanemad kasvatanud oma lapsed iseseisvateks täiskasvanuteks, kodulaen on tasutud, liikumisvahendid olemas, pikaajalisi võlgu pole ning on tagatud piisav sissetulek, mis katab vanema perekonna vajadused.

Jumal kutsub oma lapsi töös ja elus kõrgemale tasemele. Selleks tasemeks on meie südamesse kirjutatud Jumala seadus (vaata Jr 31:33) ja selle kajastumine meie iseloomus. Kui ühiskond mureneb ning kristlik õpetus lahjeneb ja väheneb miinimumini, siis on kristlase jaoks isegi veel tähtsam elada ja töötada laitmatul tasemel. Piibel ütleb: „Aus nimi on kallim kui suur rikkus, hea kuulsus on parem kui hõbe ja kuld“ (Õp 22:1).

Piiblisse on kirja pandud näiteid tööandjatest, kes tajusid, et said õnnistatud, sest neil olid jumalakartlikud töölised. Kui Jaakob soovis oma äia Laabani juurest lahkuda ning oma perega kodumaale naasta, palus Laaban härdalt, et ta ei lahkuks, sõnades: „Kui ma nüüd sinu silmis armu leiaksin! Märgid näitavad mulle, et Issand on mind sinu pärast õnnistanud“ (1Ms 30:27). Ja kui Joosep müüdi orjaks Egiptusesse, esitas Joosepi peremees Pootifar Joosepi töö kohta sama tähelepaneku ning andis talle vastava tasu.

`Loe 1Ms 39:2–5. Kuigi kõnealune kirjakoht ei ütle midagi konkreetselt, siis mida tegi Joosep sinu ettekujutuse kohaselt, mis äratas ta peremehes tema vastu poolehoiu?`

„Niisiis, kas te nüüd sööte või joote või teete midagi muud – tehke seda Jumala austamiseks!“ (1Kr 10:31). Niisiis tuleb meil oma tööd, majandamist ja kõike muud teha Jumala austamiseks. Tema on ainus, kes annab meile tarkuse ja tugevuse olla elus edukas. „Sinul, Issand, on suurus ja vägevus, ilu ja hiilgus ja au, kõik, mis on taevas ja maa peal. Sinul, Issand, on kuningriik ja sa oled ennast tõstnud kõigile peaks. Rikkus ja au tulevad sinult, sina valitsed kõike, sinu käes on jõud ja vägi, sinu käes on voli kõike teha suureks ja tugevaks“ (1Aj 29:11, 12).

`Milliseid põhimõtteid järgid sa oma töös ja elus üldisemalt? Mida peaksid muutma?`