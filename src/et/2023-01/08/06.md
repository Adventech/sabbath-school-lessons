---
title: Jumala nõuande otsimine
date: 23/02/2023
---

Igal pool on mitmesuguseid ilmalikke majandusgurusid, kuid Jumal hoiatab meid pidamast nendega nõu vara haldamises, mille Tema on meie kätte usaldanud. „Õnnis on inimene, kes ei käi õelate nõu järgi ega seisa patuste tee peal ega istu pilkajate killas, vaid kel on hea meel Issanda Seadusest ja kes uurib ta Seadust ööd ja päevad. Siis ta on otsekui puu, mis on istutatud veeojade äärde, mis vilja annab omal ajal ja mille lehed ei närtsi; ja kõik, mis ta teeb, läheb korda“ (Ps 1:1–39).

Inimene, kellel on hea meel Issanda seadusest (seadust tuleb siin mõista laiemalt Jumala Sõnana), saab seega õnnistuse. Nii lihtne? Ja tal läheb kõik korda – tal on edu.

`Loe Õp 3:5–8. Kuidas rakendame selle põhimõtte oma peamistesse rahaasjadesse?`

Ülevaade Piibli nõuannetest rahaasjades annab meile väga väärtuslikke mõtteid, mille järgi toimida. Vaadelgem neist seitset.

1. _Sea sisse kord. Koosta kuluplaan_ (Õp 27:23, 24_)._ Paljud perekonnad elavad ühest palgapäevast teiseni. Kui sul ei ole lihtsat plaani, kuhu märgid üles, kui palju sa teenid ning palju kulutad ja säästad, on su elu palju pingelisem.

2. _Kuluta vähem, kui sa teenid. Otsusta elada oma võimaluste kohaselt_ (Õp 15:16). Paljud läänemaailma perekonnad kulutavad tegelikult rohkem raha, kui nad teenivad. See on võimalik ainult krediidi ja võla kättesaadavuse tõttu. Võlglasi laastab aga palju probleeme.

3. _Säästa igast sissetulekust osa_ (Õp 6:6–8). Säästame selleks, et teha tulevikus suuri oste ning hoolitseda planeerimata kulude eest näiteks õnnetusjuhtumi või haiguse korral. Osa sääste tuleb planeerida selle aja tarbeks, mil me ei saa vananemise tõttu enam tööd teha.

4. _Väldi võlga nagu COVID-19 nakkust_ (Õp 22:7). Intress on üks kuluartikkel, millest loobuda. Inimene või perekond, kes elab võlgadest – laenatud rahast –, elab õigupoolest praegu selle raha arvelt, mida loodab teenida tulevikus. Kui elus midagi muutub, võib tulemuseks olla tõsine rahaline häbi.

5. _Ole töökas._ „Laisa hing igatseb asjata, aga virkade hing kosub“ (Õp 13:4).

6. _Ole rahaasjades Jumalale ustav._ (5Ms 28:1–14). Ükski perekond ei saa endale lubada elamist ilma Jumala õnnistuseta.

7. _Pea meeles, et see maailm ei ole meie päriskodu._ Meie majandamine räägib paljuski meie ülimast eesmärgist (vaata Mt 25:14–21).
