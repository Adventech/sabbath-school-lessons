---
title: Tegelik pärispatt?
date: 26/02/2023
---

Sageli küsitakse – igati mõistetavalt –, kuidas tuli Jumala universumisse patt. Me saame vähemalt mingil määral aru, kuidas. Ja selle keskne põhjus oli ahnus. Ehk ongi saamahimu siis tegelik pärispatt.

`Loe Js 14:12–14. Mismoodi vihjatakse siin Lutsiferi langemisele? Kuidas etendas saamahimu selles langemises tähtsat osa?`

„Ehkki tal oli teiste loodud olevustega võrreldes suurim võim ja au, hakkas ta ihaldama au, mis kuulus üksnes Loojale. Selle asemel, et suunata kõikide loodolevuste kiindumus ja ustavus Jumalale, püüdis ta võita nende teenistusvalmidust ja ustavust endale. Kadestades au, mille Isa oli andnud Pojale, taotles vürstlik ingel võimu, mis kuulus ainult Kristusele.“ – Ellen G. White, „Patriarhid ja prohvetid“, orig lk 35.

`Loe Ef 5:5 ja Kl 3:5. Millega võrdsustab Paulus saamahimu, ja miks?`

On huvitav, et Paulus võrdsustab ahnuse kahel korral ebajumalateenistusega. Inimesed teenivad ebajumalat, kui nad jumaldavad midagi peale Jumala – pühendavad oma elu millelegi muule kui Jumalale; loodule, mitte Loojale (Rm 1:25). Kas saamahimu võib seega olla millegi tahtmine, mida meil ei ole ja mida tahame nii väga, et meie soov selle järele (mitte Issanda järele) hõivab meie südames esikoha?

Kahtlemata ei teadnud Lutsifer alguses, kuhu ta valed soovid teda viivad. Samamoodi on meiega. Ahnusevastane käsk – ainus käsk, mis käsitleb üksnes mõtteid – takistab meid tegemast seda, mis viiks teistestki käskudest üle astumiseni. (Vaata näiteks 2Sm 11. ptk.)

`Loe 1Tm 6:6, 7. Kuidas aitab tähelepanu pööramine sellele, mida Paulus siin kirjutab, meid ahnuse eest kaitsta?`