---
title: Neetud asi leeris
date: 27/02/2023
---

Vaieldamatult oli tegemist ühe tõsiseima ajaga Iisraeli ajaloos. Pärast 40aastast kõrberännakut oli rahvas lõpuks jõudnud tõotatud maale. Vapustava ime abil olid Iisraeli lapsed läinud tulvavee ajal läbi Jordani jõe kuiva maad mööda. Jõe ületamine kuiva mööda oli nii muljetavaldav, et Kaanani paganlike kuningate südamed läksid araks ja neil ei olnud enam julgust võidelda (Jos 5:1).

Kaananimaa vallutamise esimeseks tõeliseks väljakutseks sai müüridega ümbritsetud kindluslinna Jeeriko vallutamine. Mitte keegi ei teadnud, kuidas Jeeriko elanikke võita – isegi mitte Joosua. Vastuseks Joosua palvele avaldas Jumal linna hävitamise plaani, mida rahvas järgis. Kuid siis võttis olukord halva pöörde.

`Loe Jos 7. peatükki. Mis juhtus pärast võimsat võitu Jeeriko juures ning milline sõnum on siin meie jaoks?`

Kui Aakanit süüdistati, tunnistas ta tehtu üles, lausudes, et oli neid asju „himustanud“. Sõna, mida siin tõlgitakse kui „himustanud“, on heebrea keeles _chmd_ ja seda on nii mõneski kohas Piiblis kasutatud väga positiivses tähenduses. Näiteks esineb sama sõnatüvi Tn 9:23, kui Gabriel ütles, et Taaniel oli „armastust väärt“.

Antud juhtumi puhul oli _chmd_ aga halb. Vaatamata selgele korraldusele mitte röövida enda jaoks midagi vallutatud linnade saagist (Jos 6:18, 19), tegi Aakan just nii ja määris kogu rahva maine. Õigupoolest kartis Joosua pärast Ai all lüüasaamist, et „kui kaananlased ja kõik maa elanikud kuulevad sellest, siis nad piiravad meid ümber ja kaotavad meie nime maa pealt. Mida sa mõtled teha oma suure nime heaks?“ (Jos 7:9). Teisisõnu, Issand tahtis neid suuri võite kasutada osalt ümberkaudsetele rahvastele teatamiseks, et Temal on suur vägi ja Ta tegutseb oma rahva keskel. Iisraeli vallutused olid üks viis, kuidas tunnistada teistele rahvastele Jahve väest. Ai all lüüa saades heideti aga lisaks inimelude kaotamisele ka halb vari sellele tunnistusele.

`Mõtle, kui kergesti võis Aakan oma teguviisi õigustada: Seda kõike on kogu ülejäänud saagiga võrreldes nii vähe. Mitte keegi ei tea ja mis kurja see teha saab? Liiati vajab mu pere raha. Kuidas kaitseme ennast seesuguse ohtliku kaalutlemise eest?`