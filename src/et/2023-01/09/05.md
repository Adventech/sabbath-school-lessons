---
title: Hananias ja Safiira
date: 01/03/2023
---

Tol ajal oli põnev olla koguduseliige. Pärast Püha Vaimu võimsat väljavalamist nelipühapäeval jutlustasid apostlid evangeeliumi võimsal viisil ning tuhanded ühinesid kogudusega.

„Ja nende palve järel kõikus paik, kus nad olid koos, ja nad kõik täideti Püha Vaimuga ja nad kõnelesid Jumala sõna julgesti. Ja usklike kogul oli üks süda ja üks hing ning keegi ei öelnud oma vara kohta, et see on tema oma, vaid kõik oli neil ühine“ (Ap 4:31, 32).

Hananiasel ja Safiiral oli eesõigus kuuluda varakristlikku kogudusse ning näha selle kasvu ja Püha Vaimu avaldumist nii silmapaistval kujul. „Nende seas ei olnud keegi puuduses, sest kõik, kes olid maade või majade omanikud, tõid müümisel saadud raha ja panid apostlite jalge ette. Igaühele jagati siis sedamööda, kuidas keegi vajas“ (Ap 4:34, 35).

Sellistes oludes avaldas toimuv Hananiasele ja Safiirale ilmselgelt muljet ning nad tahtsid olla selles osalised; nad otsustasid müüa osa omandit maha ja anda saadud tulust oma panus kogudusele. Siiani oli kõik hästi.

`Loe Ap 5:1–11. Mis oli sinu meelest halb – kas see, et nad hoidsid osa raha endale, või see, et nad valetasid? Millest tuli nii karm karistus?`

Esmapilgul näib, et nad soovisid siiralt töö heaks anda. „Hiljem aga Ananias ja Safiira kurvastasid Püha Vaimu, andes järele ahnuse vaimule. Nad hakkasid oma tõotust kahetsema ning kaotasid peagi selle õnnistuse hea mõju, mis oli soojendanud nende südant sooviga teha suuri asju Kristuse töö edasiviimiseks.“ – Ellen G. White, „Apostlite teod“, orig lk 72. See tähendab, et kuigi nad olid alustanud headel ajenditel, pani ahnus neid jultunult käituma ja teesklema kedagi, kes nad tegelikult polnud.

`„Ja suur kartus tuli terve koguduse peale ja kõikide peale, kes seda kuulsid“ (Ap 5:11). Küllap tagastasid inimesed pärast seda juhtumit palju hoolikamalt oma kümnise. Kuid seda kurba lugu pole Piiblisse kirja pandud sellepärast, et manitseda meid kümnise suhtes ustav olema. Mida õpetab see hoopis selle kohta, kuhu ahnus meid viib?`