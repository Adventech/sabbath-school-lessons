---
title: Misjonilugu
date: 03/03/2023
---

#### Julgelt Jeesusest rääkida

_Loo on kirja pannud Andrew McChesney._

Lihavõttepühade pühapäeval seisis pensionil pastor Simo Vehkavuori rahvast täis rongis, kui sõitis kodu poole, pealinna Helsingisse. Ta tuli evangeelsetelt koosolekutelt, mida oli Kesk-Soomes pidanud. Üks 24aastane üliõpilane astus rongi ja libistas pilgu üle istekohtade.

„Rong tundub päris täis olevat, aga astuge ehk pingiridade vahel edasi ja vaadake, kas leiate vaba koha,“ ütles Simo talle.

Neiu tuli tagasi ja naeratas. „Ma leidsin kaks vaba kohta,“ teatas ta. „Ühe endale ja teise teile. Tulge kaasa!“ Nad istusid vastakuti. „Vabandage mind, aga kui te pahaks ei pane, siis kas ma tohin küsida, mida te religiooni suhtes tunnete?“ uuris Simo.

„Olen praegu vaimulikest asjadest päris kaugel,“ ütles neiu.

„Kas tahaksite teada, kuidas minust usklik sai?“ küsis Simo.

Neiu tahtis ja Simo rääkis talle. Kui rong Helsingisse jõudis, küsis Simo: „Ega te ei pane pahaks, kui ma teid oma palvetes meelde tuletan?“

Neiu silmist purskusid pisarad ja voolasid mööda ta põski alla. Ta ütles selgel häälel: „See oleks väga suur asi! Palun tehke seda.“

Enne kui nende teed lahku läksid, ütles Simo midagi sellist, mida ta sageli oma uutele sõpradele ütleb: „Olge julge ja teadke, et ka siis, kui teil on väga kiire, saate teenida ülestõusnud Jeesust Kristust; Teda, kes ohverdas end Kolgata ristil teie pattude eest. Aga see pole veel kõik. See Jeesus on tõotanud tulla tagasi ja viia meid taevakoju, kui algab igavik. Nii et armas sõber, püsigem taevasse viival koduteel Isa armastava käe all seni, kuni kohale jõuame. Õnnistagu Issand teid oma armu läbi.“

Ühe teisi reisi ajal üllatas Simot see, kui keegi naine teda tervitas ja lausa ta kätt surus, kui Simo rongi astus. „Tere, olen pensionil seitsmenda päeva adventkoguduse pastor,“ ütles Simo naisele.

„Väga huvitav,“ arvas naine. „Ma ei ole adventistidest kunagi kuulnud. Tahan selle 500kilomeetrise reisi kestel kuulda teie kogudusest kõike. Siin on kaks vaba kohta. Istugem.“

Simo rääkis kogu reisi jooksul adventkogudusest. Kui nad rongist väljusid, tuli neile järele üks mees. „Tänan teid huvitava rongisõidu eest,“ ütles mees ja haaras õhinal Simo käe oma käte vahele. „Tänan, et olite nii vapper ja rääkisite Jumalast nii kõva häälega, et me kõik võisime kuulda.“

84aastane Simo otsib Jumala korraldatud kohtumisi igas rongis. „Mida vanemaks ma saan, seda julgemini Jeesusest räägin,“ ütles ta.

_See misjonilugu illustreerib Seitsmenda Päeva Adventistide koguduse strateegilise plaani „Mina lähen“ vaimuliku kasvu eesmärki nr 5: „Õpetada üksikisikuid ja perekondi elama Vaimust täidetud elu.“ Rohkem saad teada aadressilt IWillGo2020.org._