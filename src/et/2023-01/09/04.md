---
title: Juudase süda
date: 28/02/2023
---

Üks kõige traagilisemaid lugusid Piiblis on Juudas Iskarioti oma. Sellel mehel oli eesõigus, mida nautis peale tema veel ainult 11 inimest kogu maailma ajaloos: olla kogu aeg koos Jeesusega ja õppida igavesi tõdesid otse Õpetaja käest. Palju inimesi, kel pole kunagi olnud kaugeltki nii häid võimalusi nagu Juudasel, saavad päästetud, kuid teame, et Juudas – kurb küll – on nüüd määratud igavesele hävingule.

Mis juhtus? Vastuse võib leida ühest sõnast: ahnus, tema südamesoovid.

`Loe Jh 12:1–8. Mida tegi Maarja, mis äratas pidusöögil nii suurt tähele­panu? Kuidas reageeris Juudas? Miks? Kuidas Jeesus vastas?`

Päästja leebe noomitus Juudase ahne märkuse peale viis nii kaugele, et Juudas lahkus pidusöögilt ja läks otsejoones ülempreestri lossi, kuhu olid kogunenud Jeesuse vaenlased. Ta pakkus välja, et reedab Jeesuse neile summa eest, mis oli palju väiksem Maarja kingitusest. (Vaata Mt 26:14–16.)

Mis Juudasega juhtus? Miks tegi ta seesugust kurja, kuigi talle oli osaks saanud nii palju imelisi võimalusi, nii palju haruldasi eesõiguseid? Ellen G. White’i sõnade kohaselt Juudas „armastas seda suurt õpetajat ja soovis alati Temaga olla. Ta igatses muutust elus ja iseloomus ning lootis seda siis, kui temast saab Jeesuse järelkäija. Kristus ei lükanud Juudast tagasi. Ta võttis ta vastu kaheteistkümne hulka. Ta usaldas talle evangeeliumitöö. Ta andis talle väe tervistada haigeid ja ajada välja kurje vaime. Kuid Juudas ei andnud end Kristusele täielikult üle.“ – Ellen G. White, „Ajastute igatsus“, orig lk 717.

Lõpuks on meil kõigil iseloomuvigu, mida saab Jumala tahtele alistudes meis tegutseva Jumala väe abil võita. Aga Juudas ei allutanud ennast Kristusele täielikult ning ahnuse patt, mida ta saanuks Kristuse väes võita, sai temast võitu ja tõi kaasa traagilised tagajärjed.

Kes meist ei heitleks mõnikord saamahimuga? Antud juhul himustas Juudas raha ning see ahnus, tema südame probleem, pani ta varastama (Jh 12:6) ja viis lõpuks Jeesuse salgamiseni.

Vägagi kohutav õppetund meie kõigi jaoks ohust, mis peitub ahnuses. See, mis näib olevat väike ja lihtne südamesoov, võib viia õnnetuseni ja igavese kaotuseni.