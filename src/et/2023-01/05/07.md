---
title: Toetav Mõte
date: 03/02/2023
---

Kolm sammu võlgadest vabanemiseks leiduvad tegelikult ühes Ellen G. White’i kirjutises. Kaldkiri on lisatud vastavate mõtete esile toomiseks.

„_Otsusta kindlalt enam mitte ühtegi võlga teha_. Pigem loobu kas või tuhandest asjast, kui et võlgu võtad. Võlad on muutunud sinu elu needuseks. Hoidu neist nagu rõugenakkusest.

_Tee Jumalaga püha leping, et Tema õnnistusega maksad sa oma võlad ära_ ega võlgne enam midagi ühelegi inimesele, isegi kui peaksid vaid pudrust ja leivast elama… Ära kõhkle, ära kaota julgust, ära pöördu tagasi. Salga ära oma söögiisu ja maitsemeel, säästa sente ja maksa ära oma võlad.

_Kõrvalda need nii kiiresti kui võimalik._ Kui sa oled jälle vaba mees ega võlgne enam kellelegi midagi, oled saavutanud suure võidu.“ – „Nõuandeid vahendite kasutamiseks“, orig lk 257.

Kui vajad veel abi võlgadest vabanemiseks, püüa teha nii:

_Koosta eelarve._ Tee lihtne eelarve, et näha kõiki oma sissetulekuid ja väljaminekuid/oste kolme kuu jooksul. Paljusid üllatab avastus, kui suur hulk raha kulub tarbetutele esemetele.

_Hävita krediitkaardid._ Krediitkaardid on perekondade võla üks peapõhjuseid. Krediiti on väga lihtne kasutada ja väga raske tagasi maksta. Kui märkad, et sa ei maksa iga kuu kogu oma krediiti ära või kasutad kaarte selleks, et osta esemeid, mida sa muidu poleks ostnud, siis hävita oma krediitkaardid enne, kui need hävitavad sinu, su abielu või mõlemad.

_Rakenda majanduslikke meetmeid._ Mõnikord pole meil aimugi, kui palju saaksime oma igakuistelt kulutustelt säästa lihtsalt sellega, et oleme mõne väikese ostu suhtes ettevaatlikud. Ostetavad asjad kuhjuvad kiiresti.

**Küsimused aruteluks:**

`1. Võlasumma, mida nii paljud riigid kui ka üksikisikud enda kanda on võtnud, on vapustav. Milline on sinu kogemus võlaga ning probleemid, mida võlg on tekitanud sulle ja kaasinimestele?`

`2. Mida saab kohalik kogudus teha liikmete aitamiseks, et nad oskaksid oma võlgu või üldiselt rahaasju hallata?`

`3. Millistele Piibli tõotustele saad toetuda, mis aitavad sind kaitsta maailma meelituse ning rahaahnuse ohu eest?`

---
  
Annetus >> Divisjon Newbold Kolledž [toeta.advent.ee](https://toeta.advent.ee/)  
  
Päikeseloojang 16.45