---
title: Kuidas võlast vabaneda
date: 31/01/2023
---

`Loe Õp 22:7. Mis mõttes oleme laenuandja orjad?`

Mida teha, et sellisest õnnetust olukorrast välja pääseda? Kui oled kellelegi võlgu, on abi järgnevaist ideedest, et alustada võlast vabanemise protsessi. Plaan on lihtne. Sellel on eeldus ja kolm sammu.

_Eelduseks_ on lubadus anda Jumalale tagasi Tema püha kümnis, et saada osa Tema tarkusest ja õnnistusest. Tema on varmas õnnistama neid, kes Talle kuuletuvad.

_Esimene samm_ on kindlalt keelduda täiendava võla võtmisest: mitte ainsatki krediidikulutust enam. Kui sa raha ei laena, ei saa sa võlgadesse sattuda. Kui sa rohkem raha ei laena, ei saa sa rohkem võlgadesse sattuda.

_Teiseks sammuks_ on lepingu tegemine Jumalaga, et siitpeale, nii nagu Ta sind õnnistab, maksad sa oma võlad ära võimalikult kiiresti. Kui Jumal sind rahaliselt õnnistab, kasutad seda raha oma võla vähendamiseks, mitte uute asjade ostmiseks. See samm on tõenäoliselt kõige otsustavam. Enamasti on nii, et kui inimesed saavad ootamatult raha, kulutavad nad selle lihtsalt ära. Ära tee nii; kasuta seda hoopis oma võla tagasimaksmiseks.

_Kolmas samm_ on kõige praktilisem. Kirjuta üles kõik oma võlad, kahanevas järjekorras, suurimast väikseimani. Enamiku perekondade jaoks on nimekirja eesotsas eluasemelaen ning kõige all krediitkaart või isiklik võlg. Alusta sellega, et maksad iga kuu iga oma võlga vähemalt minimaalses ulatuses tagasi. Edasi kahekordista või suurenda oma nimekirja lõpus oleva võla tagasimakset igal võimalikul viisil. On meeldiv üllatus, kui kiiresti saad selle väikseima võla kustutada. Siis kasuta raha, mis jäi üle nimekirja lõpus olnud võla kustumise tõttu, ning lisa see järgmise kõige väiksema võla igakuisesse tagasimaksesse. Kui kustutad oma väiksemad kõrge intressimääraga võlad, vabaneb sul üllatavalt suur rahasumma, mille abil maksta tagasi nimekirjas järgmisi, üha suuremaid võlgu.

Jumal on selgelt sellele vastu, et oleksime võlgu. Paljud perekonnad leiavad pärast eeltoodud lepingu tegemist, et Jumal õnnistab neid ettearvamatul moel ning võlg väheneb kiiremini, kui nad eeldasid. Nende kolme lihtsa sammu abil on paljud perekonnad saanud võlast vabaks. Sinagi saad! Sea Jumal esikohale ning Ta annab sulle tarkust ja õnnistust, kuidas hallata Tema poolt sinu kätte usaldatut.

`Teie eluviis olgu rahaahnuseta; jääge rahule sellega, mis teil on, sest tema on öelnud: „Ma ei hülga sind ega jäta sind maha!“ (Hb 13:5). Kuidas aitab nende sõnade ellu rakendamine suuresti vältida võlgadesse sattumist?`
