---
title: Misjonilugu
date: 03/02/2023
---

#### Taltsutamatust poisist kogudusevanemaks

_Loo on kirja pannud Sheron Ndhlovu._

Edmond oli rahutu laps Mzuzul, Malawi Vabariigis. Ta ei kuuletunud isale-emale, õpetajatele ega mitte ühelegi täiskasvanule. Koolis lõi ta teisi poisse ja isegi õpetajaid. Ta sai endale nii hirmuäratava maine, et kõik lapsed ja täiskasvanud kartsid teda.

Ühel päeval otsustas Edmond naljaviluks segada rajaleidjate klubi tegevust. Ta võttis oma üleannetud sõbrad kaasa Seitsmenda Päeva Adventistide Chasefu kogudusse ning nad mõnitasid marssivaid ja laulvaid rajaleidjaid. Edmond tundis mõnu selle nägemisest, kuidas rajaleidjad reageerisid, ning tema ja ta sõbrad tulid järgmistel nädalatel jälle.

Sedamööda aga, kuidas nädalad möödusid, hakkas rajaleidjate klubi tegevus Edmondile huvi pakkuma. Ta tahtis rohkem teada saada, mida need lapsed tegid ja mida uskusid. Kui kogudus korraldas Mzuzu staadionil evangeelsed koosolekud, otsustas ta minna, aga ei rääkinud sellest oma sõpradele, sest kartis, et nad naeravad ta välja. Samuti ei öelnud ta midagi oma vanematele, kes kuulusid teise kristlikku uskkonda, sest ta kartis, et nad karistavad teda.

Nendel koosolekutel sai taeva Jumal ja seitsmenda päeva hingamispäeva Issand Edmondi jaoks armsaks. Kuigi ta kartis, et adventistid – nii lapsed kui ka täiskasvanud, keda ta oli sedavõrd halvasti kohelnud – keeravad talle selja, kogus ta julguse kokku ja andis oma südame ristimise kaudu Jeesusele.

Poisi vanemad avastasid neli kuud hiljem, et ta oli ristitud, ning ütlesid kohe oma pojast lahti. Edmond elas ühe ja teise koguduseliikme kodus, kes õpetasid teda paremini Piiblit tundma, kuni ta sai Piibli õpetustest hästi aru. Samuti tegi poiss juhutöid, et tasuda kooli jäämiseks nõutav õppemaks. Möödus kolm aastat. Edmondi vanemad nägid, et ta oli Jumalale ustav. Nad nägid, et temast oli saanud uus loodu Kristuses, ja palusid tal koju tagasi tulla. Praegu on Edmond Tchiri abielus adventistist naisega ja neil on kaks poega. Samuti teenib ta kogudusevanemana Seitsmenda Päeva Adventistide Chasefu koguduses, kus ta kunagi rajaleidjaid kiusas. Ta ütleb, et ainult Jumal suutis muuta taltsutamatu koolipoisi kogudusevanemaks. „Ära kunagi vaata lastele halvustavalt, olenemata sellest, kui halvasti nad käituvad,“ ütles ta.

_Tänan sind 2021. aasta kolmeteistkümnenda hingamispäeva annetuse eest, mis aitas ehitada kogukonnamisjoni ja juhtkonna väljaõpetamise keskuse Malawi Adventülikooli Mzuzu linnakusse, et veel rohkem poisse ja tüdrukuid, mehi ja naisi õpiks tundma Jeesuse muutvat väge Edmondi kodulinnas ning kõikjal Aafrika Lõunaosa ja India Ookeani divisjonis. Selle veerandaasta annetus toetab veel kuut hariduskava naaberdivisjonis, Ida- ja Kesk-Aafrika divisjonis._
