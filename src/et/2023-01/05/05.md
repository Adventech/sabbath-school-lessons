---
title: Käendamine ja ruttu rikkaks saamise skeemid
date: 01/02/2023
---

Piibel ütleb väga selgelt, et Jumal on vastu sellele, kui Tema lapsed hakkavad vastutama kaasinimeste võlakohustuse eest. Õpetussõnade raamatus on Issand meid hoiatanud käendamise eest – see tähendab, olemast teise isiku võlakirja kaasallkirjastaja või tagaja.

`Loe Õp 6:1–5; Õp 17:18 ja Õp 22:26. Mida siin öeldakse?`

Käendamisega puututakse harilikult kokku siis, kui kehva maksevõimega isik küsib laenu mõnelt laenuasutuselt ega kvalifitseeru laenu saamiseks. Laenukorraldaja selgitab inimesele, kes laenusaajate hulka ei pääsenud, et juhul, kui tal on hea maksevõimega sõber, kes kaasallkirjastab temaga lepingu, tagab pank laenu ja peab maksejõuetuse korral vastutajaks kaasallkirjastajat.

Mõnikord võib kaaskoguduseliige tulla sinu juurde ja paluda, et oleksid kaasallkirjastaja. Sul tuleb vastata: „Piibel ütleb, et ma ei teeks seda kunagi.“ Palun saage aru, et kuigi Piibel julgustab meid olema abivajajate suhtes abivalmid, ei tohi me muutuda vastutavaks nende võlgade eest.

Teismelised paluvad mõnikord, et vanemad oleksid nende esimese auto ostmise kaasallkirjastaja. Või paluvad täiskasvanud lapsed oma vanematel kaasallkirjastada nende ärilaen. Sama vastus kehtib siingi. Kaasinimesi on paslik aidata tõelise vajaduse korral, kuid ei tule hakata nende võlgade käendajaks. _Uuringud näitavad, et 75 protsenti kaasallkirjastajaid hakkavad lõpuks ise võlga tagasi maksma!_

`Loe Õp 28:20 ja 1Tm 6:9, 10. Milline hoiatus siin antakse?`

Veel üheks lõksuks rahaasjades on kiiresti rikkaks saamise skeemid. On peaaegu kindel, et neisse takerdujaid tabab rahaline häving. Kui miski kõlab liiga heana, et tõsi olla, siis nii ka on. Paljud inimesed kahjustavad end sedasi emotsionaalselt ja majanduslikult. Niisuguste kuratlike plaanide lisahäda on selles, et sageli peab inimene kaasalöömiseks vajaliku raha laenama. Kiirelt rikkaks saamise skeemid on laostanud paljude elu ja perekonna; lõppkokkuvõttes rikastuvad lõksu langenute arvel ainult petturid, kes vastavad skeemid välja mõtlevad. Kui su sõber või armsamgi püüab sind kaasa tõmmata mõnda sellisesse skeemi, siis jookse. Ära lihtsalt kõnni minema. Jookse nii kiiresti, kui jalad võtavad.
