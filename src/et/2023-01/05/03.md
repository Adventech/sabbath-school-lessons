---
title: Jumala nõuande järgimine
date: 30/01/2023
---

Oleme materiaalsed olevused ja elame materiaalses maailmas; maailmas, mis on mõnikord väga peibutav. Sa peaksid olema tehtud rauast ja masinaõlist, mitte lihast ja verest, jäämaks tundetuks materiaalse vara ahvatluse ja rikkuseiha suhtes. Kes poleks mõnikord unistanud, et ta on rikas või võidab loteriiga?

Seisame küll kõik selle probleemiga silmitsi ja iseenesest pole midagi valet kõvasti töötamises, et teenida head elatist või olla lausa jõukad, kuid ometi ei peaks keegi meist langema lõksu muuta raha, jõukus ja materiaalne vara oma ebajumalaks. Meile tõotatakse jumalikku jõudu, et jääksime ustavaks sellele, mida teame õige olevat. See on oluline, sest jõukuse ja materiaalse vara kiusatus on laostanud palju inimhingi.

`Loe Mt 6:24 ja 1Jh 2:15. Salmide sõnastus on küll erinev, aga mis on ühine teema?`

Kahjuks võib maailma armastamine olla nii tugev, et inimesed satuvad võlgadesse, sest loodavad seda armastust rahuldada. (See ei toimi; vaata Kg 4:8.) Ja kuna võlg on üks Saatana võrke, mille ta inimhingede jaoks üles seab, on igati arusaadav, et Jumal tahab näha oma lapsi võlgadest vabana. Ta on andnud meile nõu Piibli ja prohvetianni kaudu, et juhtida meid majandusliku vabaduseni.

`Loe Ps 50:14, 15. Millise suhtumisega peab Jumala rahvas elama? Mida tähendab „tasu oma tõotused“?`

Astume koguduseliikmeks tänades ja kiites oma Jumalat, kes on meid loonud ja lunastanud. Meie ristimistõotuse 9. punktis (13st) küsiti meilt: „Kas sa usud koguduse organisatsiooni? Kas su eesmärk on teenida Jumalat ja toetada kogudust oma kümnise ja annetustega ning isiklike jõupingutuste ja mõjuga?“ Ütlesime seitsmenda päeva adventistidena sellele kõik _jah_. Seega on kõnealune salm (Ps 50:14, 15) tõotus nende jaoks, kes toovad tänu Jumalale ja on omalt poolt ustavad lubatu täitmisel.

`Mida räägivad su valikud sellest, kui hästi saad hakkama maailma meelitusega? Miks ei ole parema elujärje nimel kõvasti töötamine tingimata sama, mis jõukuse või raha ebajumalaks muutmine? Kuidas õppida vahet tegema?`