---
title: Võlaprobleemid
date: 29/01/2023
---

`Loe 5Ms 28:1, 2, 12. Mis on Jumala ideaal Tema laste jaoks selles, mis puudutab võlga? Kuidas seda ideaali saavutada? Ja kuigi antud kontekst erineb väga palju meie omast, siis millise põhimõtte siit saame, mida praegu oma ellu rakendada?`

Uuringud näitavad kolme peapõhjust, miks satuvad inimesed rahalistesse raskustesse. Toome need alljärgnevalt ära suurima esinemissageduse järjekorras.

_Esimene on asjatundmatus_. Paljud inimesed, ka haritud inimesed, on majanduslikult kirjaoskamatud. Nad ei ole lihtsalt kunagi kokku puutunud piibellike või isegi ilmalike raha haldamise põhimõtetega. Ometi on neil lootust! See õppetükk on lihtsaks konspektiks kõnealuste põhimõtete ja nende rakendamise kohta.

_Rahaliste raskuste teiseks põhjuseks on saamahimu ehk isekus._ Reklaamile ja isiklikele soovidele järele andes elavad inimesed lihtsalt üle oma võimete. Nad ei taha elada, sõita ja riides käia vastavalt oma võimalustele. Palju niisuguseid inimesi tunneb, et nad on kümnise andmiseks liiga vaesed. Selle tagajärjel elavad nad ilma Jumala tõotatud tarkuse ja õnnistuseta (vaata Ml 3:10, 11; Mt 6:33). Nendegi inimeste jaoks on lootust, kuid see nõuab südamemuutust ja rahulolevat meelsust.

_Kolmas põhjus, miks inimesed leiavad end rahalistes raskustes, on isiklik õnnetus._ Võib-olla olid need inimesed raskesti haiged, kuid neil puudus piisav tervisekindlustus. Võib-olla jättis laristav abikaasa nad maha. Omanduse võis minema pühkida looduskatastroof. Või sündisid ja kasvasid nad äärmises vaesuses. Ka nende inimeste jaoks on lootus. Kuigi nende elutee on palju raskem, on neil võimalik muredest üle saada. Muutuse võib tuua kristlike sõprade toetus, jumalakartlike nõuandjate nõu ja/või abi, kõva töö koos hea haridusega ning Jumala õnnistus ja hoolitsus.

Olgu põhjus milline tahes, kas või oma viga, on võlga võimalik kustutada. Kuid võlgnikel tuleb muuta oma elu, kulutusi ja tähtsusjärjekorda rahaasjades.

`Loe 1Tm 6:6–9. Mida Paulus siin ütleb, mida meil kõigil tuleb arvesse võtta? Mida tähendavad need sõnad sinu jaoks ja mil moel saad paremini teha selle järgi, kuidas Sõna meid õpetab?`