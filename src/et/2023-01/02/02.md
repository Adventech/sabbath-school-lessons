---
title: Päästeleping
date: 08/01/2023
---

Kristuse surm Kolgatal andis päästevõimaluse igale inimesele, kes on kunagi elanud või alles sünnib siia ilma. Erinevalt aastaaegade kohta käivast tõotusest ei ole päästetõotus ühepoolne – ei öelda, et pääste kuulub igaühele, olenemata sellest, mida keegi teeb. Uskumust, et iga inimene saab päästetud, nimetatakse „universalismiks“.

Universalismi asemel õpetas Jeesus selgelt, et kuigi Ta suri kogu inimkonna eest, liigub palju inimesi laia teed pidi hävingusse ja igavesse surma (Mt 7:13, 14).

`Mida ütlevad järgnevad piiblisalmid selle kohta, kuidas kingib Jeesus inimesele pääsemise?`

`1Jh 5:13`

`Mt 10:22`

`Jh 6:29`

`2Pt 1:10, 11`

Paulus mõistis, et päästeleping on olemuselt kahepoolne. Teades, et ta hukatakse varsti, ning vaatamata tõsiasjale, et paljud kaaslased olid ta hüljanud, rääkis Paulus oma armsale sõbrale Timoteosele veendunult, et tema on oma lepingupoolest kinni pidanud. „Sest mind valatakse juba joogiohvrina ja mu lahkumisaeg on käes. Olen võidelnud head võitlemist, lõpetanud elujooksu, säilitanud usu. Nüüd on mulle valmis pandud õiguse pärg, mille Issand, õiglane kohtunik, oma päeval mulle annab, aga mitte üksnes mulle, vaid kõikidele, kes igatsevad tema ilmumist“ (2Tm 4:6–8).

Paulus ütleb: „Olen valmis, [sest] olen võidelnud head võitlemist, lõpetanud elujooksu, säilitanud usu.“ Ometigi mõistab Paulus alati väga selgelt, et päästetud saab üksnes usust, mitte seadusetegudest. Nii ei pea ta oma tegusid ega saavutusi ka siin kuidagiviisi Jumala silmis teeneks. Teda ootav „õiguse pärg“ on Jeesuse õigus, mida Paulus on usu läbi endale nõuelnud ning millest oma elu lõpuni kinni hoidnud.

`Päästmine on küll teenimata kingitus, aga mis eristab neid, kes selle kingituse vastu võtavad, neist, kes ei võta? Mida nõuab meilt selle kingituse vastu võtmine?`