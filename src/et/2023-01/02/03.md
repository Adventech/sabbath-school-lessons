---
title: Püüdlikult kuulata
date: 09/01/2023
---

Moosese viies raamat on üleskirjutus hüvastijätukõnedest, mida Mooses pidas iisraellaste teisele põlvkonnale pärast seda, kui nad olid nelikümmend aastat kõrbes rännanud. Need läkitused anti edasi Jeerikost ida pool asuval Moabi tasandikul. Moosese viiendat raamatut on tabavalt nimetatud ka „Mälestuste raamatuks“.

Selles raamatus teeb Mooses ülevaate Jumala ustavast käitumisest Iisraeliga. Ta meenutab teekonda Siinai mäe juurest Kaades-Barneani tõotatud maa piiril, samuti vastuhakku ja neljakümneaastast kõrberännakut. Ta sõnastab veel kord kümme käsku ning nõude anda kümnist ja tuua see ühisesse varakambrisse. Kuid Moosese viienda raamatu tähelepanu keskmes on nõuanne kuuletuda Jumalale ja võtta Temalt vastu õnnistused. Mooses loob Jumalast pildi kui Isikust, kes suudab ja igatseb oma rahva eest hoolitseda.

`Loe 5Ms 28:1–14. Milliseid tohutuid õnnistusi inimestele lubatakse? Aga mida peavad inimesed nende saamiseks tegema?`

Mooses püüdis inimestele väga innukalt selgeks teha, et Jumalal oli mõttes anda neile suurepäraseid, lausa imelisi õnnistusi. Tema sõnad „Kui sa tõesti kuulad… ja pead hoolsasti“ annavad mõista, et siin oli kaalul rahva igavene saatus. Milline võimas vaba tahte olemasolu avaldus! Iisraellased olid Jumala valitud rahvas, suurte õnnistuste ja suurte tõotuste saajad, aga need õnnistused ja tõotused olid tingimuslikud. Nendega tuli nõustuda, need omaks võtta ja nende järgi tegutseda.

Ja Jumala palutu ei olnud nende jaoks kuidagi liiga raske: „Sest see käsk, mille ma täna sulle annan, ei ole sulle raske täita ega kättesaamatu. See ei ole taevas, et sa peaksid ütlema: „Kes läheks meie eest taevasse ja tooks selle meile, et saaksime seda kuulda ja täita?“ Ega ole see mere taga, et sa peaksid ütlema: „Kes läheks meie eest mere taha ja tooks selle meile, et saaksime seda kuulda ja täita?“ Vaid sõna on sinule väga ligidal, sinu suus ja sinu südames, et seda täita“ (5Ms 30:11–14).

Mõistagi olid õnnistuste kõrval hoiatused, et sõnakuulmatuse korral tabavad rahvast needused (5Ms 28:15–68). Inimesi hoiatati tagajärgede eest, mis olid nende patul ja vastuhakul.

`Mida tähendab meie jaoks tänapäeval „kuulata hoolsalt“, mida Jumal meil teha käsib?`
