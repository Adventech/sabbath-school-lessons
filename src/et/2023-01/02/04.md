---
title: Austa Issandat
date: 10/01/2023
---

Õpetussõnade raamat räägib eelkõige tarkusest ja rumalusest ning alles siis sellest, mis on õige ja mis vale. Kui keegi loeb selle raamatu läbi, näeb ta tarkuse eeliseid ja rumaluse lõkse.

`Loe Õp 3:1–10. Millised imelised tõotused siin antud on? Ühtlasi, mida tähendab „uudsevili kõigest oma saagist“?`

Jumal palub, et seaksime oma vara haldamisel Tema esikohale ja tunnistaksime Tema omandiõigust kõigele. See tõendab meie usku, et Tema peab meid ülal. Aga veel enam – Jumal ütleb, et kui seame Tema esikohale, siis õnnistab Ta järelejäävat osa. Meie jaoks on Tema esikohale seadmine usutegu, usaldustegu, tõend sellest, et usaldame Issandat kogu südamest ega toetu omaenese arusaamisvõimele (see viimane on eriti oluline, sest väga sageli juhtub midagi, millest me ei suuda aru saada ega mille mõttekust näha).

Rist peaks meid kõige enam kannustama Jumalat ja Tema armastust usaldama. Kui mõistate, mida on meile igaühele antud Jeesuses – Temas, kes on nii meie Looja (Jh 1:1–4) ja Eluhoidja (Hb 1:3) kui ka meie Lunastaja (Ilm 5:9) –, siis on Jumalale uudsevilja tagastamine kõigest, mis meil on, tõepoolest vähim, mida teha saame.

„Peale selle, et Issand nimetab kümnise enda omaks, ütleb Ta ka, _kuidas_ tuleks see Tema jaoks reserveerida. Ta ütleb: „Austa Issandat oma varandusega ja _uudseviljaga_ kõigest oma saagist.“ See ei õpeta, nagu peaksime oma raha kulutama iseendale ja ülejäägi Issandale andma, isegi kui see muus mõttes on aus kümnis. Eraldatagu Jumala osa kõigepealt.“ – Ellen G. White, „Nõuandeid vahendite kasutamiseks“, orig lk 81.

Jumal ütleb, et siis, kui seame Tema esikohale, on „meie aidad rikkalikult täis“. Ometi ei toimu see ime läbi. Sa ei ärka ühel päeval lihtsalt üles ega leia, et su aidad ja aamid on hopsti täis.

Küll aga on Piibel täidetud hea majandamise põhimõtetega, millest meie esmane ja ülim kohustus on olla ustav selle suhtes, mida Jumal meid tegema kutsub.

`Kuidas õppida usaldama Jumalat ja Tema tõotusi majanduslikult rasketel aegadel, mil aidad ja aamid pole täis, kuigi püüame olla ustavad?`