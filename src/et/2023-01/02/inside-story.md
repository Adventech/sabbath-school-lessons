---
title: Misjonilugu
date: 13/01/2023
---

#### Jumalaga kokkuleppe tegemine

_Loo on kirja pannud Andrew McChesney._

Venemaalt pärit üliõpilasel Dmitri Bagalil sai mõni kuu pärast Friedensau Adventülikooli (Saksamaal) teoloogiateaduskonna magistrantuuri astumist raha otsa. Ta sai tööd ülikoolilinnakus ja lähedalasuvas eakatekodus, kuid sissetulek kattis õppemaksu vaid osaliselt. Võõramaalasena ei saanud ta saksa üliõpilaste kombel võtta ka riigilt õppetoetust. Kuid ta võis taotleda stipendiumi, mis oli õppetoetusest väiksem, aga ei nõudnud tagasimaksmist.

Kui Dmitri kimbatuses olles palvetas, tundis ta mõjutust anda Jumalale lubadus. „Issand,“ palvetas ta, „kui sina mind selle stipendiumiga õnnistad, luban mina panna sellest kõrvale teise kümnise, et toetada misjonitööd.“

Dmitri taotles stipendiumi ja rõõmustas, et sai selle. Ta hakkas oma brutotulust kõrvale panema teistki kümmet protsenti misjonitöö jaoks. Semestrid läksid üksteise järel. Ta sai ikka ja jälle stipendiumi ning pani jätkuvalt misjonitöö jaoks kõrvale teisegi kümnise. Kuigi ta andis iga kuu kaks kümnist, jäi tal alati kuidagi piisavalt raha õppemaksu tasumiseks ja muudeks kuludeks. Ta sai raha isegi ootamatute olukordade tarbeks kõrvale panna.

Just siis, kui Dmitri tegi oma magistritööd, hakkas tema viis aastat vana sülearvuti üles ütlema. Kahel korral tuli tal osta varuosi ja arvutit ise parandada. Ühel päeval avastas ta, et ei saanud enam arvutiekraani sulgeda. Selle hinged keeldusid liikumast. Oli vaja uut sülearvutit, muidu polnud lootust magistritööd lõpetada, ning Dmitri rõõmustas oma ootamatute olukordade fondikese üle.

Kuid kui ta toimuva pärast palvetas, meenus talle sõber, samuti endisest Nõukogude Liidust pärit, kes teenis koos viieliikmelise perekonnaga Lõuna-Ameerika džunglites. Kõrge õhuniiskus oli rikkunud sõbra tahvelarvuti ja ta vajas hädasti oma tegevuse jätkamiseks töökindlat aparaati. Dmitri ei saanud aru, miks meenus talle Lõuna-Ameerikas olev sõber just siis, kui tema vajas oma õpingute lõpetamiseks sülearvutit. Aga ta ostis ühe vee- ja tolmukindla sülearvuti ning pani selle sõbra jaoks posti.

Peagi pärast paki teelesaatmist ilmus Dmitri arvutiekraanile reklaam, mis pakkus just selliseid hingi, nagu tema oma sülearvutile vajas. Ta tellis hinged ära ning pärast nende paikapanemist avanes ja sulgus ekraan nagu uus. Hämmastaval kombel töötab see arvuti tänase päevani, kaheksandat aastat.

Dmitril pole kahtlustki, et Jumal õnnistab neid, kes seavad misjonitöö esikohale. „Issand on pikendanud mu sülearvuti elupäevi,“ ütleb Dmitri. „On ju Piiblis kirjas: „Kes halastab kehva peale, laenab Issandale ja tema tasub talle ta heateo“ (Õp 19:17).“