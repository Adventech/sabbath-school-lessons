---
title: Jumala leping meiega
date: 07/01/2023
---

### Selle nädala õppeaine
Mt 10:22; Jh 6:29; 5Ms 28:1–14; Õp 3:1–10, Ml 3:7–11; Mt 6:25–33.

> <p>Juhtsalm</p>
> „Ja kui sa tõesti kuulad Issanda, oma Jumala häält ja pead hoolsasti kõiki tema käske, mis ma täna sulle annan, siis tõstab sind Issand, su Jumal, kõrgemaks kõigist rahvaist maa peal. Ja kõik need õnnistused saavad sulle osaks ja tabavad sind, kui sa võtad kuulda Issanda, oma Jumala häält“ (5Ms 28:1, 2).

On hämmastav, et Jumal on sõlminud meiega kokkuleppeid (ehk lepinguid). Enamasti on need kahepoolsed, mis tähendab, et kummalgi poolel (Jumalal ja inimestel) on oma osa. Kahepoolset lepingut näitab fraas „kui sina teed seda, siis mina teen seda.“ Või „ma teen seda juhul, kui sina teed toda.“

Ühepoolset lepingut esineb harvem. „Ma teen nii igal juhul, olenemata sellest, kas sina teed midagi või mitte.“ Mõningad Jumala lepingud inimkonnaga on ühepoolsed. Näiteks: „Tema laseb ju oma päikest tõusta kurjade ja heade üle ning vihma sadada õigete ja ülekohtuste peale“ (Mt 5:45). Ükskõik, kas me teeme midagi või mitte, päikesepaiste ja vihma asjus tuleb loota Jumalale. Pärast veeuputust tegi Jumal, olenemata meie tegudest, lepingu inimkonna ja „kõigi maa loomadega“, et kunagi enam ei kata veeuputus kogu maad (vaata 1Ms 9:9–16). Samuti tõotas Ta: „Niikaua kui püsib maa, ei lõpe külv ega lõikus, külm ega kuum, suvi ega talv, päev ega öö“ (1Ms 8:22). Aastaajad tulevad ja lähevad meie tegudest olenemata.

Sellel nädalal vaatleme mõnd väga olulist kahepoolset lepingut Jumala ja Tema laste vahel. Palvetagem, et Jumala armu abil „peaksime kinni endapoolsest lepinguosast“.

_Selle nädala õppetükki õppides valmistud hingamispäevaks, 14. jaanuariks._