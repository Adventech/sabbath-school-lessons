---
title: Kümnendiku leping
date: 11/01/2023
---

Kümnise andmise ja Jumalasse suhtumise vahel on tihe vaimulik seos. Iisraellaste elu edenes hästi siis, kui nad olid Jumalale sõnakuulelikud ja kümnises ustavad. Vastasel juhul tabasid neid rasked ajad. Sõnakuulmine ja õitseng kuulusid kokku, ning samuti sõnakuulmatus ja probleemid. Ühel sellisel truudusetuse perioodil tegi Jumal prohvet Malaki kaudu oma rahvale ettepaneku sõlmida kahepoolne leping.

`Loe Ml 3:7–11. Millised tõotused ja kohustused on neis salmides kirjas?`

Jumal lubas rahvale, et siis, kui nad Tema juurde tagasi pöörduvad, pöördub Tema nende juurde. Kui inimesed küsisid, mida Ta enda juurde tagasi pöördumise all silmas peab, vastas Ta selgelt: „Lakake mind röövimast kümnise ja annetustega.“ Rahvale sai osaks needus nende röövellikkuse pärast. Jumala lahendus needuse probleemile oli selline: „Tooge kõik kümnis täies mõõdus varaaita“ (Ml 3:10). Kui teete nii, siis „ma avan teile taevaluugid ja kallan teile sellise õnnistuse, et teil ei jätku selle vastuvõtmiseks ruumi“ (NKJV). Kui meil ei jätku millegi vastuvõtmiseks ruumi, siis on külluse eesmärgiks kaasinimeste aitamine ja Jumala töö edendamine.

„Tema, kes andis oma ainusündinud Poja teie eest surema, on teinud teiega lepingu. Ta annab teile oma õnnistused ning vastutasuks nõuab, et tooksite talle oma kümnise ja annetused. Keegi ei tihkaks öelda, et ta ei saanud kuidagi sellest asjast aru. Jumala plaan kümnise ja annetuste kohta on Malaki raamatu 3. peatükis selgelt väljendatud. Jumal kutsub üles inimesi olema ustavad lepingule, mille Ta on nendega teinud.“ – Ellen G. White, „Nõuandeid vahendite kasutamiseks“, orig lk 75.

Sõnakuulelikkuse üks positiivne tulemus on kirjas Juuda hea kuninga Hiskija valitsemisajast. Juudas toimus ehtne vaimulik ärkamine ning inimesed hakkasid tooma taas ustavalt kümnist ja annetusi templi varaaita. Toodi nii palju, et templi juurde kerkisid kuhjad. 2. Ajaraamat 31:5 kirjeldatakse, mis juhtus, kui inimesed „tõid… uudsesaaki viljast, veinist, õlist ja meest ning igasugu põllusaadustest; nad tõid rohkesti kümnist kõigest“.

`Mida kõneleb sinu kümnis (või selle puudumine) su vaimulikkusest ja suhtumisest Jumalasse?`