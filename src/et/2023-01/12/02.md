---
title: Ustavate tasu
date: 19/03/2023
---

`Loe Hb 11:6. Mida peaks see salm meie jaoks tähendama? Kuidas tuleb meil siin öeldule reageerida? Vaata ka Ilm 22:12; Js 40:10 ja Js 62:11. Mida need salmid meile õpetavad?`

Jumala tasu oma ustavatele lastele on ainulaadne ning, nagu palju muudki vaimulikus valdkonnas, ületab meie sureliku arusaamise. „Inimkeel on puudulik kirjeldama õigete tasu. Seda saavad tunda ainult need, kes seda kord ise näevad. Ükski piiratud mõistus ei suuda haarata Jumala paradiisi au.“ – Ellen G. White, „Suur võitlus“, orig lk 675.

Jeesus võtab õndsakskiitmised, mis moodustavad mäejutluse algusosa, kokku sõnadega: „Õndsad olete teie, kui teid minu pärast laimatakse ja taga kiusatakse ja teist valega kõiksugust kurja räägitakse. Olge rõõmsad ja hõisake, sest teie palk on suur taevas! Just samamoodi on taga kiusatud ka prohveteid enne teid“ (Mt 5:11, 12). Kui kirjutaja on 11. peatükis Kirjas heebrealastele loetlenud usuinimesi, alustab ta järgmist lõiku selgitamisega, miks oli Jeesus valmis ristil surema.

„Seepärast ka meie, kelle ümber on nii suur pilv tunnistajaid, pangem maha kõik koormav ja patt, mis hõlpsasti takerdab meid, ja jookskem püsivusega meile määratud võidujooksu! Vaadakem üles Jeesusele, usu alustajale ja täidesaatjale, kes häbist hoolimata kannatas risti temale seatud rõõmu asemel ja on nüüd istunud Jumala trooni paremale käele“ (Hb 12:1, 2).

Ustavuse eest tasu saamine ei võrdu tegudest pääsemisega. Kellel meist või kellel Piibli tegelastest olnuks piisavalt head teod, et pälvida Jumala silmis mingitki teenet? Muidugi mitte kellelgi. See on risti olemus. Kui me saaks ennast tegudega päästa, ei oleks Jeesusel üldse vaja olnud ristile minna.

Selle asemel peame pääsema armust. „Kui aga armust, siis mitte tegudest, sest muidu ei oleks arm enam arm. [Kui aga tegudest, siis mitte armust, sest muidu ei oleks tegu enam tegu.]“ (Rm 11:6). Tasu on pelgalt selle lõpule viimine, mida Jumal on meie heaks ja meis teinud.

`Kuidas mõista erinevust armust päästetud saamise ja tegudele vastava tasu saamise vahel? Räägi oma vastusest hingamispäeval klassis.`