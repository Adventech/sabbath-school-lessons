---
title: Arveldamine
date: 22/03/2023
---

Jeesuse maise tööperioodi lõpul tulid jüngrid Tema juurde omakeskis ja küsisid: „Ütle meile, millal see kõik tuleb ja mis on sinu tulemise ja selle ajastu lõpu tunnustäht?“ (Mt 24:3). Jeesusel kulub nende küsimusele vastamiseks kaks peatükki. Matteuse 24. peatükk räägib meid ümbritsevas maailmas olevatest ajamärkidest, näiteks sõjad, õnnetused jne. Matteuse 25. peatükk aga räägib koguduse olukorrast vahetult enne seda, kui Jeesus tagasi tuleb. Neid tingimusi kirjeldavad kolm lugu; üks neist on tähendamissõna talentidest, mis räägib sellest, kuidas on Jumala rahvas kasutanud ande, mida Jumal neile jagas.

`Loe Mt 25:14–19. Kes reisis ära kaugele maale? Kellele usaldas Ta oma saagi? Mida tähendab „aru nõudma“ (vaata Mt 25:19)?`

Peame mõnikord talentideks loomuomaseid andeid, näiteks laulmist, kõnelemist jne, kuid sarnases loos Lk 19:12–24 rahaühikutest naeltest tuuakse konkreetselt välja raha ja selle haldamine. Ellen G. White ütles samuti: „Mulle näidati, et tähendamissõna talentidest mõistetakse poolikult. See jüngritele antud oluline õppetund on kasuks lõpuajal elavatele kristlastele. Need talendid ei kujuta pelgalt võimet jutlustada ja Jumala Sõna õpetada. Tähendamissõna käib ka ajaliku varanduse kohta, mille Jumal oma rahvale usaldab.“ – „Tunnistused kogudusele“, 1. kd, lk 197.

`Loe Mt 25:20–23. Mida ütles Jumal ustavatele rahahaldajatele, kes Tema tööd edendasid? Mida tähendab „minna oma isanda rõõmupeole“ (Mt 25:23)?`

Meie jaoks on üsna loomulik mõelda, et teistel inimestel on rohkem talente kui meil ja seepärast vastutavad nemad Jumala ees rohkem. Kuid selles loos osutus truudusetuks inimene, kes sai ainult ühe talendi – vähem raha – ning jäi kuningriigist välja. Selle asemel, et mõelda teiste inimeste kohustustest, keskendugem sellele, mida Jumal on meile usaldanud ja kuidas saame seda kasutada Tema auks.

`Kuidas läheb sul siis, kui Jumal hakkab sinult „aru nõudma“?`