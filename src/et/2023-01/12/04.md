---
title: Uus Jeruusalemm
date: 21/03/2023
---

Piibel nimetab uut Jeruusalemma millekski, mida Aabraham usu kaudu nägi. „Sest ta ootas kindlale alusele rajatud linna, mille meister ja ehitaja on Jumal“ (Hb 11:10). Uus Jeruusalemm on Jumala meistriteos, rajatud nende jaoks, kes Teda armastavad ja Tema käske peavad. Uus Jeruusalemm saab Jumala ustavate laste koduks taevas tuhandeks aastaks ning pärast seda uuel maal igaveseks. Nende jaoks meist, kes ei armasta pakkimist või kolimist, on siin hea sõnum. Jumal kannab kõige eest hoolt. Johannes ütleb, et ta nägi seda linna. „Ja ma nägin püha linna, uut Jeruusalemma, taevast Jumala juurest alla tulevat, valmistatud otsekui oma mehele ehitud mõrsja“ (Ilm 21:2).

`Loe Ilm 21. peatükki. Mida meile siin tõotatakse?`

Siin on nii palju sellist, mida saame vaevu aduda, kuna meid on rikkunud patt ja me tunneme ainult pattulangenud maailma. Aga see, mida mõista suudame, annab lootust.

Esiteks, nii nagu Jeesus elas meiega selles patuses maailmas siis, kui Ta sündis inimlihasse, elab Ta meiega koos uuel maal. Milline eesõigus on see nende jaoks, kes nägid Jeesust väga lähedalt ja isiklikult! Meil on jälle see võimalus, nüüd aga ilma patu loorita, mis nähtut moonutas.

Lisaks, kuidas mõistame meie, kes tunneme vaid pisaraid, muret, nuttu ja valu, üht suurimat tõotust Piiblis: „[Jumal] pühib ära iga pisara nende silmist ning surma ei ole enam ega leinamist ega kisendamist, ning valu ei ole enam, sest endine on möödunud“ (Ilm 21:4)? Kõik see „endine“ on möödunud; see, mida poleks algusest peale pidanud olema.

Pealegi voolab Jumala troonilt puhas eluvee jõgi ning mõlemal pool jõge on elupuu. Linnas on Jumala troon ja nad „näevad tema palet“ (Ilm 22:4). Taas, lunastatud elavad Jumalaga nii lähestikku, nagu praegu võimalik ei ole.

`Loe Ilm 21:8 nende saatusest, kes seisavad silmitsi teise surmaga. Millist siin nimetatud pattu poleks Jeesus saanud andeks anda? Miks lähevad need inimesed siis hukka, kuigi nii mõnigi sama pattu teinu päästetakse? Milline oluline erinevus on kahe grupi vahel?`
