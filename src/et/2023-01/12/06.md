---
title: Silmad tasul
date: 23/03/2023
---

Pärast seda, kui Paulus tuli usku, sukeldus ta täielikult Kristuse tööse. Oma hariduse ja terase meelega olnuks tal ilmalikust vaatenurgast võttes loota suurt edu. Moosese sarnaselt valis Paulus kannatada koos ustavate Jumala lastega Kristuse pärast. Ta talus peksmist, kividega loopimist, vangisolemist, laevahukku, nälga, külma ja paljut muud, mis on kirjas 2Kr 11:24–33. Kuidas suutis ta seda kõike välja kannatada?

`Loe Rm 8:16–18. Kuidas mõjutas tema ustavust teadmine, et ta on Jumala laps?`

See, kuidas Paulus väärtustas ustavate tasu, andis talle indu Kristuse pärast kannatada. Ta kirjutas vanglast: „Vennad, ma ei arva endast, et ma selle olen kätte saanud, ühte aga ma ütlen: Ma unustan kõik, mis on taga, ja sirutun eesoleva poole, ma püüdlen sihtmärgi poole, Jumala üleva kutsumise võiduhinna poole Kristuses Jeesuses“ (Fl 3:13, 14).

`Loe 1Tm 6:6–12, mida me küll juba vaatasime, aga mille juurde tasub tagasi tulla. Milline oluline sõnum on neis salmides just meile kui kristlastele?`

Piibli järgi tähendab heaolu, et inimesel on see, mida ta vajab, siis, kui ta seda vajab. Heaolu ei ole omandi kokkukuhjamine. Heaolu aluseks on Jumala tõotus Fl 4:19: „Küll mu Jumal täidab kõik teie vajadused oma rikkust mööda kirkusega Kristuses Jeesuses.“ Ja viimaks tähendab heaolu tänulikkust selle eest, mis on inimesel Issandas, ning Tema usaldamist kõiges.

Jumal ei luba oma lastele, et nad kõik saavad rikkaks selle maailma vara poolest. Õigupoolest ütleb Ta, et kõik, kes elavad jumalakartlikult, saavad tunda tagakiusamist. Tema pakutu on parem kui kõik maine rikkus. Ta ütleb: „Mina täidan su vajadused ja olen sinuga kõikjal, kuhu sa lähed.“ Siis lõpuks annab Ta ustavatele tõelise rikkuse ja vastutuse ning igavese elu. Milline aukartustäratav tasu!

Oma elu lõpule liginedes ütles Paulus: „Sest mind valatakse juba joogiohvrina ja mu lahkumise aeg on käes. Olen võidelnud head võitlemist, lõpetanud elujooksu, säilitanud usu. Nüüd on mulle valmis pandud õiguse pärg, mille Issand, õiglane kohtunik, oma päeval mulle annab, aga mitte üksnes mulle, vaid kõikidele, kes igatsevad tema ilmumist“ (2Tm 4:6–8). Olgu me kõik võimelised, Jumala armust, ütlema sedasama ja samasuguse kindlusega.