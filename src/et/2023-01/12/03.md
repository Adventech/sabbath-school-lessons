---
title: Igavene elu
date: 20/03/2023
---

Meid, inimesi, ootab ees igavik; meeldib see meile või mitte. Piibli põhjal saab igavik igale inimesele osaks ühel viisil kahest: kas igavese elu või igavese surmana. Nii ongi. Keskteed pole. Ei mingit laialivalgumist, pisut ühest ja pisut teisest. On kas üks (elu) või teine (surm). Siin on tõesti kõne all kõik või mitte midagi.

`Loe Rm 6:23 ja Jh 3:16. Milliseid valikuid meile pakutakse?`

On raske ette kujutada, et kaks valikut eristuksid veel teravamalt kui need, eks ole?

Kui sa seda õppetükki loed, oled sa tõenäoliselt kas valinud igavese elu või mõtled selle peale. Jumalal on ainulaadne võime teha nii, nagu Ta ütleb – täita kõik oma tõotused. Meie osa on lihtsalt uskuda Teda, toetuda Jeesuse teenetele ning usu kaudu olla Tema Sõnale kuulekas.

`Loe Jh 14:1–3. Millise nõuande esitab Issand meile 1. salmis ning mida tõotab Ta meile 2. ja 3. salmis?`

Jeesus lausus need hämmastavad lootuse ja julgustuse sõnad jüngritele oma maapealse tööperioodi lõpupäevil. Need sõnad tõstsid arakstegevatel ja katsumuserohketel aegadel meeleolu. Need teevad sama meiega. Jeesus tuli taevast, läks taevasse tagasi ja on meile tõotanud: „Ma tulen jälle tagasi ja võtan teid kaasa enese juurde, et teiegi oleksite seal, kus olen mina.“

Just Kristuse surm ristil Tema esimesel tulekul kinnitab meile kõige tugevamalt, et Ta tuleb teist korda, sest mida head olnuks Tema esimesest tulekust ilma teise tulekuta? Sama kindlalt nagu usume, et Jeesus suri meie eest ristil, saame uskuda seda, mida Ta tõotas: „Ma tulen jälle tagasi ja võtan teid kaasa enese juurde, et teiegi oleksite seal, kus olen mina“ (Jh 14:3).

`Mõtisklege veel arusaama üle, et Kristuse esimene tulek on Tema teise tuleku tagatis. Mis toimus esimese tuleku puhul, mis teeb teise tuleku tõotuse usaldusväärseks?`
