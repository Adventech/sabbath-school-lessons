---
title: Misjonilugu
date: 24/03/2023
---

#### Varandus vanades astjates

_Selle loo on kirjutanud John Kaganzi._

Kolmeteistkümneaastane Precious nuttis meeleheitest, kui tema isa viis ta sisse seitsmenda päeva adventistidele kuuluva internaatkooli väravast Ugandas. Ta tahtis õppida oma pere uskkonnaga seotud kooli uhketes hoonetes, mitte Katerera Põhikooli tagasihoidlikes ruumides. „Ei loe mitte suurejoonelisus, vaid akadeemilisus, mu tütar,“ sosistas isa talle kõrva. Isa ütles, et tütre eelistatud kool polnud viimase kolme aasta jooksul akadeemilise tasemega silma paistnud.

Precious hoidis keelt hammaste taga, aga kui isa ta kooli kirja pani, oli temanäost näha, kui õnnetu ta oli. Kui isa väravas talle hüvastijätuks lehvitas, voolasid tüdruku pisarad takistamatult. „Miks on mu armas isa otsustanud mind koolihariduse nimel vangi panna?“ pahvatas ta. „See on häbematu!“

„Hei, tule,“ ütles üks naerunäoga naine talle lahkelt. „Läheme õpilaskodusse ja ma näitan sulle, kus sa magama hakkad.“

Precious järgnes kurvalt naisele, kes kandis ta madratsi ja kohvri õpilaskodusse. Ta süda vajus veel rohkem saapasäärde, kui ta nägi õpilasi õhtul vana hoone ees rivistumas. Ta arutles, mis toimub, kuni märkas, et õpilastel olid toidutaldrikud käes. Ta sai aru, et seal oli söökla. Sellel õhtul sõi ta esimest korda elus taimetoitu. Hiljem kuulis Precious kellahelinat ja nägi, et õpilased ruttasid rõõmsalt kooli kabelisse õhtusele teenistusele. Tema otsustas minna õpilaskodusse, aga uksed olid lukus. Ta läks ka kabelisse ja seisis ukseavas, teadmata, mida teha.

„Tule, astume Issanda kotta sisse,“ ütles seesama naerunäoga naine. „On õhtupalve aeg. Ära ole kurb.“

Precious tundis, et teda armastatakse, ja ta astus kabelisse. Kohe kadus tema kurbus. Ta polnud eales varem kuulnud nii ilusat laulu. Samuti imetles ta korda, mis majas oli, ja huvitavat 30minutilist jumalateenistust, mis järgnes laulmisele. „Vähemasti meeldib mulle see osa siinsest koolist,“ mõtles ta.

Isa ei tulnud tagasi enne semestri lõppu. Ta oli kartnud, et Precious keeldub kooli jäämast, kui ta varem oleks tulnud. Isa oli üllatunud, kui kuulis tütre sõnu, et tahab sellesse kooli tagasi tulla. Tüdruk rääkis, et ei taha ilma jääda õpetajatest, kes enne iga tunni alustamist palvetasid ja lugesid piiblisalmi ning andsid alati praktilist nõu, kui ta millegagi hädas oli. Järgmisel semestril peeti palvenädalat ja Precious andis oma südame ristimise kaudu Jeesusele. „Kindlasti on kool midagi rohkemat kui vaid hooned,“ rääkis ta mulle, pastorile, kes palvenädalat korraldas.

_Selle veerandaasta kolmeteistkümnenda hingamispäeva annetus aitab kuut adventkooli Ida- ja Kesk-Aafrika divisjonis, sealhulgas Preciousi kodumaal Ugandas. Täname sind helde annetuse eest._