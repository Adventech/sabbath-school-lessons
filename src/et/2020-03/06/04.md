---
title:  Vaimuandide eesmärk
date:  04/08/2020
---

`Loe 1Kr 12:7 ja Ef 4:11–16. Miks annab Jumal igale usuinimesele vaimuande? Mis on selliste andide eesmärk?`

Vaimuannid on mitmeks otstarbeks. Jumal annab need selleks, et kasvatada ja tugevdada oma kogudust viima ellu Tema teenimistööd. Need on mõeldud arendama koguduse ühtsust, et teostuks Tema missioon maailmas. Piibli kirjutajad toovad meile näiteid vaimuandide kohta, mida Jumal oma kogudusele annab, näiteks juhtimine, teenimine, kuulutamine, õpetamine, julgustamine ja andmine. Samuti räägitakse siin külalislahkuse, helduse, abivalmiduse ja rõõmu andidest, kui nimetada vaid mõnd. Loe veel üksikasjalikumaid loetelusid Rm 12. peatükist ja 1Kr 12. peatükist.

Võib-olla küsite endamisi, kuidas on seotud vaimuannid ja loomupärased talendid. Vaimuannid on jumalikult saadetud omadused, mida Püha Vaim annab igale usklikule selleks, et varustada nad konkreetse töö jaoks koguduses ja maailma teenimiseks. Need võivad sisaldada loomupäraseid talente, mida Püha Vaim pühitseb ja kasutab Kristuse teenistuses. Kõik loomupärased talendid on Jumalast antud, kuid mitte kõiki ei kasutata Kristuse teenistuses.

„Vaimu erilised annid ei ole ainult tähendamissõnas kujutatud talendid. Siia kuuluvad kõik annid ja anded, olgu need siis kaasasündinud või omandatud, loomupärased või vaimulikud. Kõiki tuleb kasutada Kristuse teenimiseks. Tema jüngriks saades loovutame end Temale kõigega, mis me oleme ja mis meil on. Ta annab need anded meile tagasi puhastatult ja õilistatult, et kasutada neid Tema auks ja kaasinimeste õnnistuseks.“ – Ellen G. White, „Kristuse tähendamissõnad“ lk 328.

Jumalal on ka erilised annid, näiteks prohvetikuulutamise and, ja erilised koguduse ametid, sealhulgas pastorid, kogudusevanemad ja õpetajad, kes õpetavad Kristuse ihu liikmeid, et kasvatada ja varustada neist igaüht teenimise jaoks (vaata Ef 4:11, 12). Kõikide koguduse juhtide ülesandeks on abistada iga liiget vaimu­andide avastamisel ja õpetada neid, kuidas oma ande Kristuse ihu ülesehitamiseks kasutada.

`Millised sinu loomupärased talendid – nii kasulikud ja soodsad, kui need ilmalikes oludes ka on – saavad olla õnnistuseks kogudusele?`
