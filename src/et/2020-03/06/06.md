---
title:  Oma andide kasvatamine
date:  06/08/2020
---

`Loe tähendamissõna talentidest Mt 25:14–30. Mis on silmapaistvaim mõte, mis sinu jaoks sellest loost esile tuleb? Miks kiitis Jumal kahte esimest sulast ja miks mõistis Ta hukka viimase? Mida räägib see tähendamissõna meie talentide kasutamisest? Pööra erilist tähelepanu Mt 25:29-le.`

Peremees andis igale sulasele talendi „tema suutlikkust mööda“ (Mt 25:15). Iga inimene sai eri koguse. Üks sai viis talenti, teine kaks ja kolmas ühe. Igal sulasel oli valik, kuidas investeerida ehk kasutada talente, mis neile oli antud. Väga tähtis mõte siin on see, et sulastele antu ei olnud nende oma. See kuulus kellelegi teisele, kes andis selle neile kasutamiseks.

Peremees ei tegelenud tõigaga, kellel olid paremad või kehvemad talendid. Tema küsimus ei olnud selles, kui mitu talenti kellelegi anti. Tema jaoks oli tähtis, et igaüks tegeleks sellega, mis talle antud sai.

Paulus paneb selle mõtte 2Kr 8:12 niisugustesse sõnadesse: „Sest kui on olemas valmidust, siis on see meeldiv selles, mis kellelgi on, mitte selles, mida tal pole.“ Jumala jaoks loeb eelkõige see, mida sa teed endal olevaga, mitte aga see, mis sul on.

Jumal kiitis kaht esimest sulast sellepärast, et nad kasutasid oma talente ustavalt. Nende talendid kasvasid kasutades. „Halb“ sulane ei kasutanud peremehe antud talenti ja see ei kasvanud. Igavene tõde on, et „teenimise seadus saab ühenduslüliks, mis seob meid Jumala ja kaasinimestega“. – Ellen G. White, „Kristuse tähendamissõnad“ lk 326. Truudusetu sulane raiskas oma võimaluse teenida ja kaotas lõpuks suutlikkuse teenida.

Kui kasutame Jumala ande Tema nime auks, siis need paljunevad, paisuvad ja kasvavad. Kuidas avastad Jumala annid sulle? Palu alandlikult, et Jumal näitaks sulle valdkondi, kus Tema soovib sind teenimas näha. Kui Ta annab sulle vaistliku arusaama, löö kaasa. Su annid kasvavad, kui sa neid kasutad, ning sa leiad rahulduse Tema teenistuses.

`Mõtle sellele tähendamissõnale ja rakenda seda oma elus. Mida ütleb loetu sulle selle kohta, mida sa Jumalast endale antuga teed? (Pea meeles, et kõik, mis sul on, on Jumala and.)`
