---
title:  Suhtumise kordaseadmine
date:  24/08/2020
---

Meie hoiakud määravad sageli meie suutlikkuse kaasinimesi mõjutada. Karm, kriitiline ja ebasõbralik suhtumine lükkab inimesi sinust kaugemale ning isegi siis, kui suudad tunnistada, võetakse su sõnu palju vähem omaks, olgu need kui tõesed tahes.

Elurõõmus suhtumine kaasinimestesse ja nende uskumustesse tõmbab seevastu neid ligi. See loob sõprussideme. Jeesus sõnastas selle põhimõtte hästi siis, kui ütles: „Ma ei nimeta teid enam orjadeks, sest ori ei tea, mida ta isand teeb. Teid olen ma nimetanud sõpradeks, sest teile olen ma andnud teada kõik, mida ma olen kuulnud oma Isalt“ (Jh 15:15). Sõbrad aktsepteerivad teineteist nõrkustest ja vigadest hoolimata ning räägivad vabalt oma rõõmudest ja muredest.

`Loe Mt 15:21–28 ja Mk 14:6–9. Need kirjeldavad kaht naist täiesti erinevas olukorras. Jeesus tundub ühega olevat karm ja teisega leebe. Mis annab neis kirjakohtades mõista, et Jeesus pakkus mõlemale oma päästvat armu ja lõi usalduse?`

Mt 15. peatüki naine on kaananlanna. Jeesus keeldub esialgu meelega naise palvest, et tolle usk saaks järjekindlalt paludes kasvada. Lõpuks rahuldab Jeesus naise soovi ja väidab siis midagi üllatavat, mida ükski tollane Juudamaa usujuht poleks Kaananimaa naisele öelnud. Jeesus teatab avalikult: „Oh naine, sinu usk on suur!“ (Mt 15:28). Jeesus teeb naisele ühe suurima komplimendi, mida üks usuõpetaja üldse teha saab. Suudad sa ette kujutada, kuidas naise süda rõõmustas ja tema elu muutus?

Naine, kes võiab Jeesuse jalgu kalli lõhnaõliga, on juut – kehva mainega naine; naine, kes on palju vigu teinud ja sageli patustanud. Kuid see naine on andeks saanud, on muutunud ja uuesti alustanud. Kui teised teda kritiseerivad, siis räägib Jeesus temaga lahkelt ja kiidab tema teo heaks. Jeesus ütleb: „Kus iganes kogu maailmas evangeeliumi kuulutatakse, kõneldakse ka tema mälestuseks sellest, mis ta on teinud“ (Mk 14:9).

`Mis on nende kahe loo valgel positiivse võitva suhtumise põhilised osad? Kuidas on sul vaja oma suhtumist korda seada, mitte lihtsalt tunnistamistöös, vaid elus üldiselt?`
