---
title:  Armastuse kohustus
date:  24/09/2020
---

Peetruse ja Jeesuse vahelise vestluse lõpuosas näeme kaht kõnealust meest kõndimas kaldaliival. Liivale sahisevate lainete saatel jutustab Jeesus Peetrusele jüngriks olemise hinnast. Ta tahab, et Peetrus teaks selgelt, millega ta silmitsi seisab, kui ta võtab vastu Jeesuse kutse: „Sööda mu tallekesi!“

`Loe Jh 21:18, 19. Mida rääkis Jeesus Peetrusele jüngriks olemise hinnast? Mida sa arvad, miks paljastas Jeesus Peetrusele sel hetkel midagi nii ehmatavat?`

Nende sõnadega kuulutas Kristus, et Peetrusele saab ühel päeval osaks märtrisurm. Tema käed sirutatakse laiali ristile. Sellise paljastusega andis Kristus Peetrusele valiku. Ta pakkus Peetrusele elu suurimat rõõmu: näha hingede võitmist Jumala riiki. Nelipühipäeval pidi ta nägema tuhandete tulemist Kristuse juurde. Peetrus pidi tegema Jeesuse nimel imesid ja austama Teda paljude tuhandete inimeste ees. Tema osaks pidi olema igavene rõõm osaleda Kristusega Tema töös.

Kuid sellel eesõigusel oli hind. See nõudis ohvrit, ülimat ohvrit. Peetrusel paluti langetada otsus avatud silmadega. Sest Peetrus teadis nüüd, et ükski ohver polnud liiga suur, et ühineda Jeesusega Tema töös maailma heaks.

`Loe 1Jh 3:16–18. Johannese jaoks on armastus enamat kui laialivalguv abstraktne mõiste. Kuidas sõnastab Johannes armastuse ülima ohvri?`

Igavikus ei paista ohvrina miski, mida me toonud oleme. Meie aja ja jõupingutuste panustamine, meie elu panustamine näib saavat ülirikkaliku tasu. Rõõm on muuta armastus teoks, kavatsus pühendumiseks. Kui vastame jumalikule armastusele sellega, et ei hoia midagi tagasi, kui sirutume tunnistamistöös Kristuse saadikutena kaasinimesteni, täidame oma elu eesmärgi ja kogeme elu suurimat õnne. Jeesus sõnastas selle nii: „Kui te seda teate, siis olete õndsad, kui nõnda ka teete“ (Jh 13:17). Elu suurim rõõm ja kestev õnn saabuvad siis, kui täidame oma olemasolu mõtte – austame Jumalat oma eluviisiga ja anname maailmale teada Tema armastust ja tõde.

Raske on tajuda igaviku mõistet, sest kõik, mida ajast teame, on raasuke. Kuid püüa nii hästi, kui suudad, kujutada ette igavest elu, igavest head elu – paremat, kui kõige parem, mis siin olnud – ja mõtle, mis peaks väärima siin, praeguses lühikeses ajas seda, et kaotaksime Jeesuses oleva igavese elu tõotuse.
