---
title:  Paulus - Jumala valitud tööriist
date:  22/09/2020
---

Kui Paulus võttis Kristuse vastu, siis muutus pöördeliselt kogu tema elu. Kristus andis Paulusele täiesti uue tuleviku. Ta juhtis Pauluse mugavustsoonist välja, et too kogeks seda, millest ta polnud unistadagi osanud. Püha Vaimu juhtimisel kuulutas apostel Paulus Jumala Sõna Vahemere-äärses maailmas tuhandetele. Tema tunnistus muutis kristliku ajaloo ja maailma.

`Loe Ap 9:3–6, 10–20. Kuidas näitavad need salmid, et Jeesusel oli jumalik plaan Pauluse elu jaoks?`

Jeesus valis Tema nimele tunnistust andma sageli kõige vähemtõotavaid kandidaate. Mõtle kurjast vaimust vaevatuile, Samaaria naisele, prostituudile, maksukogujale, Galilea kalameestele ja nüüd kristluse vihaseimale tagakiusajale. Neid kõiki muutis arm, mis saatis nad siis südames pulbitseva rõõmuga jutustama lugu sellest, mida Kristus oli nende elus teinud. Keegi neist ei väsinud iial seda lugu jutustamast. Kristus oli nende heaks teinud midagi nii imelist, et neil tuli sellest teistele teada anda. Nad ei suutnud vaikida.

`Võrdle Ap 28:28–31 ja 1Tm 4:5–8. Mis neis salmides viitab sellele, et Paulus ei kõhelnud kunagi pühendamast kogu oma elu Kristusele hingedevõitmise töö tegemiseks?`

Oma elu lõpul, Roomas koduarestis, kinnitas Paulus, et „Jumala pääste läkitatakse paganatele ja nemad võtavad seda kuulda“ (Ap 28:28). Kirja on pandud, et ta võttis vastu kõik teda külastavad inimesed ja kuulutas neile Sõna (Ap 28:30, 31). Oma elu lõpul innustas Paulus Timoteost evangeeliumitööd tegema ja võis enda kohta öelda: „Olen võidelnud head võitlemist, lõpetanud elujooksu, säilitanud usu“ (2Tm 4:7).

Kuigi meie kutsumine ei pruugi olla nii pöördeline nagu Paulusel, kutsub Jumal meist igaüht tegema koos Temaga maailma muutvat tööd. On ilmne, et vaatamata raskustele, millega Paulus aastaid silmitsi seisis (vaata 2Kr 11:25–30), jäi ta ustavaks oma kutsumusele Issandas. Lugu sellest, kuidas Jeesuse järelkäijate endisest tagakiusajast sai kristliku usu mõjukaim ja tulemuslikem toetaja (peale Jeesuse), jääb võimsaks tunnistuseks tõsiasjast, mida teeb Issand kellegi kaudu, kes pühendab oma elu Tema töösse.

`Mida on Jumal sind kutsunud tegema? Kas sa teed seda?`
