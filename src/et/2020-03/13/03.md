---
title:  Kutse pühendumisele
date:  21/09/2020
---

Kujutle end Siimon Peetruse ja Johannesena. Päike on just tõusnud ja alanud on Galilea kaunis hommik, mis peletab jaheda ööõhu. Sinu mõtted on kalapüügil: soovid saada palju kalu. Kalastamine on viimasel ajal läinud hästi ja sa ootad veel üht hea saagiga päeva. Siis näed sa varahommiku valguses liginemas Teda, Jeesust Naatsaretist. Sul pole aimugi, et mõne minuti pärast muutub kogu su elu. Sa pole siitpeale enam endine.

`Loe Mt 4:18–20. Mida sa arvad, miks olid Siimon Peetrus ja Andreas valmis nii pöördeliselt pühenduma ja Jeesust järgima? Mis selles salmis näitab, et Jeesus kutsus nad täitma kalapüügist suuremat ülesannet?`

Johannese evangeeliumist saame teada, et kõnealused mehed teadsid Jeesusest midagi juba umbes aasta aega, kuigi polnud Temale täielikult pühendunud. Ometi pidi Kristuse suurepärases käitumisviisis, Tema välimuses, sõnades ja liigutustes olema midagi sellist, mis näitas nendele Galilea kalameestele, et Ta esitas neile jumaliku kutse. Põhjus, miks nad jätsid maha oma paadid, ameti ja tuttava ümbruse, et käia Tema järel, oli selles, et nad adusid siin üleskutset kõrgemate sihtide poole. Need lihtsad kalamehed taipasid, et neid kutsuti täitma erilist ülesannet. Jumal ei pruugi sind täna kutsuda oma ametit maha jätma, kuid Ta kutsub sind täitma erilist eesmärki, milleks on Tema armastuse jagamine ja Tema tõe tunnistamine Tema nime auks.

`Mõtle maksukoguja Matteuse kutsumisele, millest on juttu Mt 9:9. Mida märkimisväärset sa selles lõigus näed?`

Maksukogujad olid Rooma ajal sageli väljapressijad, kes kasutasid oma ametivõimu lihtrahva rõhumiseks. Nad olid ühed vihatuimad ja põlatuimad inimesed kogu Iisraelis. Kristuse kutse: „Järgne mulle!“ eeldab, et Matteus oli Jeesusest kuulnud ja oma südames igatsenud Tema järel käia. Kui kutse esitati, oli ta valmis. Teda hämmastas, et Kristus pidas teda omaks ja kutsus teda üheks järelkäijaks.

Sügaval meie igaühe südames on igatsus millegi enama järele. Meiegi tahame elada millegi väärtusliku nimel, mõne suure, ülla eesmärgi nimel. Järelikult kutsub Kristus Matteuse sarnaselt ka meid Teda järgima.

`Mõtle sellele, millest on inimesed pidanud Jeesuse järel käimiseks loobuma. Miks on loobumine viimaks ikkagi seda väärt?`
