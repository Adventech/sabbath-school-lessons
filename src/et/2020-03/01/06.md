---
title:  Armastusest ajendatud
date:  02/07/2020
---

Oleme sellel nädalal püüdnud vastata küsimusele „Milleks avalikult tunnistada?“ Oleme avastanud, et siis, kui jagame oma usku kaasinimestega, tunneme rõõmu Jumalaga koos tegutsemisest Tema missioonil maailma heaks. Kui tunnistame Tema armastusest, pakume inimestele suuremaid võimalusi pääseda, kuna nad näevad Tema armu ja tõde palju selgemini.

Samas on tunnistamine ka üks Jumala vahend meid vaimulikult kasvatada. Kui me ei jaga seda, mida Kristus on meie heaks teinud, ega teeni kaasinimesi, siis sumbub ehtne vaimulik elu.

Tunnistamine seab meid kokkupuutesse Tema südamega, kes igatseb päästa kogu inimsugu. Tunnistamine on Tema korraldusele kuulekalt vastamine. Tänases õppetunnis uurime, mis innustab kõige enam tunnistama.

`Loe 2Kr 5:14, 15, 18–20. Mis ajendas Paulust läbi elama raskeid katsumusi, kannatusi, kitsikusi ja hädasid evangeeliumi nimel? Kuidas saab sama ind panna meid Kristust teenima?`

Apostel Paulust ajendas armastus. Nii mõndagi, mida sa armastuse pärast teed, ei oleks sa mingil muul põhjusel valmis tegema. Kui apostel teatab, et „Kristuse armastus sunnib meid,“ siis rääkis ta igavesest tõest. Sõna _sunnib_ tähendab „tõukab tagant, paneb liikuma, kontrollib või on ülimaks ajeks“. Kristuse armastus kontrollis Pauluse tegevust ja õhutas teda tunnistama. Kartmatu sihikindluse ja siirusega levitas ta lunastusplaani Vahemere-äärses maailmas.

„Südames peab elama armastus. Südamepõhjani kristlane saab oma ajendid sügavast kiindumisest Õpetajasse. Läbi Kristusesse kiindumise voogab isetu huvi vendade vastu.“ – Ellen G. White, „The Adventist Home“ lk 425.

Kui tunnistame tõeliselt, millise tohutu ohvri on Kristus meie heaks toonud, siis matab Tema armastus meid enda alla ja sunnib rääkima kaasinimestele sellest, mida Ta on meile teinud.

`Tema, kes on teinud kogu loodu (galaktikad, tähed, inglihulgad, terve kosmose, muud maailmad) oli seesama, kes suri ristil meie eest. Kuidas saakski selline hämmastav tõde mitte luua meis armastust Jumala vastu ja soovi seda armastust levitada?`
