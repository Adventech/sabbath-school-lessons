---
title:  Pakkuda võimalusi päästetud saada
date:  28/06/2020
---

Jumal pakub iga päev ja igal pool inimestele võimalusi Teda tundma õppida. Ta puudutab nende südant oma Püha Vaimu kaudu. Ta ilmutab ennast looduse ilus ja keerukuses. Universumi tohutu suurus, korrastatus ja sümmeetria kõneleb igavese Jumala piiramatust tarkusest ja lõppematust väest. Tema korraldab meie elu ja hoolitseb selle eest, et meid enda juurde tõmmata.

Ehkki Jumal avaldab ennast muljete kaudu, mida tekitavad Tema Vaim, loomisimed ja hoolitsus, ilmneb Tema armastus kõige selgemalt Jeesuse Kristuse elus ja tegevuses. Kui räägime Jeesusest kaasinimestele, pakume neile parimat võimalust päästetud saada.

`Loe Lk 19:10 ja võrdle seda Jk 5:19, 20ga. Mida ütleb Luuka evangeelium Kristuse eesmärgi kohta maa peale tulla? Kuidas teeme Kristusega koostööd pattulangenud inimeste päästmiseks?`

Jaakobuse sõnade kohaselt „see, kes patuse pöörab ta eksiteelt, päästab tema hinge surmast ja katab kinni pattude hulga“ (Jk 5:20). Pauluse kiri roomlastele võimendab seda mõtet. Roomlastele kirjutatud kirja 1. ja 2. peatükk ütlevad, et ilma Kristuseta hukkuvad nii paganad, kes on näinud Jumala avaldumist looduses, kui ka juudid, kes on saanud Jumala prohvetliku ilmutuse Pühakirjas. Roomlastele kirjutatud kirja 3.–5. peatükis toob apostel esile mõtte, et pääste saab armust üksnes usu läbi. Roomlaste kirja 6.–8. peatükis seletab ta, kuidas iga uskuvat inimest õigeksmõistev arm on ühtlasi pühitsev arm. Roomlaste kirja 10. peatükis väidab ta, et „igaüks, kes hüüab appi Issanda nime, päästetakse“ (Rm 10:13), ning osutab tõsiasjale, et keegi ei saa uskuda, juhul kui ta pole kuulnud, ega saa kuulda ilma, et keegi talle räägiks (Rm 10:14, 15). Oleme Jumala lülid päästeplaanis, et viia hukkuvad inimesed ühendusse evangeeliumi hiilgusega.

`Me ei tunnista sellepärast, et pakkuda inimestele ainsat päästevõimalust. Me tunnistame sellepärast, et pakkuda neile parimat võimalust. Milline on meie osa Jumala lunastusplaanis inimsugu päästa? Mõtle sellelegi, kui palju inimesi on evangeeliumi kuulnud sinu huulilt?`
