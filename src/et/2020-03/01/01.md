---
title:  Miks avalikult tunnistust anda?
date:  27/06/2020
---

### Selle nädala õppeaine
Jk 5:19, 20; Lk 15:6; Sf 3:17; Jh 7:37, 38; 1Tm 2:3, 4; 2Kr 5:14, 15.

> <p>Juhtsalm</p>
> „See on hea ja meeldiv Jumala, meie Päästja silmis, kes tahab, et kõik inimesed pääseksid ja tuleksid tõe tundmisele“ (1Tm 2:3, 4).

Jumala suur igatsus on, et kõik inimesed igal pool vastaksid Tema armastusele, võtaksid omaks Tema armu, saaksid muudetud Tema Vaimust ja pääseksid Tema riiki. Meie päästmine on Tema kõige suurem soov. Tema armastus on otsatu. Tema halastus on mõõtmatu. Tema kaastunne on lõputu. Tema andeksand on ammendamatu. Tema vägi on piiramatu. Vastupidi paganlikele jumalatele, kes nõudsid ohvreid, tõi meie Jumal ülima ohvri. Ükskõik, kui väga meie soovime saada päästetud, soovib Jumal meid veel rohkem päästa. „See on hea ja meeldiv Jumala, meie Päästja silmis, kes tahab, et kõik inimesed pääseksid ja tuleksid tõe tundmisele“ (1Tm 2:3, 4). Ta igatseb südamest päästa nii sind kui ka mind.

Kogu avaliku tunnistamise mõte on Jeesus. Tunnistamine räägib, mida Tema on teinud, et meid päästa, ja kuidas Ta on meie elu muutnud. See kõneleb Tema Sõna imelistest tõdedest, mis jutustavad Tema olemusest ja Tema iseloomu ilust. Miks anda avalikult tunnistust? Kui saame aru, kes Jeesus on, ning oleme kogenud Tema armu imesid ja armastuse jõudu, siis ei saa me vait olla. Miks avalikult tunnistust anda? Kui oleme Temaga osaduses, rõõmustame koos Temaga selle üle, kuidas Ta arm inimesi päästab ja Tema armastus neid muudab.

_Selle nädala õppetükki õppides valmistud hingamispäevaks, 4. juuliks._
