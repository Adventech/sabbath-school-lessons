---
title:  Organiseeritud teenima kogudust
date:  01/09/2020
---

`Loe 1Kru 12:12–25. Kuidas on inimkeha suurepärane näide väikegrupi­sisesest kooskõlalisest ühistegevusest?`

Vähe sellest, et Paulus toob esile vaimuannete olulisuse koguduse elus, ta pakub ka välja mudeli, kuidas asja korraldada. Ta arutleb vaimuannetest Kristuse ihu ja selle tegevuse kontekstis.

Anatoomia ja füsioloogia uurimine näitavad, et kehaorganid talitlevad erinevate omavahel seotud süsteemidena. Näiteks on keerulisteks organsüsteemideks seede-, südame-veresoonkonna-, hingamiselundite ja luustikusüsteem, kui nimetada ainult mõnd. Vaimuanded on nagu erinevad kehaosad. Need talitlevad paremini, kui on süsteemi sees ehk grupeeritud. Tegelikult ei saa need enamasti üksipäini toimida. Meie keha pole ju erinevate organite tomp, mis vabakutselistena omaette tegutsevad. Keha iga funktsioon põimub tihedalt süsteemi, mis talitleb koos ühise eesmärgi nimel.

Kõik see räägib meile midagi keskkonnast, kus oma vaimuandeid parimal viisil kasutada saame. Kerge on kartma lüüa, kui toimime üksi, kuid kui oleme sarnaste huvide ja sihtidega inimestest moodustatud väikegrupi osa, leiame, et meie jõupingutused suurenevad ja on palju paremini suunatud.

Väikegrupid pakuvad parimat keskkonda meie vaimuannete harjutamiseks ning muutuvad kohaliku koguduse misjonitöö südamikuks.

Ellen G. White rõhutab väikegruppide väärtust selliste sõnadega: „Tema, kes ei eksi, on mulle esitanud mõtte moodustada väikesed seltsingud, mis oleksid kristlike jõupingutuste baasiks. Kui koguduses on suur hulk inimesi, siis moodustatagu liikmetest väikesed seltsingud, et need tegutseksid uskmatute heaks, mitte vaid koguduseliikmete heaks. Kui ühes paigas on kaks-kolm tõde tundvat inimest, siis moodustugu neist tööliste salk. Hoidku nad oma ühtsus purustamatuna, rõhudes omavahelisele armastusele ja üksmeelele, julgustagu nad üksteist edasi liikuma ning teiste abi julgustagu ja kinnitagu igaüht.“ – „Testimonies to the Church“ (Tunnistused kogudusele), 7. kd, lk 21, 22.

Väikegruppide tegevus on määratud Jumalast, et võimaldada igal koguduseliikmel vaimulikult kasvada, kogeda sooja sõprust ja kasutada Jumala ande jumalateenistusel.

`Mõtiskle ülaltoodud Ellen G. White’i tsitaadi üle. Analüüsi seda lõikude kaupa. Kuidas seda jumalikku nõuannet sinu koguduses rakendada?`
