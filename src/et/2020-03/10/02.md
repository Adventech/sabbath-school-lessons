---
title:  Väikegrupid - Jumala algne mõte
date:  30/08/2020
---

`Loe 1Ms 1:1, 2, 26; Hb 1:1, 2 ja Ef 3:8, 9. Kuidas avaldub neist salmides Jumala eri isikute ühtsus?`

Isa, Poeg ja Püha Vaim tegid koos loomistööd. Igaühel neist olid erinevad ülesanded, kuid nad tegutsesid jagamatu liiduna koos. Isa oli põhikavandaja, suur arhitekt. Ta viis oma plaanid täide Jeesuse kaudu, kes tegutses loomisel aktiivselt kooskõlas Püha Vaimu väega. Selline võimas üleloomulik tegevus ületab meie arusaamise. Mida me aga selgelt hoomata suudame, on loodud maailma olemasolu ja asjaolu, et Jumal tegi selle kõik (vaata Rm 1:18–20).

Jumala algseks mõtteks olid väikegrupid. Kuigi tuleb olla ettevaatlik selle osas, millega Jumala paljusid salapäraseid külgi võrdleme, kasutagem siin vabalt võrdlust ja öelgem, et Isa, Poeg ja Püha Vaim moodustasid maailma ajaloo esimese „väike­grupi“. Nad tegutsesid koos inimsoo loomisel ja pärast pattulangemist inimsoo lunastamisel.

`Loe Jh 10:17, 18 ning võrdle seda Rm 8:11 ja 1Kr 15:15ga. Kuidas selgitab Kristuse ülestõusmine Isa, Poja ja Püha Vaimu ühtsust lunastusplaanis?`

Isa, Poeg ja Püha Vaim tegutsevad väikerühmana inimsoo lunastamise eesmärgil. „Lunastusplaanil on igavikus olnud koht Lõpmatu nõupidamistes.“ – Ellen G. White, „Fundamentals of Christian Education“ (Kristliku hariduse alused) lk 186. Jumala jaoks ei ole midagi tähtsamat, kui päästa võimalikult palju inimesi (1Tm 2:4, 2; 2Pt 3:9). Väikegruppidel saab olla mitmesuguseid sihte, mida selle nädala õppetükis vaatleme, kuid kõige suurem eesmärk, millele keskenduda, on hukkuvate inimeste võitmine Jeesusele. See tähendab, et väikegruppide tegevuse kaudu aitame peale iseenda ka kaasinimesi. Seega peaks meie väikegruppide lõppsihiks olema hingedevõitmine.

`Mõtle hetkeks meie Jumala ühtsuse saladusele. Eks ole, seda pole kerge hoomata? Ning ometi võime ju uskuda ja usaldada seda, mida me täiesti ei mõista? Miks on kristlaste jaoks usust rääkides oluline seda põhimõtet silmas pidada?`
