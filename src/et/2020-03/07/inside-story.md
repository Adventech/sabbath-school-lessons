---
title:  Misjonilugu
date:  14/08/2020
---

#### Uus süda Alexi jaoks

_Loo on kirjutanud Andrew McChesney._

Soomes elaval Alexil diagnoositi väikelapsena kaasasündinud südamerike, auk südames. Arstid lootsid, et ehk terveneb süda ise, kuid nii ei läinud. Kui poiss oli 8aastane, tegid arstid avatud südameoperatsiooni. Pärast operatsiooni silmitses ema lamavat poisikest taastuspalatis ja mõtles: „Mingil põhjusel lubas Jumal sellel juhtuda. Temal on meie eluga plaan.“

Ema kirjutas oma kogemusest Facebookis. Paljud soomlased hakkasid jälgima tema Facebooki lehekülge, mis võimaldas ta rääkida Jumalast inimestega, kes muidu poleks teda kuulanud. Alexist sai misjonär.

Poiss paranes operatsioonist kiiresti ja sai koju juba viie päeva pärast. See oli ime. Kurat oli püüdnud Alexi ära võtta, kuid Jeesus oli talle andnud uue südame.

See suvi osutus aga väga kuumaks. Ühel õhtul kurtis Alex valu rinnus. Haiglas nägid arstid, et tema süda oli paisunud normaalsuurusest kaks korda suuremaks (vaata fotot). Alexiga rutati erakorralisele lõikusele. Mitu tundi hiljem tunnistasid arstid operatsiooni edukaks. Kurat oli püüdnud Alexi ära võtta, kuid Jeesus oli talle andnud uue südame.

Alex käitus koju tulles ebatavaliselt. Tavaliselt lahke ja rahulik poiss muutus raevukaks ja riiakaks, eriti isa vastu. Ühel õhtul oli Alex eriti vihane, karjus ebasõbralikke sõnu ja viskas oma prillid põrandale.

„Miks sa niimoodi käitud?“ küsis isa, pannes käe Alexi pea peale, et palvetada. Nii oli isa palvetades palju kordi varem teinud.

Kuid sel korral keeldus Alex palvetamast. „Võta oma käsi ära!“ karjus ta.

Poiss pöördus isa poole pilguga, mis oli täis vihkamist. Isa ei olnud kunagi varem poja näol sellist ilmet näinud. Ta läks kööki, kus ema õhtusööki valmistas.

„See ei ole normaalne,“ ütles ta. „See ei ole meie Alex. Meil on vaja palvetada.“

Isa ja ema astusid Alexi juurde. Sõnagi lausumata pani isa käe Alexi pea peale. Ema pani oma käe poja laubale.

„Jeesuse nimel käsime sind, kuri vaim, Alexist lahkuda,“ ütles isa. „Me oleme andnud Alexi Jumalale ja sinul ei ole tema elus kohta.“

Pärast palvet muutus Alex selliseks, nagu ta varem oli olnud. Ta naeratas ja naeris, nagu poleks midagi juhtunud.

Kurat oli püüdnud Alexi ära võtta, kuid Jeesus oli talle andnud uue südame. Ema loodab, et Alex kasvab üles misjonimeelse südamega ja et tema lugu muudab paljude südant.

„Olen andnud tema elu Jumala kätte,“ ütles ema. „Tunneme, et Alexil on eriline side Jumalaga. Tema elu on olnud keeruline, kuid me usume, et Jumal teeb temaga midagi imelist.“
