---
title:  Sõnakuulutaja
date:  08/08/2020
---

### Selle nädala õppeaine
Ps 119:105; Jr 23:29; Hb 1:1–3, 2Tm 3:14–17; 1Jh 1:7–9; Kg 3:1; 2Tm 4:2.

> <p>Juhtsalm</p>
> „Nõnda on ka minu sõnaga, mis lähtub mu suust: see ei tule tagasi mu juurde tühjalt, vaid teeb, mis on mu meele järgi, ja saadab korda, milleks ma selle läkitasin“ (Js 55:11).

Kui me tunnistame, siis räägime Jeesusest. Aga mida teaksime Jeesusest ilma Piiblita? Tõepoolest, kui palju teaksime suurest võitlusest, Jumala armastusest, meie Issanda sündimisest, elust, tegevusest, surmast, ülestõusmisest ja taastulekust juhul, kui meil ei oleks Pühakirja?

Loodus paljastab küll Jumala võimsuse ja väe, kuid see ei avalda lunastusplaani. Jeesus on Püha Vaimu kaudu „tõeline valgus, mis valgustab iga inimest“ (Jh 1:9). Ilma Jumala Sõnata, mis seda jumalikku tõde täiesti selgitab, oleks aga Püha Vaimu ilmutus meie südames piiratud. Jumala Sõna kirjalikul kujul on selgeim ja täiem ilmutus elusõnast, Jeesusest.

Usujuhid uurisid küll Jumala Sõna, kuid paljudel kadus silmist selle põhisõnum. Jeesus ütles: „Te uurite pühi kirju, sest te arvate nendest saavat igavese elu – ja just need on, mis tunnistavad minust“ (Jh 5:39). Õigesti mõistetuna heidab iga õpetus Piiblis valgust Jeesuse iseloomu ilule. Kui oleme Jumala Sõna kuulutajad, siis ei ole meie esmane eesmärk tõestada, et meil on õigus ja teine inimene eksib; meie esmane eesmärk on näidata Jeesust oma kuulutatava tõe igas tahus.

_Selle nädala õppetükki_ _õppides valmistud hingamispäevaks, 15. augustiks._
