---
title:  Jumala Sõna rakendamine
date:  12/08/2020
---

Keegi on kokku lugenud, et Jumala Sõnas on rohkem kui kolm tuhat tõotust. Iga selline tõotus tuleb armastava Jumala südamest, „kes meis tegutseva väega võib korda saata palju rohkem, kui oskame paluda või isegi mõelda“ (Ef 3:20). Jumala tõotused on kokkulepped, mida Ta meist igaühega teeb. Kui me neid tõotusi usus taotleme ja teisi inimesi neid taotlema õpetame, voolab meie ellu õnnistus. Apostel Paulus toonitab seda jumalikku reaalsust Kirjas roomlastele 8. peatükis: „Tema, kes oma Poegagi ei säästnud, vaid loovutas tema meie kõikide eest, kuidas ta ei peaks siis koos Pojaga meile kõike muud kinkima?“ (Rm 8:32). Apostel Peetrus täpsustab seda tõotust sõnadega: „Tema jumalik vägi on meile kinkinud kõik, mis on vaja eluks ja vagaduseks“ (2Pt 1:3). Kristuse surma tõttu ristil ja Tema võidu tõttu Saatana ning põrgu vägede ja valitsusalade üle on Ta taganud meile kõik vajamineva jumalakartlikuks eluks, vaimulikuks eluks. Samuti tõotab Ta hoolitseda meie põhivajaduste, kehaliste vajaduste eest.

`Võrdle 1Jh 1:7–9 ja Fl 4:13, 19. Mida need tõotused meile Jumala iseloomu kohta õpetavad, ehkki need on küllaltki erinevad? Kuidas on need tõotused sinu elu mõjutanud?`

Iga tõotus, mida neist piiblisalmidest lugesime, erineb teistest millegi poolest, kuid see pilt Jumalast, mille need meile annavad, on väga sarnane. Need näitavad Jumala armastavat andestust, piiritut väge ja hoolitsust meie põhivajaduste eest. Need kinnitavad, et Jumal hoolib meist sügavalt.

`Loe Hb 3:19; 4:1–3 ja Mt 13:58. Mida on neil salmidel meile öelda uskumise vajaduse kohta?`

Piiblis on väga palju Jumala imelisi tõotusi ning kui haarame usus kinni Jumala Sõna tõotustest ja usume neisse sellepärast, et Kristus on nii tõotanud, saavad nende tõotuste õnnistused meie omaks. Usupuudus Jumala suutlikkusse teha seda, mida Ta oma sõnas on tõotanud, piirab Jumala tõotuste täitumist meie elus. Palveta, et Jumal juhiks sind sellel nädalal kellegi juurde, kes vajab Jumala Sõnas leiduvaid lootustandvaid tõotusi.
