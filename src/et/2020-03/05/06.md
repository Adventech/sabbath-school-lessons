---
title:  Püha Vaimu elumuutev vägi
date:  30/08/2020
---

Apostlite tegude raamatu hoolikas õppimine avab tõsiasja, et Jumal teeb Püha Vaimu kaudu inimeste elus imesid. Apostlite tegude raamat on asjakohane õppematerjal evangeeliumist, mis võidutseb kultuuriliste eelarvamuste üle, muudab eluaegseid, sügavalt juurdunud harjumusi ning õpetab kogu inimsoole Kristuse armu ja tõde. Püha Vaim kohtub inimestega seal, kus nad on, kuid Ta ei jäta neid sinna. Tema kohalolus nad muutuvad. Nende elu kujundatakse ümber.

`Loe Ap 16:11–15, 23–34; Ap 17:33, 34 ja Ap 18:8. Piiblis on kirjas vaid mõni pöördumiskogemus. Mida õpetavad need erinevad kirjapanekud meile Jumala väest muuta kõikvõimaliku, kirju tagapõhjaga inimeste elu?`

Inimesed on hämmastavalt erinevad. Lüüdia oli edukas juuditarist ärinaine ja Filippi linna vanngivalvur oli keskklassi kuuluv Rooma kodanik. Püha Vaim saab jõuda ühiskonna kõikide kihtideni. Tema jõud muuta hõlmab nii mehi kui ka naisi, nii rikkaid kui ka vaeseid, nii haritud kui ka hariduseta inimesi.

Kaks viimast tegelast meie loetelus on sama silmapaistvad. Ap 17:34 osutab Areopaagi liikme Dionüüsiose usklikuks saamisele. Ateena Areopaagi liikmed kuulusid kohtunikekogu hulka, kes tegelesid õigusemõistmisega. Nad olid Kreeka ühiskonna kuulsad, väga lugupeetud liikmed.

Püha Vaimu väe tõttu jõudis apostel Pauluse evangeeliumitöö ka ühiskonna esiridadesse. Krispus (Ap 18:8) oli juudi sünagoogi ülem. Ta oli usujuht, keda oli immutanud juutide vanatestamentlik mõtteviis; Püha Vaim aga murdis läbi ning muutis ta elu. Need juhtumid näitavad, et siis, kui tunnistame Kristusest ja jagame Tema Sõna kaasinimestega, teeb Püha Vaim midagi tähelepanuväärset igasuguste inimeste juures, kõiksugu kultuurilise, haridusliku ja usulise taustaga. Me ei saa ega tohi teha oletusi, kelleni on võimalik jõuda ja kelleni mitte. Meie töö on tunnistada igaühele ja kõigile, kes meie ellu tuuakse. Issand teeb ülejäänu.

`Kristuse surm oli kõikehõlmav; see oli mõeldud iga kunagi elanud inimese jaoks. Mida peaks niisugune tähtis tõde õpetama selle kohta, kuidas ei tohi eeldada, et keegi on päästelootuse ulatusest väljas?`
