---
title:  Misjonilugu
date:  31/07/2020
---

#### Neli järjestikust unenägu

_Loo on kirja pannud Andrew McChesney._

Esimese unenäo sai Abraham Keita pärast seda, kui ta ärkas kell kolm hommikul Guineas Bufa-nimelises Lääne-Aafrika külas, et lugeda oma palvematil kombe­kohaseid palveid.

„Olen juba üle 40 aasta vana ja mul pole naist ega lapsi, tööd ega raha,“ palvetas Abraham. „Palun, aita mind. Ma tahan, et Sa muudaksid mind prohvetiks, kelle kaudu Sina kaasinimestele räägid.“

Palvetamise ajal tuli tuulepuhang. Abraham tundis rammestust ja uinus matil. Äkki müksas keegi teda ja ütles: „Mu poeg, mine sisse ja maga oma voodis.“

Mõni minut hiljem magas Abraham oma voodis ja nägi unenäo. Unenäos astus tema juurde Keegi, kelle silmad olid nagu tuleleek. Abraham mõtles, et talle tullakse kallale, ja küsis ehmunult: „Kes sa oled?“

„Ma olen Jeesus Kristus,“ ütles Mees.

Hommikul arutles Abraham selle üle, mis saab.

Järgmisel ööl oli tal veel üks unenägu. Ta nägi jälle sedasama Meest. Sel korral sammusid nad kahekesi mööda rada ühel kõrgel mäel.

Kolmandal ööl nägi Abraham unes, et ta otsis tööd ja Jeesus palkas töölisi. Abraham nägi Jeesust laua taga istumas; Ta küsis inimestelt nime ja kirjutas nimed üles.

Neljandal ööl nägi Abraham Jeesust rinnuni Atlandi ookeani vees. Jeesus vaatas talle otsa ja tema vaatas Jeesusele otsa.

Möödus kolm aastat. Abraham kolis Guinea pealinna Conakrysse ja ta palgati ehitustööle. Töölt koju sammudes kohtus ta teel Globaalmisjoni teerajaja Tranquelle Fassinadounoga.

„Kuidas läheb?“ küsis Tranquelle. „Olen kristlane. Kas tahaksid mu kirikut külastada?“

„Mina või?“ vastas Abraham. „Kuulun teise uskkonda. Ma ei saa ju arugi, millest sa räägid.“

Kodus aga tulid talle meelde unenäod Jeesusest. Ta otsustas minna Globaalmisjoni teerajaja kirikusse, et näha, millest jutt käib.

Kirikus võeti Abraham soojalt vastu ja talle meeldis kuuldu. Ta tuli seejärel igal hingamispäeval ja andis oma südame Jeesusele.

Täna on 48aastane Abraham Seitsmenda Päeva Adventistide Koguduse Guineas asuva peakorteri valvur ja sellega külgneva kooli majahoidja. Osa selle veerandaasta kolmeteistkümnenda hingamispäeva annetusest aitab laiendada sõsarkooli Conakrys.

„Minu unenäod juhtisid mind Jeesuse juurde,“ ütles Abraham. „Nüüd sammun ma koos Temaga, nii nagu ühes oma unenäos. Olen teekonnal koos Jeesusega.“
