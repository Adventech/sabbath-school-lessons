---
title:  Misjonilugu
date:  21/08/2020
---

#### Üllatus Sudaanis

_Loo on kirja pannud Glenn Mitchell._

Sudaanis elamine oli tõeliseks väljakutseks seitsmenda päeva adventistist abielupaarile, kes töötas Adventistide Katastroofi- ja Arenguabi Organisatsioonis (ADRA). Päeval oli õhusooja 39–42°C ja niimoodi maist septembrini. Külm jook pärast päevatööd oli mu naisele Suzanne’ile ja mulle üllatus.

Ühel päeval koju jõudes astusin Suzanne’i järel kööki ja istusin lauanurgale, et temaga niikaua juttu ajada, kui ta toitu valmistas. Kui ma seal lauanurgal istusin ja poisikese kombel jalgu kõlgutasin, küsis Suzanne minult, mida ma juua tahan.

„Mida sul on?“ küsisin ma.

Käsi puusa pannes teatas ta tehtud häälega: „Pakkuda on apelsini-Fanta, kali või Sprite.“

„Hmm, ma tahaksin Squirti,“ ütlesin ma, vihjates oma lemmikjoogile, mida ma polnud Ameerika Ühendriikidest lahkumise järel näinud.

„Mul ei ole ainsatki Squirti,“ ütles Suzanne ikka endise häälega.

Hüppasin köögilaualt alla, viskasin ennast põrandale pikali ja mängisin pahurat last. Jalgu põtkides ja rusikaid vibutades nõudsin ma jooki. „Ma tahan Squirti! Ma tahan Squirti!“ karjusin ma.

Kõik oli tulemusteta. Squirti polnud. Suzanne ja mina naersime tükk aega minu tobeduse üle. Sellised hetked aitasid raskeid päevi kergemini taluda.

Kaks tundi hiljem peatus üks sõber meie teeotsal. Ta töötas USA Rahvusvahelise Arenguabi Agentuuris (USAID) Sudaani pealinnas Khartoumis ning tegutses meie sidemehena mitmes ADRA projektis, mida rahastas USAID. Tema ametlikule aadressile võis saata meile mõeldud e-kirju ja täna andis ta üle karbi Ameerika Ühendriikidest saabunud väga oodatud juuksehooldusvahenditega. Rebisin karbi katki, teades, et meie Ameerika sõbrad lisasid sinna mu naise jaoks iga kord maiuse „Rosin šokolaadis“. Kindel, mis kindel, ihaldatud rosinamaiuse kott oli kõige peal. Rosinate all oli peidus kaks pudelit juuksepalsamit. Oot-oot. Karbis näis olevat veel midagi. Pakkepaberisse kaevudes leidsin sealt kogu oma rohelises hiilguses suure pudelitäie Squirti!

Ma ei olnud kunagi palunud kellelgi Ameerika Ühendriikidest meile jooki saata. Kuid sellel palaval päeval Sudaanis tegi Jumal meile üllatuse. Nädalaid enne seda, kui ma Suzanne’ilt Squirti küsisin, asus see pudel Khartoumi poole teele. Jumal hoolib isegi meie elu üksikasjade eest ja Talle meeldib anda. „Anda tähendab elada“ („Ajastute igatsus“, lk 623). Jumal tõotab: „Neil, kes teda kardavad, ei ole millestki puudust“ (Ps 34:10). Küllap Jumal naeratas siis, kui Ta nägi mind tobetsevat ja jalgu põtkivat: „Oota ja sa näed, mis mul sulle varuks on.“
