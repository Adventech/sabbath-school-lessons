---
title:  Jeesuse tervistamistegevus, 2. osa
date:  19/08/2020
---

`Loe Mt 4:23–25 ja Mt 9:35. Missugune kolmeosaline lähenemisviis oli Kristuse tegevuse aluseks? Kuidas Ta rahuldas inimeste vajadusi ja millist mõju see nende elule avaldas?`

Kolmeosalises lähenemisviisis ühendas Jeesus õpetamise, jutlustamise ja tervendamise. Ta kuulutas igavesi põhimõtteid sellest, et kõik võiksid elada mõtestatud ja eesmärgipärast elu. Ta ütles: „Mina olen tulnud, et neil oleks elu, ja oleks seda ülirohkesti“ (Jh 10:10). Tema tegevuses ilmnes ülirohke arm. Ning Jeesus tuli, et me saaksime elada „ülirohket“ elu nüüd ja igavesti.

`Loe Mk 1:32–39. Jeesusel kulus kogu päev haigeid tervendades ja kurje vaime välja ajades. Olles järgmise hommiku palves veetnud, läks Ta ära teise linna, kuigi veel rohkem inimesi otsis paranemist. Miks Ta neid terveks ei teinud? Pööra tähelepanu Tema enda põhjendusele Mk 1:38, 39.`

See lugu on sügavamõtteline. Olles päev varem rahvahulki tervistanud, jätab Jeesus järgmisel päeval sinnapaika rahvasumma, kes Teda otsib ja kel on ikka veel paranemist vaja. Ta selgitab, et eesmärk, milleks Ta maailma tuli, oli jutlustada evangeeliumi. Jeesus ei olnud lihtsalt muljetavaldav imetegija. Ta oli jumalik Jumala Poeg, kes tuli päästemissioonile. Ta ei rahuldunud ainult kehaliste haiguste tervendamisega. Ta igatses, et inimesed võtaksid vastu igavese elu anni, mida Tal pakkuda oli. Ta sõnastas selgelt oma maa peale tuleku eesmärgi: „Sest Inimese Poeg on tulnud otsima ja päästma kadunut“ (Lk 19:10). Iga tervendamine oli võimalus ilmutada Jumala iseloomu, leevendada kannatusi ja pakkuda igavest elu.

`Kas on võimalik elada Jeesuse pakutud ülirohket elu, kui sind tabab vaesus või haigus? Kas Jeesus pakub inimestele kehalisest tervenemisest midagi sügavamat? Millistel praktilistel viisidel juhtida inimesi vaimulike tõdedeni, kui tegutseme nende füüsiliste ja emotsionaalsete vajaduste heaks?`
