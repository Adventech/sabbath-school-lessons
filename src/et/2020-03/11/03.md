---
title:  Isikliku tunnistuse muutev vägi
date:  07/09/2020
---

Sebedeuse poegi Johannest ja Jaakobust tunti „Kõuepoegade“ nime all (Mk 3:17). Tegelikult andis selle hüüdnime neile Jeesus. Näide Johannese tulisest käitumisest leidis aset siis, kui Jeesus ja Tema jüngrid rändasid läbi Samaaria. Kui nad üritasid leida ööbimiskohta, seisid nad silmitsi vastuseisuga, kuna samaarlastel olid juutide suhtes eelarvamused. Neile keelduti andmast isegi kehva majutuspaika.

Jaakobus ja Johannes mõtlesid, et neil oli probleemile lahendus olemas. „Seda nähes jüngrid Jaakobus ja Johannes ütlesid: „Issand, kas sa tahad, et me käsiksime tulel taevast alla tulla ja nad ära hävitada, nõnda kui Eelijagi tegi?“ (Lk 9:54, 1926 ja NKJV). Jeesus manitses vendi ning nad kõik lahkusid külast rahulikult. Jeesuse käitumisviis oli armastus, mitte võitluslikkus.

Jeesuse armastuse läheduses muutusid Johannese tormakus ja vihastamine armastusväärsuseks ja õrnaks kaastundeks. Johannese esimeses kirjas esineb ligi nelikümmend korda sõna _armastus_; selle eri vorme leidub aga 50 korral.

`Loe 1Jh 1:1–4, 1Jh 3:1; 1Jh 4:7–11 ja 1Jh 5:1–5. Mida räägivad need kirjakohad Johannese tunnistuse olemusest ja muutusest, mis toimus tema elus Jeesusega läbikäimise tulemusena?`

Universumis on üks igavene põhimõte. Ellen G. White toob selle esile niisuguste sõnadega: „Jõu kasutamine on vastuolus Jumala valitsuse põhimõtetega. Tema soovib ainult armastusest ajendatud teenimist ja armastust ei saa sundida; seda pole võimalik esile kutsuda jõu ega autoriteedi abil. Ainult armastus äratab vastuarmastuse.“ – „Ajastute igatsus“ lk 22.

Kui andume Kristusele, siis särab Tema armastus meie kaudu kaasinimestele. Kristluse suurim tunnistus on muutunud elu. See ei tähenda, et me ei eksi kunagi, ning mõnikord ei saa me hakkama oma ülesandega olla armastuse ja armu kanalid. See tähendab aga, et ideaalis voolab Kristuse armastus meie elust välja ja me oleme ümberkaudsetele õnnistuseks.

`Kui hästi peegeldad sina kaasinimestele Kristust? Mõtle oma vastuse järeldustele.`
