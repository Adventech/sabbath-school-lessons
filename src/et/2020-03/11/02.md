---
title:  Jeesus, meie tunnistuse alus
date:  06/09/2020
---

Kristlastena on meil kõigil rääkida isiklik lugu, lugu sellest, kuidas Jeesus muutis meie elu ja mida Ta on meie heaks teinud.

**Loe Ef 2:1–10. Millised olime enne seda, kui Kristust tundma õppisime? Mis kuulub meile sellest alates, kui Kristuse vastu võtsime?**

`A. Enne, kui Kristust tundma õppisime (Ef 2:1–3)`

`B. Pärast Kristuse tundma õppimist (Ef 2:4–10)`

Eks ole hämmastav muutus! Enne, kui me Kristust tundma õppisime, olime „surnud oma üleastumistes ja pattudes“, „käisime selle maailma ajastu viisil“, „käisime oma lihalikes himudes, tehes liha ja mõtete tahtmist mööda“ ja „olime loomu poolest viha lapsed nagu teisedki“. Lihtsalt öeldes, enne kui me Kristust tundma õppisime, liikusime hukkuvaina sihitult läbi elu.

Võib-olla kogesime seda, mis näis olevat õnn, kuid südames oli äng ja elul polnud eesmärki. Kristuse juurde tulemine ja Tema armastuse kogemine muutis kõik. Nüüd oleme Kristuses tõeliselt „elavad“. „Oma suure armastuse pärast, millega [Jumal] meid on armastanud“ ja Tema „halastuse rikkuse“ pärast meie vastu oleme saanud kingiks pääste. Tema on „meid koos temaga üles äratanud ja asetanud taevasesse olukorda Kristuses Jeesuses, et näidata tulevastel aegadel oma armu võrratut rikkust helduses meie vastu Kristuses Jeesuses“. Kristuses on elu saanud uue tähenduse ja sihi. Või, nagu Johannes ütleb: „Temas oli elu, ja elu oli inimeste valgus“ (Jh 1:4, 1968).

`Loe Ef 2:10. Mida räägib loetud salm sellest, kui keskne koht on kristlikus elus headel tegudel? Kuidas saame siintoodud mõttest aru usu läbi pääsemise valgel, „Seaduse tegudest sõltumata“ (Rm 3:28)?`

`Kuidas on sinu elu Kristuse tõttu muutunud? See muutus saab võib-olla aidata veel kellelgi Jeesust tundma õppida.`
