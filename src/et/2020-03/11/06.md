---
title:  Midagi tunnistamist väärt
date:  10/09/2020
---

„Ma olen ühes Kristusega risti löödud; nüüd ei ela enam mina, vaid Kristus elab minus. Ja mida ma nüüd elan ihus, seda ma elan usus Jumala Pojasse, kes mind on armastanud ja on iseenese loovutanud minu eest“ (Gl 2:20).

Kindlasti on vaja midagi ohverdada, kui võtame Kristuse vastu. On seda, mida Tema palub meil loovutada. Jeesus selgitas, mida toob Tema järel pühendunult käimine: „Kui keegi tahab käia minu järel, siis ta salaku oma mina ja võtku oma rist päevast päeva enese peale ja järgnegu mulle“ (Lk 9:23). Ristisurm on piinarikas surm. Kui allutame oma elu Kristuse nõudmistele ja „vana inimene“ lüüakse risti (vaata Rm 6:6), siis on see piinarikas. Mõnikord on valus loobuda hellitatud lootustest ja eluaegsetest harjumustest, kuid tasu kaalub valu kuhjaga üles.

Tugevad tunnistused, mis avaldavad kaasinimestele elumuutvat mõju, viivad tähelepanu sellele, mida Kristus on meie heaks teinud, mitte sellele, millest meie Tema pärast oleme loobunud. Need keskenduvad Tema ohvrile, mitte aga meie niinimetatud „ohvritele“. Sest Kristus ei palu meil iial loobuda millestki, mille säilitamine oleks meile kasulik.

Ometi on kristluse ajalugu täis lugusid neist, kes on Kristuse nimel toonud tohutuid ohvreid. Nende inimeste eesmärk ei olnud pääste ära teenimine ja nende teod, ükskõik kui omakasupüüdmatud ja ennastohverdavad, ei olnud teene Jumalale. Vastupidi, enamikul juhtudest olid need mehed ja naised – saades aru, mida Kristus neile oli teinud – valmis panema ohvrialtarile kõik, vastavalt nende elus kõlanud Jumala kutsele.

`Loe Jh 1:12, Jh 10:10; Jh 14:27 ja 1Kr 1:30. Meie tunnistuse aluseks on alati see, mida Kristus on meie heaks teinud. Loetle Tema armu ande, mida eelnevates kirjakohtadest on mainitud.`

Eeltoodud piiblisalmide valgel mõtle sellele, mida Kristus on sinu heaks teinud. Sa võid kogu oma elu olla pühendunud kristlane või kogenud üsna pöördelist uskutulekut. Mõtle sellele, kui hea on Jeesus sinuga olnud ning millise eesmärgi, rahu ja õnne Ta sulle on andnud. Mõtle neile kordadele, mil Ta on andnud sulle jõudu keerulistest elukogemustest läbi tulla.

`Mida on sind Kristuse pärast ohverdama kutsutud? Mida oled õppinud oma kogemuste põhjal, mis võib olla õnnistuseks kaasinimestele?`
