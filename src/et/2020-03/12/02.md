---
title:  Peetruse käesoleva aja tõde
date:  13/09/2020
---

Kogu lunastusloo jooksul on Jumal korduvalt saatnud prohvetliku Sõna kaudu erilise sõnumi, et valmistada inimesi saabuvateks sündmusteks. Jumala silm on alati valvas (Js 46:9, 19). Ta valmistab oma rahvast tulevikuks ette nii, et läkitab prohvetid enne kohtupäeva Tema sõnumit teatavaks tegema (Am3:7). Veeuputuse-eelsetel päevadel saatis Jumal Noa kaudu maailmale sõnumi, et tuleb veeuputus. Egiptuses ülendas Jumal Joosepi, et teha seitsme külluseaasta jooksul ettevalmistusi näljaajaks. Juudi prohvetid hoiatasid iisraellastest juhte, et Babüloonia sõjavägi hävitab Jeruusalemma. Ristija Johannese sõnum, mis kutsus üles meeleparandusele, valmistas rahvast ette Jeesuse esimeseks tulekuks.

`Loe 2Pt 1:12. Millist väljendit kasutab Peetrus tema põlvkonna jaoks mõeldud Jumala sõnumi kirjelamiseks?`

`Loe 2Pt 1:16–21. Mis oli see „teile antud tõde“ (1926. a tõlkes „tõde, mis teil nüüd käes on“); sõnum, mida Peetrus ja teised jüngrid kuulutasid?`

Igavese tähtsusega sõnum esimesel sajandil oli tõsiasi, et Kristus oli tulnud. Isa armastus avaldus Kristuse ohvri kaudu ristil. Kuigi „patu palk on surm“, on Kristuse kaudu kindlustatud kõigile igavene elu. Sinu valik on, kas võtad selle usus vastu (Rm 3:23, Rm 6:23; Ef 2:8). Sõnum Jeesuses olevast päästest ei saa iialgi olla ajast ja arust. See on käesoleva aja tõde iga põlvkonna jaoks.

Piibli viimane raamat, Ilmutusraamat, esitab Jeesust ja Tema igavest päästet lõpuaja kontekstis, et valmistada inimesi ette Tema peatseks tulekuks. See paljastab inimliku traditsiooni ja enesekeskse religioossuse valskuse. Ilmutusraamatu algusest lõpuni paistab välja Jeesus ja Tema töö inimkonna heaks.

Jeesus on oma Isa iseloomu õige tunnistaja. Tema on „maa kuningate valitseja“. Tema, „kes meid armastab ning on meid lunastanud meie pattudest oma verega“ (vaata Ilm 1:1–6). Kogu Ilmutusraamat räägib Jeesusest ja Tema lõpuaja sõnumist, et valmistada oma rahvas Tema peatseks tulekuks.

`Mis tuleb sulle pähe Ilmutusraamatule mõeldes? Kas mõtled peamiselt metsalistele ja prohvetlikele sümbolitele või Jeesusele? Mida sa arvad, miks andis Jeesus meile Ilmutusraamatu prohvetikuulutused? Kuidas edastavad need Tema armastavat plaani inimkonna suhtes?`
