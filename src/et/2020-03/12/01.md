---
title:  Edastamist vääriv sõnum
date:  12/09/2020
---

### Selle nädala õppeaine
2Pt 1:12, 16–21; Ilm 19:11–18; Ilm 14:14–20; Kg 12:13, 14; Ilm 14:6–12.

> <p>Juhtsalm</p>
> „Ma nägin teist inglit keset taevast lendavat; sellel oli igavene evangeelium, et kuulutada evangeeliumi neile, kes elavad ilmamaal – kõigile paganahõimudele ja suguharudele ja keeltele ja rahvastele. Ja ta hüüdis suure häälega: „Kartke Jumalat ning ülistage teda, sest tema kohtumõistmise tund on tulnud, ning kummardage teda, kes on teinud taeva ja maa ja mere ja vete allikad!“ (Ilm 14:6, 7).

Kristuse lepitussurm oli kõikehaarav; see oli mõeldud kõikidele inimestele, kes on eales elanud, mis tahes ajal ja paigas. Seega kõnetab evangeelium igasse keelerühma, kultuuri ja keskkonda kuuluvat inimest. See loob silla üle rahvuslike lõhede. See on uskumatult hea sõnum sellest, et Jeesus oma surma, elu ja ülestõusmisega võidutseb põrgu vürsti riigi ja väe üle. Evangeelium räägib Jeesusest. Tema suri meie eest ja nüüd elab Ta meie heaks. Ta tuli meid kord patu karistusest ja väest päästma ning tuleb taas, et vabastada meid patu kohalolekust. Ta suri surma, mida meie väärisime, et meie võiksime elada elu, mida Tema väärib. Kristuses mõistetakse meid õigeks, pühitsetakse ja tõstetakse ühel päeval ausse.

Piibel pöörab tähelepanu Jeesuse kahele tulekule. Ta tuli korra, et meid lunastada, ning tuleb taas, et viia meid koju, mille Ta nii otsatu hinnaga ostis. Piibli viimane raamat, Ilmutusraamat, kirjutati eelkõige selleks, et valmistada maailm ette Jeesuse tagasitulekuks. Tegemist on pakilise sõnumiga praeguse põlvkonna jaoks. Selle nädala õppetükis õpime tundma Ilmutusraamatu asjakohasust 21. sajandi aegses ühiskonnas. Üheskoos avastame uuesti, et Jeesus kutsub oma lõpupäevade kogudust üles edastama lõpuaja sõnumit.

_Selle nädala õppetükki õppides valmistud hingamispäevaks, 19. septembriks._
