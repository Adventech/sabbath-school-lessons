---
title:  Keeruliste inimeste kohtlemine
date:  15/07/2020
---

Jeesus oli meister keeruliste inimeste kohtlemisel. Nii oma sõnade kui ka tegudega väljendas Ta omakspidamist. Ta kuulas vastuvõtlikult inimeste muresid ja küsimusi ning avas tasahaaval jumaliku tõe. Ta tundis ära paadunuimate südamete sisima igatsuse ja nägi pahelisimategi patuste võimalusi. Jeesuse jaoks ei olnud keegi evangeeliumi ulatusest väljas. Jeesus uskus kindlalt, et „keegi ei ole langenud nii sügavale, keegi ei ole nii paheline, et ta ei võiks leida päästet Kristuses.“ – Ellen G. White, „Ajastute igatsus“ lk 258. Jeesus vaatas inimesi läbi teistsuguste prillide kui meie seda teeme. Ta nägi igas inimolevuses algse loomise au kaja. Ta tõstis nende mõtted hoomama võimalust, millised nad võiksid olla, ja paljud asusid oma elus vastama Tema ootustele.

`Loe Mt 4:18, 19; Mk 12:28–34 ja Lk 23:39–43. Mida ühist leiad Kristuse üleskutses Siimon Peetrusele ja Johannesele, küsimuse esitanud kirjatundjale, kelle nime ei mainita, ja röövlile ristil? Õpi hoolikalt tundma Kristuse lähenemisviisi neist igaühele. Mis sulle silma hakkab?`

Igal pool, kus Jeesus käis, nägi Ta vaimulikke võimalusi; Ta nägi Jumala riigi võimalikke kandidaate kõige ebatõenäolisemates olukordades. Me nimetame seda võimet „koguduse kasvu silmadeks“. Koguduse kasvu silmad on iseendas arendatud tundlikkus vaadata inimesi Jeesuse moodi ja näha võimalust võita neid Jumala riigile. Selle alla kuuluvad ka „koguduse kasvu kõrvad“, mis kuulavad meie ümber olijate väljaütlemata vajadusi. See tähendab, et kuulame nende südames olevat igatsust millegi järele, mida neil ei ole, ka siis, kui nad seda avalikult ei väljenda.

Palu Jumalal panna sind tajuma Püha Vaimu tegevust kaasinimeste elus. Palveta, et Jumal puudutaks sind teinegi kord ja avaks su silmad nägema vaimulikke võimalusi, mida Tema iga päev su ette toob, et jutustada oma usust kaasinimestele. Olgu sul silma Jumala otsimiseks, tundlik süda kuulamiseks ning tahtlikkus jutustada kaasinimestele Kristusest, keda sa tunned ja armastad, ning sul algab terve elu kestev põnev teekond. Elu saab täiesti uue tähenduse. Tunned rahulolu ja rõõmu, mida pole iial varem kogenud. Ainult need, kes töötavad inimhingede heaks, tunnevad rahulolu, mida see endaga kaasa toob.
