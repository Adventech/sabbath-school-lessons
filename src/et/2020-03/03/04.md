---
title:  Alusta sealt, kus sa oled
date:  14/07/2020
---

Keegi on hästi öelnud: „Elus saab alustada ainult sealt, kus sa oled, sest teist lähtepunkti ei ole.“ Jeesus tõi selle põhimõtte esile Ap 1:8, kui Ta teatas: „… vaid te saate väe Pühalt Vaimult, kes tuleb teie üle, ja te peate olema minu tunnistajad Jeruusalemmas ja kogu Juuda- ja Samaariamaal ning ilmamaa äärteni.“

Jeesuse sõnum oma jüngritele oli liiga selge, et seda vääriti mõista: alustage sealt, kus te olete. Tunnistage seal, kuhu Jumal on teid pannud. Parematest võimalustest unistamise asemel alga enda ümber olijatest. Vaata jumaliku pilgu läbi sulle kõige lähemaid võimalusi!

Ei ole vaja, et oleksime maailma kõige haritumad, kõige kõneosavamad, kõige andekamad inimesed. Kuigi sellised anded on _õigesti kasutatuna_ suureks abiks, vajad sa lõpuks ainult omaenda armastust Jumala ja inimeste vastu. Juhul, kui oled tahtlik tunnistama, avab Jumal sulle tee.

`Loe Jh 1:40, 41; Jh 6:5–11 ja Jh 12:20–26. Mida räägivad need kirjakohad sulle Andrease vaimulikust silmanägemisest ja tema arusaamisest tunnistamise osas?`

Andrease kogemus on meie jaoks kõnekas. Ta alustas oma perekonnast. Esmalt rääkis ta Kristusest oma vennale Peetrusele. Siis suhtles ta südamlikult poisikesega, kes andis Jeesusele vahendid imeteoks, ning just Andreas teadis, mida kreeklastega teha. Teoloogia üle väitlemata tajus ta nende vajadust ja tegi nad tuttavaks Jeesusega.

Mõjus hingedevõitmine on positiivsete ja hoolivate suhete loomise kunst. Mõtle mõnele oma lähimale inimesele, kes Jeesust ei tunne. Kas nad näevad sinu elu vaadates kedagi, kes on kaastundlik ja hooliv? Kas nad tajuvad sinus rahu ja eesmärki, mida nad igatsevad? Kas sinu elu on evangeeliumikuulutus? Inimesed saavad Jumalaga sõbraks siis, kui räägime neile Jeesusest. Neist saavad kristlikud sõbrad ja viimaks, kui jagame Jumala lõpuaja kuulutuse piibellikku tõde, võivad neist saada ka seitsmenda päeva adventistid.

`Miks võib nii mõnelgi korral olla väga raske juhtida Kristuse juurde oma pereliikmeid ja sugulasi? Kas sul on olnud edu, kui oled rääkinud Jeesusest mõnele oma pereliikmele või lähedasele sõbrale? Räägi klassis põhimõtetest, mis võiksid kellelegi abiks olla.`
