---
title:  Jumalast juhitud võimaluste tajumine
date:  16/07/2020
---

Apostlite tegude raamat kubiseb lugudest, kuidas jüngrid kasutasid Jumala pakutud võimalusi Tema riigi levitamiseks. Võime raamatu algusest lõpuni lugeda paeluvaid lugusid varakristlikust kogudusest ja selle kasvust, vaatamata sisemistele ja välistele katsumustele, millega nad silmitsi seisid.

Näiteks jutustab apostel Paulus 2Kr 2:12, 13 oma kogemust Troases: „Aga kui ma Troasesse tulin Kristuse evangeeliumi kuulutama ja mulle avanes uks Issandas, ei olnud siiski mu vaimul kergendust, sest ma ei leidnud oma venda Tiitust. Ma jätsin siis nendega hüvasti ja tulin Makedooniasse.“ Jumal avas Paulusele imeliselt ukse evangeeliumi kuulutamiseks Euroopa mandriosas ning Paulus teadis, et uksed, mida Jumal täna avab, võivad homme sulguda. Soodsast juhusest kinni haarates ja võimalusi nähes purjetas ta kohe Makedooniasse.

Uue Testamendi Jumal on avatud ukse Jumal – Jumal, kes pakub oma ettenägevuses võimalusi, et saaksime olla usukuulutajad. Jumal tegutseb Apostlite tegude raamatu kogu ulatuses. Uksed on avatud suurlinnades, maakondades, riikides ja eelkõige üksikisikute südames.

`Loe Ap 8:26–38. Mida annavad need salmid teada Filippuse avatusest Jumala juhtimisele ja tema toimekast tegutsemisest jumalikele võimalustele vastavalt?`

„Ingel juhtis Filippuse mehe juurde, kes otsis valgust ning oli valmis evangeeliumi vastu võtma. Ka tänapäeval juhivad inglid nende tööliste jalgu, kes on tahtlikud lubama Pühal Vaimul pühitseda oma keelt ning õilistada südant. Ingel, kes saadeti Filippuse juurde, oleks ka ise võinud selle töö etiooplase juures ära teha, kuid selline ei ole Jumala töömeetod. Tema plaan on, et inimesed töötaksid oma kaasinimeste heaks.“ – Ellen G. White, „Apostlite teod“ lk 109.

Kui meil on nägijad silmad ja kuuljad kõrvad, siis juhivad nähtamatud inglid meidki tõeotsijateni, kellele edastada jumalariigi tõdesid.

`Näed sellest loost, kui kesksel kohal on Pühakiri. Märkad ka, kui tähtis on sellise inimese olemasolu, kes Pühakirja tunneb ja selgitab. Mida õpime siit enda jaoks?`
