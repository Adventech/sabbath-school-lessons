---
title:  Isikliku tunnistamise tugevus
date:  09/07/2020
---

Vaadelgem veelkord Paulust Agrippa ees. Apostel Paulus seisab mehe ees, kes on viimane juutide kuningas, viimane Makabeide suguvõsaliinis ja Heroodese kodakonnas. Agrippa tunnistab suuga, et ta on juut, kuid ta süda kuulub Roomale. (Vaata „Piibli kommentaarid, SPA poolt välja antud“, 6. kd, lk 436.) Seal seisab misjonireisidest räsitud ning headuse ja kurjuse vahelises võitluses lahinguarme saanud eakas apostel, kelle südant täidab Jumala armastus ja kelle näolt peegeldub Jumala heasoovlikkus. Vaatamata sellele, mis on tema elus juhtunud, vaatamata kogetud tagakiusamisele ja raskustele saab ta öelda, et Jumal on hea.

Agrippa on küüniline, kahtlustav, paadunud ja tõesti ükskõikne igasuguse ehtsa väärtussüsteemi suhtes. Ta erineb Paulusest, kes on täis usku, andunud tõele ja seisab järeleandmatult õiguse eest. Erisus nende kahe mehe vahel on selgeimast selgeim. Sellel kohtuistungil palub Paulus luba rääkida ja saab Agrippalt loa.

`Loe Ap 26:1–32. Kuidas Paulus Agrippale tunnistab? Mida saame tema sõnadest õppida?`

Lahkus avab südame, kuid valjus suleb selle. Paulus on siin Agrippa suhtes uskumatult lahke. Ta nimetab teda „kõikide juudi kommete ja vaidlusküsimuste parimaks tundjaks“ (Ap 26:3). Siis hakkab ta rääkima enda uskutulekust.

`Loe Pauluse ristiusku pöördumise lugu Ap 26:12–18 ja pööra siis tähelepanu mõjule, mida see Agrippale avaldab (Ap 26:26–28). Mida sa arvad, miks reageerib Agrippa just niimoodi? Mis avaldab talle Pauluse tunnistuses muljet?`

Pauluse tunnistus sellest, kuidas Jeesus muutis tema elu, avaldab jumalavallatule kuningale tugevat mõju. Muutunud elust tugevamat tunnistust ei ole. Ehtsalt uskuma hakanud inimese elu tunnistusel on kaasinimestele hämmastav mõju. Isegi jumalavallatuid kuningaid liigutab armu kaudu muudetud elu. Kui meil pole ka nii tähelepanuväärset lugu nagu Paulusel, oleme ometi suutelised kaasinimestele jutustama, mida tähendab Jeesust tunda ja olla Tema vere kaudu lunastatud.
