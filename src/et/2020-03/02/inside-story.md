---
title:  Misjonilugu
date:  10/07/2020
---

#### Taaselustumine Ohio koguduses

_Loo on kirja pannud Andrew McChesney Adventmisjonist._

Finantsplaneerija Vince Waln usub, et Püha Vaim ja orel muutsid 15liikmelise kahaneva koguduse umbes kolme aastaga 85liikmeliseks elavaks koguduseks Ameerika Ühendriikides Ohio osariigis.

Imed algasid siis, kui Vince pidas jutlusi paljudes väikestes kogudustes, sealhulgas Seitsmenda Päeva Adventistide Hamiltoni koguduses, kus ta oli lapsena jumalateenistustel käinud. „Kuulajaskond oli päris kõvasti langenud,“ ütles Vince. „Ei olnud kedagi, kes klaverit mängiks. Mu naine laulis CD-salvestuse saatel.“

Ühel õhtul käis Vince’i abikaasa Darla Hamiltoni koguduses vastabiellunud noorpaarile pulmakingitusi viimas. Koju naastes teatas ta, et koguduse pastor läheb ära.

„Sa võiksid sinna pastoriks minna,“ ütles naine naljatades.

Järgmise kahe nädala jooksul ei läinud Vince’il kogudus meelest. Ta ärkas öösel üles, naise sõnad kõrvus kõlamas: „Sa võiksid olla pastor.“

Lõpuks hakkas Vince kuue kuu jooksul vabatahtlikult Hamiltoni kogudust aitama. Seejärel kuulis ta, et Hamiltoni koguduse kuus nõukogu liiget olid palvetanud, kuna soovisid Vince’i endale ilmikpastoriks.

„Nad palvetasid nende kahe nädala jooksul, kui ma olin keset ööd üles ärganud,“ ütles Vince. „See oli kindlasti Püha Vaimu tegevus.“

Vince kutsus oma uues rollis muusikaosakonna juhiks appi pensionile jäänud kutselise organisti Jerry Taylori. Ühel päeval helistas Jerry erutatult Vincele ja ütles, et Cincinnati rikaste eakate ühing müüb ehtsat orelit 75 000 dollari eest.

„Me ei saa seda endale lubada!“ ütles Vince. „Isegi 5 000 dollarit oleks liig.“

„Heidame sellele siiski pilgu peale,“ arvas Jerry.

Eakate ühingu kaplan sattus Hamiltoni kogudusest vaimustusse. Ta palus korraks end vabandada ning ütles tagasi tulles: „Rääkisin just praegu direktoriga. Oleme otsinud kogudust, kellele see orel kinkida. Ainus nõue on, et uksed oleksid kogukonnale avatud.“

Hamiltoni kogudus sai oreli ilma rahata.

Imed jätkusid. Ehitustöölised remontisid orelit silmas pidades pühakoja oma­hinnaga. Insenerid aitasid kogudusel ühineda linna veevärgiga, sest paagist võetud vesi ei kõlvanud joogiks. Koguduse uue kooriga liitus kristlasi mitmest uskkonnast.

Põnev hetk saabus siis, kui kaks naist astusid ühel hingamispäeva hommikul kirikusse ja teatasid, et tahavad pidada piibellikku hingamispäeva, kuna olid omal käel Piiblit uurinud. Hiljem ristiti üks naine ja tema abikaasa.

Viledega orel aga näib olevat põhiline instrument, mida Jumal on kasutanud selleks, et köita inimesi kogudusega, rääkis 65aastane Vince. „Me lihtsalt tõmbame inimesi,“ ütles ta.
