---
title:  Kuulutada ülestõusnud Kristust
date:  06/07/2020
---

Oli pühapäeva varahommik, kui kaks Maarjat Kristuse haua poole tõttasid. Nad ei läinud Tema käest midagi küsima. Mida saakski surnud mees neile anda? Kui nad Teda viimast korda nägid, oli Ta keha verine, muljutud ja rikutud. Vaatepildid ristist olid sügavalt nende mällu sööbinud. Nüüd täitsid nad lihtsalt oma kohust. Leinates astusid nad haua poole, et Tema ihu võida. Meeleheite sünged varjud olid mähkinud nende elu ahastavasse pimedusse. Tulevik oli heitlik ja pakkus vähe lootust.

Haua juurde jõudnud, läksid naiste silmad suureks, kui nad leidsid selle tühja olevat. Matteus paneb ülestõusmishommiku sündmused kirja niisuguste sõnadega: „Aga ingel pöördus naiste poole ja ütles: „Teie ärge kartke! Ma tean, et te otsite ristilöödud Jeesust. Teda ei ole siin, ta on üles äratatud““ (Mt 28:5, 6).

Nüüd said naised ülevoolavalt rõõmsaks. Sünged kurbusepilved hajusid ülestõusmishommiku koidukiirte ees. Nende hingevalu öö oli möödas. Õnn kaunistas nende nägu ning rõõmulaulud tulid leinapisarate asemele.

`Loe Mk 16:1–11. Kuidas reageeris Maarja, kui ta avastas, et Kristus oli surnust üles tõusnud?`

Pärast seda, kui Maarja kohtus ülestõusnud Kristusega, jooksis ta seda lugu jutustama. Head uudised on jagamiseks ning tema ei saanud vaikida. Kristus oli elus! Tema haud oli tühi ja maailm pidi seda teadma. Kui meie kohtume Jeesusega elu kiirteel, tuleb meilgi pärast seda joosta lugu jutustama, sest head uudised on jagamiseks.

Huvi pakub _tõsiasi,_ _et_ kuigi Jeesus rääkis mitmel korral oma jüngritele – neile, keda Ta eriliselt välja valis –, et Ta tapetakse ja äratatakse seejärel üles, keeldusid jüngrid Maarja tunnistust uskumast. „Ja nemad ei uskunud, kui said kuulda, et Jeesus elab“ (Mk 16:11). Kui isegi Jeesuse jüngrid kohe ei uskunud, siis ei peaks meid üllatama, kui kaasinimesed ka meie sõnu kohe omaks ei võta.

`Millal su usukuulutamine viimati järsult tagasi lükati? Kuidas reageerisid ja mida oled sellest kogemusest õppinud?`
