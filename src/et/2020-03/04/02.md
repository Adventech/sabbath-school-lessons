---
title:  Kosmiline võitlus
date:  19/07/2020
---

`Võrdle Ilm 12:7–9; Ef 6:12 ja 2 Kr 10:4. Kuidas avaldavad need kirjakohad mõju meie arusaamisele eestpalvest?`

Piibel kergitab nähtava ja nähtamatu maailma vahelist katet. Käib võitlus hea ja kurja vahel, õiguse ja pimeduse jõudude vahel, Kristuse ja Saatana vahel. Selles kosmilises võitluses peab Jumal lugu inimese vabadusest. Iialgi ei manipuleeri Ta tahtega ega sunni südametunnistust. Ta saadab oma Püha Vaimu mehi ja naisi jumaliku tõe suhtes veenma (Jh 16:7, 8). Taevased inglid astuvad lahingusse, et mõjutada inimesi igaviku suhtes (Hb 1:14). Samuti korraldab Jumal inimeste elus Tema ettenägevuse kohaseid sündmusi, et nad Tema juurde juhtida.

Kuid Jumal ei sunni südametunnistust. Pealesurumine on vastuolus Jumala riigiga. Sund on armastuse põhimõtte jaoks võõras; armastus aga on Tema valitsuse alus. Ja siin ongi palvel väga suur tähtsus. Ehkki Jumal teeb kõik, mida saab, et inimeseni jõuda juba enne, kui me palvetame, vallandavad meie palved Jumala võimsa jõu. Ta peab lugu meie valikuvabadusest üksteise pärast palvetada ning Ta teeb hea ja kurja vahelise võitluse valguses rohkem siis, kui me palvetame, võrreldes sellega, kui me ei palveta.

Mõtiskle hoolega sellise lause üle: „Osaks Jumala plaanist on vastata usu­palvele sellisel viisil, mis jääks meile mõistmatuks, kui me Teda ei paluks.“ – Ellen G. White, „Suur võitlus“ lk 525. Hea ja kurja vahelises suures võitluses muudab palve olukorda. Kui palvetame inimeste pärast, kes Kristust ei tunne, siis avab palve kanali, mille kaudu jumalik õnnistus nende ellu voolab. Jumal austab meie valikut nende pärast palvetada ja töötab nende heaks veelgi võimsamalt.

Eestpalve puhul tuleb meil alandlikult tunnistada, et me ei saa Jumala tegutsemisest täiesti aru, kuid see ei peaks meid hoidma tagasi astumast pidevalt õnnistustesse, mida palve pakub meile ja kaasinimestele.

`Mis sa arvad, miks tegutseb Jumal veelgi võimsamalt siis, kui me palvetame, võrreldes sellega, kui me palve hooletusse jätame? Miks peaks Piibli üleskutse kaasinimeste pärast palvetada meid palvele õhutama, ehkki me ei saa täiesti aru, kuidas see kõik toimib?`
