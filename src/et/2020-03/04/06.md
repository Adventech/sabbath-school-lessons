---
title:  Palve tulipunkt
date:  23/07/2020
---

Kogu Piiblis rõhutatakse palve konkreetsust. Palve ei ole mingisugune hinge ebamäärane igatsus. Selles esitatakse Jumalale konkreetsed soovid. Jeesus palvetas konkreetselt oma jüngrite eest. Apostel Paulus palvetas väga konkreetselt Efesoses, Filippis ja Kolossas elavate kristlaste eest. Ta palvetas oma noorte kaastööliste – Timoteose, Tiituse ja Johannes Markuse – eest.

`Loe 1Sm 12:22–24 ja Ii 16:21. Mis on mõlemas lõigus ühine? Mida räägivad need eestpalvest?`

Saamuel ja Iiob mõlemad rõhutasid innuka, südamest tuleva, konkreetse eestkoste vajadust. Saamueli sõnad on üsna kõvad. Ta hüüatab: „Ka mina ise – jäägu see minust kaugele! – teeksin pattu Issanda vastu, kui ma lakkaksin palvetamast teie eest“ (1Sm 12:23). Iiobi sõnades kuuleme peaaegu Saamueli palve kaja:  
„Et ta mu vaese mehe asjad selgeks teeks Jumala juures“ (Ii 16:21, 1926). Meie töö on anuda meeste ja naiste pärast, kes Kristust ei tunne.

`Loe 1Jh 5:14–16. Mis juhtub siis, kui me üksteise pärast palume?`

Kui me kaasinimeste pärast palvetame, saame neile Jumala õnnistuste kanaliks. Tema laseb taevaselt troonilt meie kaudu nendeni voolata eluvee jõel. Innukat eestpalvet kuuldes väriseb kogu Saatana vägi. Ellen G. White kirjeldab palve väge märkimisväärsete sõnadega: „Saatan ei suuda taluda võimsa rivaali poole pöördumist, sest ta kardab ja väriseb Tema jõu ja majesteetlikkuse ees. Innuka palvehääle peale väriseb kogu Saatana väehulk.“ – „Tunnistused kogudusele“, 1. kd, lk 346. Palve seob meid jumaliku väe Allikaga lahingus hukkuvate meeste ja naiste pärast.

`Loe Mt 18:18, 19. Kuidas on see kirjakoht seotud eestpalvega ja kuidas julgustavad siinsed sõnad palvetama kaasinimeste päästmise eest, kes Issandat ei tunne?`
