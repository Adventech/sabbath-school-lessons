---
title:  Misjonilugu
date:  24/07/2020
---

#### Ustav sõdur Poolas

_Loo on kirja pannud Slawomir Pacek._

Kui Poola sõjavägi vahetas MiG-21 tüüpi lennukid järk-järgult välja uuemate reaktiivlennukite vastu, oli mul võimalus lahkuda mehaaniku töölt ja alustada uues ametis.

Valisin lennujuhtimise töö ning õppisin seda kuuekuulisel intensiivkursusel. Kuid siis, kui kursuse lõpetasin, võttis silmaarst mu rajalt maha, öeldes, et mu nägemine polnud piisavalt hea.

Ma kurvastasin ja palvetasin: „Miks, Jumal?“

Lõpuks tegin tööotsi sõjaväebaasis. Töö jättis mulle päris palju puhkeaega ja ma veetsin seda Piiblit lugedes. Minus kasvas soov Jumalat tunda.

Kodus liitus mu naine Aneta minuga Piibli lugemises. Märkasime, et palju salme polnud kooskõlas sellega, mida oma kirikus õppinud olime. Me lugesime, et surnud magavad mullapõrmus, mitte ei ole taevas ega põrgus, ning seitsmes päev on hingamispäev.

Ühel hingamispäeval mõtlesime Anetaga külastada adventkogudust. Otsustasime, et tuleme sealt ära niipea, kui kuuleme midagi, mis ei ole Piibliga kooskõlas. Me ei ole sealt lahkunud.

Pastor pidas meiega piiblitunde ja ma teadsin, et oli vaid aja küsimus, millal ma sõjaväelise tegevuse lõpetan. Ma ei saanud ju ühtaegu pidada hingamispäeva ja seal teenida. Kuid probleemi hingamispäeva pärast ei tekkinud. Töövahetusi oli kerge teiste sõjaväelastega ära vahetada.

Mõne aasta pärast tuli mul võimalus saada edutatud mobiilse radariseadme juhi kohale. Rääkisin komandörile avameelselt oma usust ja sellest, kuidas olin hingamispäeva pidanud.

Komandör oli üllatunud. „Miks sa mulle ei rääkinud, et sa oma sõpradega töövahetusi vahetad?“ küsis ta. „Niikaua, kui mina juhin, oled sa igal laupäeval tööst vaba.“

Teadmine minu usust levis ja sõjaväelased tulid mulle vaimulikke küsimusi esitama. Kuid alles siis sai mu usu mõju selgeks, kui ma pärast 29 sõjaväes teenitud aastat erru minema hakkasin.

Komandör kutsus mind oma kabinetti eravestlusele.

„Olen hakanud Piiblit lugema,“ ütles ta. „Mul on sulle küsimusi.“

Tagasi vaadates saan aru, miks Jumal sulges minu ees lennu­juhtimise ametikoha. Kui oleksin selle saanud, ei oleks mul olnud aega Piiblit tundma õppida. Mul poleks olnud võimalik vahetada töökordi, et hingamispäeva vabaks saada. Mul poleks olnud võimalust nii paljude sõjaväelastega oma usku jagada.

Kõik ei läinud minu plaanide kohaselt, kuid Jumala plaanid on parimad.
