---
title:  Toetav Mõte
date:  24/07/2020
---

Loe Ellen G. White’i raamatust „Tee Kristuse juurde“ peatükki „Eesõigus palvele“ lk 93–104 ning raamatust „Testimonies for the Church (Tunnistused kogudusele)“, 7. kd, peatükki „Work for Church Members (Koguduseliikmete töö)“ lk 19–24.

Kui me kaasinimeste pärast palvetame, austab Jumal meie pühendumist ja Tema väest sõltumist ning rakendab kõik taevased allikad inimeste elu muutmiseks. Kui meie palved Tema trooni ette tõusevad, asuvad inglid Tema korraldusel tegutsema. „Teenivad inglid ootavad trooni juures, et Jeesuse Kristuse käsule kohe kuuletuda, et vastata igale innukas, elavas usus esitatud palvele.“ – Ellen G. White, „Selected Messages“ (Valitud kuulutused)“, 2. raamat, lk 377. Meile kinnitatakse, et ainuski palve ei lähe kaotsi, Jumal ei unusta ühtki neist. Need salvestatakse taevas ning neile vastatakse parimal Temale teada oleval ajal ja parimas kohas. „Usupalve ei lähe iial kaotsi, kuid väita, et see saab alati vastatud just täpselt sel moel ja konkreetselt nii, nagu oleme lootnud, on oletus.“ – Ellen G. White, „Tunnistused kogudusele“, 1. osa, lk 231. Millise kinnituse see meile annab, kui palvetame oma abikaasa, oma poegade ja tütarde, sugulaste, sõprade ja töökaaslaste eest. Ainuski siiras palve ei lähe iial kaotsi. Me ei pruugi alati näha koheseid vastuseid nende inimeste elus, kelle pärast palvetame, kuid Jumal liigutab nende südant viisil, millest saame teadlikuks alles igavikus.

## Küsimused aruteluks:

`1. Loe Fl 1:19; Kl 4:2, 3 ja 2Ts 3:1, 2. Milles oli Paulus kogu vangistuse aja veendunud filiplaste palvete pärast? Mille pärast palus ta koloslastel ja tessalooniklastel tema eest palvetada? Milline seos on sellistel eestpalvetel hingede võitmisega?`

`2. Mõtle suure võitluse tõelisusele ja tõsiasjale, et see vormib kogu maailma lugu, milles elame. Kuidas aitab selle võitluse teadvustamine tajuda palve olulisust? Jah, Jeesus võitis sõja ja me teame, et Tema pool võidab lõpuks. Kuid miks on meil vahepeal väga oluline palvetada ja teha kõik, mida saame, et jääda ustavaks Temale ning tegutseda kaasinimeste päästmise nimel?`

`3. Nimeta mõni tõke, mis takistab veel innukamat eestpalve-elu. Milliseid vabandusi esitad (kui esitad) selleks, et hiilida kõrvale palvetamast veel rohkem nende eest, kes seda vajavad?`

---

Annetus >> kohalik kogudus  

Päikeseloojang 21.59
