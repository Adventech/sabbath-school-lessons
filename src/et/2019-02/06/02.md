---
title:  Jagamata elu
date:   05/05/2019
---

`Kuidas iseloomustaksid järgmistele kirjakohtadele tuginedes Piibli põhimõtet inimkehast? 1Ms 2:7; Ps 63:2; 84:3; 1Kr 6:19, 20; 1Ts 5:23.`

Osa religioone usub dualismi, filosoofiat, mis peab inimkeha vaimse elu jaoks probleemiks. See tähendab, et ihu loetakse halvaks, „vaimu“ aga heaks. Kuid Pühakirjas on inimkeha, kaasa arvatud selle seksuaalomadused, tervik­olemusest lahutamatu. Elu on „inimene“ ja „eluhingus“ (vaata 1Ms 2:7), „ihu“ ja „vaim“. Laulja annab end tervikuna Jumala teenistusse (Ps 63:2; 84:3). Kogu inimene tuleb pühitseda, eraldada pühaks eesmärgiks, milleks Jumal ta kavandas.

`Ülemlaulust heliseb vastu elujaatav arusaam inimkehast seksuaalsete suhete kontekstis. Kuidas järgnevad salmid sellist suhtumist esitavad? Ül 1:2, 13; 2:6; 5:10–16; 7:2–10.`

Terves selles Pühakirja tekstis imetletakse inimkeha. Abielulise armastuse füüsilised tahud ei tekita piinlikkust. Emotsioonide täismängu näidatakse avalikult.

Paljudes kultuurides on üldiselt olemas tugevad seksuaalsed tabud. Abielupaarid leiavad seetõttu sageli, et oma intiimelus on keeruline elutervelt suhelda. Samuti jäävad lapsed sageli ilma võimalusest õppida seksuaalsust kristliku kodu raames, kus jumalakartlikud väärtushinnangud saavad lõimuda hoolika teabega. Piibli avatus seksuaalsuse suhtes kutsub Tema rahvast üles ennast selles teemas mugavamini tundma ning kohtlema seda elu olulist külge lugupidamise ja väärikusega, mis vastab Loojalt saadud suurele annile.

`Kuidas kaitsta ennast kultuuri ja moraali surve eest, mis madaldab seksuaalsuse üksnes loomade kireks või muudab millekski häbiväärseks, millest mitte kunagi ei tohi kõnelda? Kuidas näitab Piibel meile, et mõlemad äärmused on valed?`
