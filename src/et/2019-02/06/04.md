---
title:  Armastav teadmine
date:   07/05/2019
---

Paljud on Ülemlaulus näinud „Eedenisse tagasipöördumise“ teemat. Kuigi siin kirjeldatav paar ei ole maailma esimene mees ja naine, tuletab see poeem meelde esimest aeda. Jumala plaani – et nad oleksid „üks liha“ (1Ms 2:24, 25) – kujutatakse õrnatundeliste metafooride ja sümbolite kaudu.

`Kuidas esitab Ülemlaul vastastikust andumist abielupaari intiimelus? Ül 4:7 – 5:1. Mille poolest sarnaneb sellega Pauluse antud juhis 1Kr 7:3–5?`

Saalomon kutsub naist: „Tule minuga“ (Ül 4:8). Tema pruut vastab. Hiljem kutsub naine teda: „Mu kallim tulgu oma rohuaeda“ (Ül 4:16). Mees vastab (Ül 5:1). Pühakiri õpetab siin, et selles intiimses keskkonnas ärgu olgu jõu kasutamist ega manipuleerimist. Sellesse vahekorda astuvad mõlemad partnerid vabatahtlikult ja armastusega. „Minu rohuaed“ on „tema rohuaed“.

„Saalomon“ ja „suulamlanna“ kannavad nimesid, mis heebrea keeles on tuletised sõnast _shalom_, „rahu“ ehk „terviklikkus“. Nende imetlus on vastastikune (Ül 4:1–5; 5:10–16). Nende suhte tasakaalustatust tõendab isegi paarisridade ja salmide poeetiline stiil. Lepingulisest väljendist „Mu kallim on minu ja mina kuulun temale“ (Ül 2:16) kõlab läbi Eedeni sõnakasutus: „See on nüüd luu minu luust ja liha minu lihast“ (1Ms 2:23).

`Kuidas rikastab kirjeldus abieluliidust kui „tundmisest“ meie arusaama enda ja Jumala vahelisest suhtest? 1Ms 4:1, 25; 1Sm 1:19; Lk 1:34; Jh 17:3; 1Kr 8:3.`

Piibel kasutab _tundmist_ abielumehe ja -naise intiimühte kohta. Selles armastavas „tundmises“ annavad varjatuimates sisemistes sügavustes nende olemused end teineteisele. „Üheks ihuks“ ei ühine mitte üksnes kaks keha, vaid ka kaks südant. _Tundmine_ kirjeldab ka indiviidide ja Jumala vahelist suhet. Teadlikumate kristlaste jaoks pakub abielus ühes kaaslaseks olemise, pühendumise ja piiritu rõõmu ainulaadne ning õrn tundmine sügavat pilguheitu ülevaimasse ja pühimasse saladusse üldse, Kristuse ja koguduse vahelisse ühendusse. 
