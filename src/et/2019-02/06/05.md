---
title:  Armastus õigel ajal
date:   08/05/2019
---

**Loe Ül 4:8 – 5:1.**

Ülemlaul 4:16 ja 5:1 on selle raamatu keskkoht ja kirjeldab nõnda ju ka haripunkti, kui Saalomoni ja suulamlanna vaheline abielu kinnitatakse.

`Millele Saalomon järgmistes kirjakohtades viitab? Ül 4:12, 16; 5:1, 8:8–10.`

Ülemlaulust leiame mõne Pühakirja mõjuvaima tõendi Jumala plaani kohta, et inimene jääks seksuaalselt karskeks kuni abiellumiseni. Üks jõulisim tõend on viide suulamlanna lapsepõlvele, mil tema vennad endalt küsisid, kas ta on „müür“ või „uks“ (Ül 8:8, 9). Ehk siis nii – kas ta jääb puhtaks, karskeks, kuni abiellumiseni (müür) või on kergemeelne (uks). Täiskasvanud naisena kinnitab ta, et on säilitanud oma karskuse ja saab oma abikaasale puhtana: „Mina olen müür“ (Ül 8:10). Tegelikult tõendab mees, et naine on neitsi kuni nende pulmaööni, kuna ta ütleb, et naine on „suletud rohuaed, pitseriga kinni pandud allikas“ (Ül 4:12). Enda kogemuse põhjal annab suulamlanna nõu oma sõpradele teha armastuse ja abiellumise sammud väga hoolikalt. Kolmel korral Ülemlaulus pöördub ta naistesalga poole, keda on nimetatud „Jeruusalemma tütardeks“, ning annab neile nõu mitte äratada intensiivset armastuse kirge seni, kui on sobiv aeg (Ül 2:7; 3:5; 8:4), see tähendab, kuni nad on kaitstud abielu intiimse lepinguga, nagu tema.

Teist korda selles poeemis kutsub armsam oma pruuti temaga koos minema (Ül 2:10; 4:8). Enne pulmapidu ei võta suulamlanna peigmehe kutset vastu, kuid nüüd on tema see, kes kutsub meest oma aeda (Ül 4:16), ja mees võtab kutse rõõmuga vastu (Ül 5:1). Meest kütkestab naise ilu, seda küll, kuid mitte ainult – naine on võitnud tema südame (Ül 4:9), meest joovastab tema armastus (Ül 4:10) ja mees juubeldab, et naine on tema ning mitte kellegi teise oma nüüd ja igaveseks: „Mu pruut, minu enda oma, sa oled rohuaed, kõikide teiste jaoks suletud allikas“ (Ül 4:12, CEV). Ühtides selle täiusliku naisega, leiab mees, et ta on jõudnud justkui Tõotatud maale: „Su huuled tilguvad kärjemett…, sul on keele all mesi ja piim“ (Ül 4:11).

`Millised head sõnumid on siin inimeste jaoks, kes kahetsevad oma valesid valikuid enda seksuaalelu vallas? Jh 1:9; võrdle Ps 103:12; Js 55:7; Jh 8:11.`
