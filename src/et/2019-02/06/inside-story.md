---
title: Misjonilugu
date: 10/05/2019
---

#### Kummaline valgus
_Loo on kirja pannud Andrew McChesney._

Ruth Jereh laulis südamepõhjast, kui ta oma kodulinnas Mazabukas, Lõuna-Sambias, baarist kodu poole vantsis.

Oli reede õhtu ja naine oli veetnud kogu päeva õlut juues.

Äkki ilmus otse tema ette pimestav valgus. Valgus hõljus õhus ning Ruth jõllitas seda hirmunud hämmingus, teadmata, kust see oli tulnud ja kuhu see läheb. Laul jäi kurku kinni ja otsemaid sai ta kaineks. Siis valgus kadus.

Värisedes liikus Ruth kodu poole.

Ta ei öelnud oma abikaasale ega neljateistkümnele lapsele sel õhtul midagi, kuid hommikul ei suutnud ta enam vaikida.

„Kallike,“ ütles ta abikaasale. „Eile õhtul, kui ma koduteel olin, nägin ma ühte suurt valgust, mis mind hirmutas.“

„Lõpeta õllejoomine,“ vastas ta abikaasa. „See peab olema Jumal, kes sinuga räägib.“

Samal päeval külastas Ruthi kodu üks Tabiita-ühingu töötaja ja kutsus teda adventistide koguduse jumalateenistusele. Eelmise õhtu kogemus värskena meeles, läks Ruth koos abikaasaga koosolekule. Ruth oli kasvanud üles adventistide kodus, kuid jätnud koguduse sinnapaika pärast abiellumist mehega, kes kuulus ühte teise uskkonda. Mees mängis baarides saksofoni ja aastaid müüs naine sellel ajal, kui mees mängis, kodus valmistatud toitu. Pärast võisid nad tundide viisi juua.

Asjaolud läksid sinnani, et Ruth võis juua hommikust õhtuni ja unustada oma väikese lapse baari.

Alkoholi joomine oli Ruthi elu osa ja ta võitles, et joomisest jagu saada, pärast seda, kui ta oli heledat valgust näinud. Kahe nädala jooksul ärkas ta öösiti üles, oli hirmul ja nuttis. „Jumal, see elu, mida ma elan, on viinud sinnani, et olen oma lapsed hooletusse jätnud,“ ütles ta. „Aita mul õlle joomine lõpetada.“

Siis ühel päeval kaotas ta igasuguse huvi alkoholi vastu.

Linnakese elanikud olid sõnatud, kui nägid teda kainena. Nad teadsid, milline ta oli varem olnud, ja küsisid, milliseid taimejuuri oli ta nõidarsti soovitusel võtnud, et joomisest lahti saada.

„Kuidas sa õllejoomisest lahti said?“ küsis üks. „Anna meile seda taimejuurt, mis sind lõpetada aitas,“ ütles teine.

Ruth vastas igaühele: „Rohuks, mida ma kasutasin, oli palve.“

Ruth on kasutanud palve jõudu ka selleks, et võita oma pere Kristusele. Ta ristiti ning tema mõjutusel on kümme tema pere liiget samuti ristitud, sealhulgas tema abikaasa.

„Tänan Jumalat palvetes alati selle eest, et Ta lubas minul ja mu perekonnal Jumalat kummardama hakata,“ ütles 62aastane Ruth. „Jumala kummardamine on elus väga tähtis.“
