---
title:  Armastus Ülemlaulus
date:   06/05/2019
---

`Kirjelda armastuse erinevaid külgi, mida Ülemlaul esitab. Ül 1:2, 13; 2:10–13, 16; 3:11; 4:1–7, 5:16; 6:6; 7:2–10; 8:6, 7.`

Ülemlaul näitab, kuidas sõbrad viibivad koos, suhtlevad avameelselt ja kannavad teineteise eest hoolt. Ülemlaulus saavad kahest heast sõbrast abielupartnerid. Abielunaine teatab: „Niisugune on minu sõber“ (Ül 5:16). Sõna _sõber_ väljendab kaaslaseks olemist ja sõprust ilma seksuaalse partnerluse ülemtoonita. Õnnelik on abielumees või abielunaine, kelle jaoks abikaasa on kallis sõber.

Kogu selle poeemi kestel annavad intiimsed meelitused ja armastavad kehaliigutused edasi tugevat külgetõmbejõudu, füüsilist ja emotsionaalset rõõmu, mida mees ja naine teineteises leiavad. Romantilise armastuse naturaalne imetlemine on Looja and, mis aitab partnereid abielus tihedalt üksteisega siduda. Kui partnerid on avatud jumaliku armastuse tööle nende südames, siis nende inimlik armastus muutub „peenekombelisemaks ja puhtamaks, ülevamaks ja õilsamaks“. – Ellen G. White, _The Adventist Home_, lk 99.

Need salmid edastavad ka kõige ülevamaid mõtteid armastusest. Tõeline armastus ei ole inimsüdamele loomulik; see on Püha Vaimu and (Rm 5:5). Selline armastus seob abielumehe ja -naise püsivasse liitu. See on pühendunud armastus, mida nii hädasti on vaja lapsevanema-lapse suhetes, et tekitada noores inimeses usaldustunne. See on ennastandev armastus, mis seob usklikud kokku Kristuse ihus. Ülemlaul kutsub meid üles muutma armastus aktiivseks jõuks oma suhetes abikaasaga.

`Kuidas peegeldab seesugune intiimsus omal moel lähedust meie ja Jumala vahel? Milliseid paralleele saab tõmmata (näiteks ajaveetmine, täielik andumine jne)? Milliseid muid paralleele siin on?`
