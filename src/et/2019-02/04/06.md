---
title:  Vaimselt üksi
date:   25/04/2019
---

Üks noor naine, Natalie nimi, oli olnud abielus seitse aastat, kui ta osales ühe sõbra kutsel kohaliku seitsmenda päeva adventistide koguduse korraldatud evangeelsetel seeriakoosolekutel. Natalie veendus selles, mida kuulis, allutas oma südame Kristusele, koges uussündi, ning – vaatamata oma abikaasa, ema-isa, äia-ämma, isegi oma naabri pingsatele vastuväidetele – ühines seitsmenda päeva adventistide kogudusega. Ta korrigeeris ka oma eluviisi kõikvõimalikul määral äsjaleitud usu järgi.

Nagu võib ette kujutada, seisis ta silmitsi suure tõrjutusega; eriti raskeks tegi selle abikaasa, kes väitis, ja õigusega: „Sellisele asjale ei kirjutanud mina alla siis, kui me abiellusime. Sa oled täiesti teine inimene ja mina tahan seda vana tagasi.“

Juba aastaid on Natalie heidelnud sellega, et elada usuelu. Kuigi abielus, on ta, nii nagu öeldakse, „vaimselt üksi“.

`Millised julgustavad sõnad leiame järgmistest salmidest nende jaoks, kes tunnevad ennast vaimselt üksikuna? Js 54:5; Ho 2:21, 22; Ps 72:12.`

Üle kogu maailma on meie koguduses „Nataliesid“. Need inimesed, mehed või naised, on abielus, kuid käivad kirikus üksi või ainult koos lastega. Nad võivad olla abielus teisest usust inimesega. Võib-olla siis, kui nad kogudusega ühinesid, ei liitunud abikaasa nendega. Võib-olla olid nad abielludes mõlemad koguduse liikmed, kuid üks langes mingil põhjusel ära, lõpetas kirikus käimise ja võib usu suhtes isegi vaenulik olla. Need mehed ja naised tulevad kirikusse ja teenistusejärgsele söömaajale üksi ning lähevad üksi välja misjonitööle või koguduse ühistele ettevõtmistele. Neid kurvastab see, kui nad ei saa rahaliselt panustada koguduse tegevusse nii palju, kui nad tahaksid, sest abikaasa ei ole nõus seda tegema. Kuigi abielus, võivad nad end vaimselt tunda leskedena.

Oleme tõenäoliselt kõik ühel või teisel ajal kohanud koguduses selliseid inimesi ning nad vajavad meie armastust ja toetust.

`Mida praktilist saame me koguduseperena teha selleks, et aidata endi keskel olevaid vaimselt üksikuid?`
