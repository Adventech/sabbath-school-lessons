---
title:  Vallalisepõlv
date:   22/04/2019
---

Üks noor naine rääkis vallalise elu eelistest: „Mul on kahel korral olnud võimalus minna teenima misjonipõllule ja ma vastasin kõhklemata.“ Abielus inimesel, pereinimesel, kulub sellise otsuse langetamiseks rohkem aega, kuna see ei puuduta ainult teda, vaid ka abikaasat ja lapsi.

`Mis on Pauluse sõnade kohaselt hea põhjus vallaliseks jääda? 1Kr 7:25–34.`

Enamik inimesi arvab, et abiellumine on Jumala tahe nende jaoks. Eks Ta ju ise ütle: „Inimesel ei ole hea üksi olla.“ Ja ometi on meil Piiblis palju näiteid inimestest, sealhulgas kõigist kõige suurem eeskuju Jeesus Kristus, kes ei olnud abielus.

Jeremijal kästi mitte abielluda (Jr 16:1–3); selle tingis ajalooline olukord. Me ei tea, kas see piirang kunagi kõrvaldati, kuid on selge, et Jeremija oli suur prohvet, kuigi ta oli vallaline.

Samuti tundub, et Hesekieli perekonnaseis polnud otsustav, kuigi ta naine suri äkitselt. Tal ei lubatud isegi leinata, vaid ta pidi jätkama oma tööd, kuhu ametisse Issand oli ta määranud (Hs 24:15–18). Prohvet Hoosea abielu purunes, kuid ta suutis oma tegevust jätkata. Kuigi see lugu tundub meie jaoks kummaline, käskis Jumal Hooseal minna ja abielluda prostituudiga, teades, et naine läheb Hoosea juurest teise mehe juurde (Ho 1.–3. ptk). Tagasivaates võime mõista, et Jumal püüdis näitlikustada seda ühepoolset armastust, mis oli Temal Iisraeli (ja on meie) suhtes, kuid Hoosea jaoks pidi ise selles tähendamissõnas viibimine olema ääretult ränk ja piinav.

Iga toodud näite puhul ei olnud perekonnaseis probleem. Jumalat huvitas inimese ausameelsus, kuulekus ja suutlikkus öelda seda, mida Jumal tahtis. Meil on tarvis olla veendunud selles, et perekonnaseis ei määratle meie elu. Paljud hääled ütlevad meile tänapäeval, et siis, kui me pole abielus, ei ole me täisväärtuslikud. Paulus vastaks nii: „Ärge muganduge praeguse ajaga.“ Selle asemel tooge „oma ihud Jumalale elavaks, pühaks ja meelepäraseks ohvriks“ (Rm 12:1, 2).

`Millisel praktilisel moel saad tegutseda nende inimeste heaks, kes pole abielus – nii koguduseliikmete kui ka mitteliikmete heaks?`
