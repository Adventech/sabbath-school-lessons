---
title: Misjonilugu
date: 26/04/2019
---

#### Divisjoni esimees ristib isa

_Loo on kirja pannud Andrew McChesney._

Seitsmenda Päeva Adventistide Koguduse Aasia-Vaikse Ookeani Lõunaosa divisjoni esimees Samuel Saw kasvas üles ilma oma isaga suhtlemata.

Nad ei veetnud oma kodumaal Myanmaris kunagi kahekesi aega. Nad ei vestelnud millegi olulise üle.

„Ta ei kallistanud mind kordagi,“ ütles Samuel. „Ma olin isata poiss.“ Samuel, keda kasvatasid isa vanemad, läks õppima adventistide kooli ja lõpetas Myanmari Adventistide Seminari Myaungmyas, 225 kilomeetri kaugusel Myanmari pealinnast Yangonist asuvas 280 000 elanikuga linnas, pastori kutsetunnistusega. Kogudusetöö selles Kagu-Aasia riigis esitab väljakutseid, sest ainult neli protsenti elanikkonnast on kristlased. Budiste loetakse olevat üle 90 protsendi elanikkonnast ja moslemeid neli protsenti.

Pastorina rääkis Samuel paljudele inimestele: „Püüdke jõuda oma mitte­kristlastest pereliikmeteni ja teiste sugulasteni.“ Kuid ta ise ei jõudnud omaenda isani.

Samuel abiellus, sai kaks last ning teenis pastori ja koguduse ametnikuna Tais, Singapuris ja Filipiinidel.

Ajal, mil Samuel töötas täitevsekretärina Aasia-Vaikse Ookeani Lõunaosa divisjonis, osales ta ühel palvenädalal, mis õhutas teda tõsiselt mõtlema oma isale. Ta jagas kõnelejaga oma lapsepõlvelugu ja nad palvetasid koos.

„Sul tuleb püüda oma isani jõuda,“ ütles kõneleja.

Samuel palus Jumalal endale jõudu anda. Ta tundis valu, kui ta oma isale mõtles, ja tal jäi vajaka soovist isaga ühendust võtta. Ta jätkas palvetamist – ja juhtus midagi ootamatut.

„Mul oli eesõigus ristida oma isa, kes oli 76aastane,“ ütles Samuel.

Samuel mäletab senimaani, mida ta isa pärast seda ütles.

„Poeg,“ ütles eakas mees, „ma tahan olla kristlane, kes läheb kirikusse, laulu­raamat ja Piibel käes. Palun osta minu jaoks lauluraamat ja Piibel, nii saan ma nendega kirikusse minna.“

Samueli tunded olid ülevad, kui ta tuletas meelde, kuidas isa ristimisbasseini veest tilkuvana põimis oma käed tema ümber.

„See oli esimene kord terve mu elu jooksul, kui ta mind kallistas,“ ütles Samuel.

Samuel, kes on 2016. aastal Aasia-Vaikse Ookeani Lõunaosa divisjoni ametisse valitud esimees ning kelle haldusalas oleva 14 riigi hulka kuulub ka Myanmar, julgustab kaasinimesi paluma Jumalalt abi kibeduse ja haiget saamise võitmiseks.

„Ilma Jumala ümbermuutva väeta oleme ju inimesed,“ ütles ta. „Kuid Tema väega erineme maailmast.“
