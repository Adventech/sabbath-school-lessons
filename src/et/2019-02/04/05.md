---
title:  Surm ja üksindus
date:   24/04/2019
---

Keegi küsis kord: Mis vahe on inimeste ja kanapoegade surmal? Vastuseks on, et erinevalt tibudest, kes surevad, teame meie, inimesed, et me sureme. Tibud ei tea. Ja see teadmine oma eelseisvast surmast mõjutab suuresti seda, kuidas me praegu elame.

Nagu teame, lõpetab varem või hiljem kõik suhted, sealhulgas abielu, meie suurim vaenlane: surm. Pole oluline, kui lähedane on liit, kui suur on armastus, kui sügav on sõprus, kui kaua oleme koos olnud – inimestena teame (erinevalt kanapoegadest), et varem või hiljem tuleb surm (kui Jeesus enne tagasi ei tule), ning kui surm tuleb, siis lakkavad kõik meie suhted. See on olnud meie saatus esimesest patust alates ja see jääb nii kuni Jeesuse tagasitulekuni.

Piibel ei räägi meile sellest, kumb kahest – Aadam või Eeva – suri esimesena, kuid teise jaoks pidi see olema eriti valus just sellepärast, et surm ei pidanud olema alustatud elu osa. Kui – nagu ühest varasemast õppetükist nägime – üheainsa puulehe langemine ehk surm põhjustas neile leina, siis kes suudab ette kujutada, mida nad elasid läbi abikaasa surma puhul?

Probleem on, et meie oleme surmaga harjunud ning võtame seda kui enesestmõistetavat. Kuid see polnud iial mõeldud inimkogemusse kuuluma. Seetõttu heitleme surma mõtestamisega tänase päevani ega suudagi seda tihtilugu mõtestada.

`Mida õpetavad järgmised kirjakohad meile surma kohta ja inimeste heitluse kohta sellega? Js 57:1; Ilm 21:4; 1Ts 4:17, 18, Mt 5:4; 2Sm 19:1; 1Ms 37:34.`

Pole kahtlustki, et me ei seisa silmitsi mitte ainult enda surma reaalsusega, vaid ka kaasinimeste, meie armsate, võib-olla meie lähima kaaslase suremise reaalsusega. Niisiis saabub varem või hiljem meist paljude jaoks kätte aeg, mil kellegi teise surm toob meile üksinduse. See on raske, see teeb haiget ning sellistel aegadel saame – ja sageli tulebki meil – lihtsalt Jumala tõotustest kinni hoida. Sest mida muud meil selles patu, kannatuste ja surma maailmas lõppude lõpuks veel olemas on?

`Kuidas abistab sinu kogudus neid, kellest sa tead, et nad tunnevad end armsa inimese surma pärast üksikuna?`
