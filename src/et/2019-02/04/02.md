---
title:  Selts
date:   21/04/2019
---

`Loe Kg 4:9–12. Mis on siinne põhiidee? Millisest elu põhimõttest see üldiselt räägib?`

Väga vähesed meist saavad üksinda hakkama. Isegi siis, kui oleme omaette hoidjad ja meile meeldib olla üksi, tahame varem või hiljem seltskonda – ja mitte ainult ei taha, vaid nõuame –, eriti hädas olles. Meid tehti tõepoolest kogukonna jaoks, sõpruse jaoks. Kuivõrd õnnelikud on need, kellel on lähedased pereliikmed, kes saavad lohutada ja toetada, eriti keerulises olukorras.

Kahjuks on inimesi meie koguduses, meie töökohal, meie kogukonnas, kus elame, kel pole kellegi poole pöörduda – mitte ainult abi palumiseks, vaid lihtsalt selleks, et päeva lõpul natuke vestelda. Üksildustunne võib tulla igal ajal. „Kõige raskem päev minu jaoks,“ ütles üks vallaline mees, „on pühapäev. Nädala jooksul ümbritsevad mind inimesed töö juures. Hingamispäeval näen inimesi kirikus. Aga pühapäeval olen täiesti üksi.“

`Milliseid põhimõtteid õpetavad järgmised kirjakohad, eriti siis, kui läbime üksilduse perioodi? Jh 16:32, 33, Fl 4:11–13.`

Jah, kristlastena on meil tõeline Jumal ning lisaks sellele võime ka Jumalaga suhelda. Saame tõepoolest lohutust sellest, et Jumal on meile lähedal. Kuid Jumala lähedus Aadamale Eedenis ei takistanud Issandat ütlemast: „Inimesel ei ole hea üksi olla“ (1Ms 2:18). Niisiis teadis Jumal, et Aadam, kuigi ta oli patu poolt laastamata maailmas sõber Jumalaga, vajas ikkagi inimesest kaaslast. Kui palju enam vajame seda siis kõik teisedki.

Peame olema ettevaatlikud eeldades, et inimene ei saa olla üksildane lihtsalt sellepärast, et ümberringi on palju inimesi. Osa kõige üksildasemaid inimesi elab suurtes linnades, kus nad on sageli kontaktis kaasinimestega. Lihtsalt teistest ümbritsetud olemine ei tähenda, et inimene ei tunneks ennast üksi, võõrandununa ja sõprust vajavana.

`Alati pole kerge teada, kes tunneb ennast üksi, võõrandununa, hüljatuna või lihtsalt haiget saanuna ja vajab kedagi, kellega kas või ainult rääkida. Kuidas olla tundlikum tajuma, kes sellised inimesed võiksid olla?`
