---
title: Misjonilugu
date:  24/05/2019
---

#### Miks ma oma tööst loobun

_Bo jutustas selle loo Andrew McChesneyle._

Üks tähelepanuväärne kogemus sundis mind lõpetama oma 17 aasta pikkuse töö niiditööstuse töölisena ja pühendama ennast täiskohaga evangeeliumitööle Hiinas.

Kui olin 39aastane, tahtis mu poeg minna tööstuskooli, et temast saaks treipingi töötaja. Kuid kolmeaastase kursuse õppemaks oli 10 000 jüaani ja seda raha meil ei olnud.

Minu ema, kes oli seitsmenda päeva adventist, pani ette selle pärast palvetada. Palvetasime, aga ma ei oodanud imet.

Kui mu õde probleemist teada sai, võttis ta kontakti ühe tööstuskoolis töötava sõbraga ja küsis, kas mu poeg võiks taotleda stipendiumi. See sõber, kes oli kooli raamatupidaja, ütles, et stipendiume võivad saada ainult madala sissetulekuga perekonnad ja meie nende hulgas pole. Kuid tema ettepanekul astus mu poeg edasised sammud ja ta võeti kooli vastu.

Vahepeal panime mina, mu ema ja neli õde oma rahad kokku. Kui läksime kooli maksma, tervitas meid raamatupidaja. Ta käskis mu pojal kohapeal stipendiumitaotlus kirjutada ning viis selle direktori kabinetti.

Kui direktor taotlust vaatas, küsis ta: „Aga kui paljuga ma pean seda õpilast aitama?“

„Teie võimuses on teha nii, kuidas te soovite,“ vastas raamatupidaja.

Direktor kirjutas taotluse peale „500“.

Kui raamatupidaja taotlusega tagasi tuli, olin väga erutatud. Ma ei teadnud, mida „500“ tähendas, kuid isegi 500-jüaanine hinnaalandus olnuks suureks abiks.

Viisime taotluse kassiiri kabinetti. „Kas tahaksite maksta ühe aasta eest või kõigi kolme aasta eest?“ küsis kassiir.

„Kõigi kolme eest,“ vastasin ma.

Kassiir tegi mõne arvestuse ja teatas: „Teie lõppsumma on 2700 jüaani.“

Olime rabatud! Me ei teadnud, mis juhtus või kuidas ta selle numbrini jõudis. Tänagi veel ei tea me, mis juhtus.

Sinnamaani oli mu usk Jumalasse pealiskaudne. Kuid pärast seda kogemust mõistsin, et Jumal hoolib meist, ja ma otsustasin teenida Jumalat kogu südamest. Mul pole kuigi palju talente, aga ma otsustasin, et võin aidata koristada kirikut või külastada inimesi.

Olen täna 54aastane ja viie koguduse järelevaataja. Tunnen, et ma ei vääri, et mind nimetataks evangeeliumitööliseks. Kuid ma usun, et Jumal juhib ja Tema aitab mul evangeeliumitööd teha.

_Osa 2018. aasta kolmanda veerandaasta kolmeteistkümnenda hingamispäeva annetustest saadetakse Hiinasse, et avada seal holistiline kesklinna kogudus. Autori nimi on muudetud._
