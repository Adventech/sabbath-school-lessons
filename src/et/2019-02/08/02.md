---
title:  Lastetu lapsekasvatus
date:   19/05/2019
---

`Loe 1Ms 18:11; 30:1; 1Sm 1:1–8 ja Lk 1:7. Mis on neil inimestel ühist?
Kuidas Jumal nende igatsusele vastas?`

Lapsed on õnnistus. Kuid mingil põhjusel ei õnnista Jumal igaüht alati lastega. Osa loodab ja palvetab perekonna pärast ning Jumal annab lahkelt nende palve kohaselt, mõnikord päris imeliselt, nagu oli lugu Saaraga; teised aga on silmitsi kõrvulukustava vaikusega, kuigi Jumala trooni ette saadetud anumised on tulised. Iga kord, kui nad näevad sõpru tänamas Jumalat oma raseduse ajal ja enda lapsukesi vastu võttes, süveneb nende haav veelgi, kui nemad oma tühjale pesale mõtlevad. Isegi selline süütu küsimus nagu: „Kui mitu last sul on?“ tuletab haigettegevalt meelde seda valitute klubi, millest lastetud on välja arvatud, kuigi nad küll tahaksid sellega ühineda.

Need, kes on midagi sellist kogenud, peaksid hakkama omaks võtma, et Jumal saab nende kurbusest aru. Psalmist ütleb Jumalale: „Minu pagulaspäevad olid sa ära lugenud; pane sina mu pisarad oma lähkrisse; eks need ole su raamatus“ (Ps 56:9). Kuigi Ta näib vaikivat, on „Issand nagu isa oma lastele, õrn ja kaastundlik nendega, kes teda kardavad“ (Ps 103:13, NLT).

Samas võivad teised inimesed eri põhjustel valida lapsi mitte saada. Meie maailmas, mis on täis kannatust, valu, kurbust ja võimalikke õnnetusi, võib mõista, miks mõni otsustab, et ei too siia rohkem inimesi juurde. Mõnel juhul võib keegi otsustada lapsed lapsendada, selle asemel, et ise sünnitada; sel moel saavad nad üles kasvatada juba olemasolevad lapsed ja anda sellistele lastele niimoodi võimaluse palju paremaks eluks, kui neil muidu oleks olnud.

Meie maailm on keeruline koht ja tõenäoliselt kohtame igasuguseid inimesi kõikvõimalikes olukordades, kel on või kel pole lapsi. Ükskõik, millises olukorras me ise laste küsimuses oleme, võime elada kinnitusega, et Jumal armastab meid ning Tema soovib meile head. Samal ajal pidagem alati meeles, et tuleb olla nii tundlik, kui saame, inimeste suhtes, kellel mistahes põhjusel lapsi ei ole.

`Jeesusel ei olnud kunagi oma füüsilist last. Millised õppetunnid (kui üldse missugused) on selles tõsiasjas meie jaoks?`
