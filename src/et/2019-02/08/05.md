---
title:  Lapsevanemate osa jüngriks tegemisel
date:   22/05/2019
---

`Loe 1Ms 18:18, 19 ja 1Sm 3:10–14. Kõrvuta neid kahte isa. Millised olid kummagi kasvatusstiili tulemused?`

Lapsevanematel on kohustus olla oma laste jüngriteks tegijad, nii et lastest endist saaksid Jeesuse jüngrid. On lapsevanemaid, kes usuvad, et viisiks, kuidas oma lapsi õpetada ja õigele teele juhtida, on rakendada füüsilist karistust – mida rohkem, seda parem (Õp 22:15; 23:13; 29:15). Kõnealuseid lõike on valesti kasutatud laste väärkohtlemise ja nende täielikule alistumisele sundimise katteks, kuid sageli on see pannud lapsed mässama oma vanemate ja Jumala vastu.

Piibel õpetab lapsevanematele, et nad valitseksid lahkelt (Ef 6:4; Kl 3:21) ja juhendaksid oma lapsi õiguses (Ps 78:5; Õp 22:6; Js 38:19; Jl 1:3). Lapsevanematena peaksime oma laste eest hoolt kandma (2Kr 12:14) ja näitama neile eeskuju, mida järgida (1Ms 18:19; 2Ms 13:8; Tt 2:2). Meil kästakse oma kodakondseid hästi juhtida (1Tm 3:4, 5, 12) ja oma lapsi distsiplineerida (Õp 29:15, 17), peegeldades samal ajal Jumala armastust (Js 66:13; Ps 103:13; Lk 11:11).

Kurb küll, aga Piiblis on lugusid, kus lapsevanemaks olemine läks valesti. Iisakil ja Rebekal kujunesid oma poegade Eesavi ja Jaakobi suhtes välja lemmikud (1Ms 25:28) ning hiljem oli Jaakob Joosepi suhtes samas seisus (1Ms 37:3). Kuigi Eeli oli usujuht, ei õnnestunud tal oma lapsi õigele teele juhtida (1Sm 3:10–14). Tuli välja, et Saamuel, kelle ka Eeli üles kasvatas, oli ise väga puudulik isa (1Sm 8:1–6). Kuningas Taavet, rikkudes abielu ja korraldades mõrva, õpetas oma lapsi enda eeskujul niisamuti tegema. Kuningas Manasse ohverdas oma lapsed deemonitele (2Kn 21:1–9), nagu tegi kuningas Aahas.

Õnneks aga leiame Pühakirjast palju näiteid heast kasvatusest. Mordokai oli suurepärane kasuisa Hadassale, kuninganna Estrile (Est 2:7), ning Iiob palvetas alatihti oma laste eest (Ii 1:4, 5). Kõikidest nendest – nii headest kui ka halbadest näidetest – saame koguda lapsevanemaks olemise õppetunde.

`Mida õppida Piiblis olevatest kasvatusnäidetest? Mismoodi kasutada mõningaid selliseid põhimõtteid oma suhtlemises nendega, kes meie lapsed ei ole?`
