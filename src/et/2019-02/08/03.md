---
title:  Üksikvanem
date:   20/05/2019
---

Üks nähtus, millega maailm silmitsi seisab, on üksikvanemad, kelleks sageli, kuid mitte alati, on naine.

Mõnikord mõtleme üksikvanemast kui inimesest, kes on saanud lapse väljas­pool abielu. Kuid asi pole alati nii. Haagarile avaldati survet saada Aabrahamiga laps, ja siis sunniti ta oma lapsega ära minema (1Ms 16:3, 4; 21:17). Batseba jäi rasedaks võimuka mehe seksuaalse lähenemiskatse tagajärjel (2Sm 11:4, 5). Eelija saadeti Sarepta-nimelisse külakesse aitama üht üksikema, kes oli lesk (1Kn 17:9). Ajaks, mil Jeesus alustas oma teenimistööd, oli Tema kasuisa surnud ning Maarja oli jäänud leseks ja üksikvanemaks. „Surm oli ta lahutanud Joosepist, kellega nad jagasid Jeesuse sünni saladust. Nüüd polnud ühtki inimest, kellele usaldada oma lootused ja kartused. Viimased kaks kuud olid olnud väga kurvad.“ – Ellen G. White, _Ajastute igatsus_, lk 145.

Üksikvanemaks olemine on võib-olla üks katsumusterohkeim töö, mis inimesel olla saab. Paljud vaatavad otsa sellistele raskustele nagu oma rahaga toimetulek, teise vanemaga käitumine või lihtsalt enda jaoks aja leidmine või Jumalaga kahekesi viibimine, ning kaalutlevad, kas neid üldse kunagi armastatakse.

`Millised tõotused leiab igaüks, sealhulgas üksikvanemad, järgmistest salmidest: Jr 31:25; Mt 11:28; Jr 29:11; Jr 32:27; Õp 3:5, 6; Js 43:1, 2.`

Meil kogudusena on kohustus üksikvanemaid aidata. Jaakobus kirjutas: „Jumala ja Isa silmis puhas ja laitmatu jumalateenistus on käia vaatamas vaeslapsi ja lesknaisi nende viletsuses ja hoida iseennast maailma poolt määrimata“ (Jk 1:27). Põhimõtteliselt võib lisada: „Ja ka üksikvanemaid nende mures.“ Abi, mida saame pakkuda, ei pea olema just rahaline. Võime lubada neile mõningast kergendust sellega, et hoiame natuke aega nende lapsi, nii et nemad saavad teha muud tööd, puhata, palvetada ja õppida tundma Jumala Sõna. Võime olla nende lastele nõuandjateks või parandada majas olevaid asju. Võime olla mitmel moel Jumala käteks, kui aitame üksikvanemaid toetada.

`Mida saad konkreetselt teha, et üksikvanemaid julgustada ja aidata, avaldamata arvamust selle üle, kuidas nad sellisesse olukorda jõudsid?`
