---
title:  Võidelda oma halvale teele läinud lapse pärast
date:   23/05/2019
---

`Loe Õp 22:6. Kuidas sina seda piiblisalmi mõistad? Kas see on garantii, tõotus või tõenäosus?`

Mõnikord teed sa lapsevanemana kõik, mida saad – võtad aega, et õpetada oma lastele õigeid põhimõtteid, elad vastavuses sellele, kuidas sa Jumalat tunned, saadad nad headesse koolidesse, käid regulaarselt kirikus, osaled koos nendega misjonitöös – ja nemad taganevad sellest usust, milles sina neid kasvatasid. Valu on piinav ja pole hetkegi aega puhata murest nende pääste pärast. Põhjuseks pole tingimata lapsevanemate viga. Lastel on oma mõtlemine ja lõpuks vastutavad nemad Jumala ees enda tegude eest.

Osa on võtnud sõnu „siis ta ei lahku sellelt ka vanas eas“ tõotusena, tagatisena, et õige lastekasvatuse tulemuseks on alati nende lapse pääsemine. Kuid Õpetussõnad pakuvad meile sageli põhimõtteid ja mitte alati tingimusteta lubadusi. Samas saame sellest salmist kinnituse, et lapsepõlves omandatud õppetunnid kestavad eluea. Iga laps jõuab aega, mil ta kas võtab omaks enda vanemate pärandi, nii et see saab tema omaks, või hülgab selle. Neil lapsevanemail, kes varustasid oma lapsi hoolikalt jumalakartliku kasvatusega, on kinnitus, et lastele õpetatu on alati nendega ning juhul, kui nad eemale lähevad, on seemned, mida vanemad nende südamesse istutasid, jätkuvalt olemas, kutsumas neid koju. Heaks lapsevanemaks olemine on meie valik; kelleks meie lapsed osutuvad, on nende valik.

Mida peaks lapsevanem tegema, kui laps läheb eksiteele? Anna oma laps innukas palves üle Jumalale. Jumal on see keegi, kes su valu mõistab, kelle lapsed on miljardite kaupa Temale, täiuslikule vanemale, selja pööranud. Saad oma kadunud poegi ja tütreid toetada armastuse ja palvega ning olla valmis seisma nende kõrval siis, kui nad Jumalaga võitlevad.

Ära tunne liigset piinlikkust abi ja eestpalve küsimisel, ära süüdista iseennast ning ära koonda niivõrd suurt tähelepanu oma halvale teele läinud lapsele, et unustad kogu ülejäänud perekonna. Kadunud pojale või tütrele lapse­vanemaks olemine võib tekitada veelahkme su kodakonnas; niisiis loo oma abikaasaga ühendatud rinne ja sea oma lastele selged piirid. Pea meeles, et Jumal armastab sinu last rohkem kui sina, vaata säravama tuleviku poole ja nõustu sellega, et sinu lapses käib edasi Jumala töö.

`Loomulik on sellises olukorras süüdistada ennast. Miks on parem keskendada tähelepanu tulevikule ja Jumala tõotustele isegi siis, kui oled teinud vigu? Vaata Fl 3:13.`
