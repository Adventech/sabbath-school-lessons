---
title:  Lapsevanemaks olemise rõõm ja vastutus
date:   21/05/2019
---

`Loe Ps 127. Mis on selle lühikese psalmi peamine sõnum? Millised tähtsad põhimõtted saame siit enda jaoks ja selle kohta, kuidas elada?`

Soovides valmistada oma lemmiktoitu, teed sa selle retsepti järgi. Kui lisad kõik vajalikud koostisained ja teed järjest kõik, mis vaja, siis saad enamasti ikka soovitud tulemuse. Lapsevanemaks olemine aga ei ole toiduvalmistamine. Mitte ükski laps pole täpselt samasugune nagu teine ja isegi siis, kui sa teed kõike samamoodi, nagu oled teinud teiste lastega, võivad nad kõik pea peale pöörata. See võib tuleneda nende soost, sellest, mitmendana nad sündisid, nende temperamendist või tervest hulgast muudest põhjustest. Jumala kava kohased õpetavad lapsevanemad oma lapsi Teda armastama ja Talle kuuletuma (5Ms 6:4–9; Ps 78:5–7). Jumala juhis lapsevanematele on: „Juhata last nii, kuidas ta peaks minema“ (Õp 22:6); pole öeldud, et vanem peaks pidevalt lapsel üle õla piiluma, olemaks kindel, et ta kunagi ühtki vale otsust ei langeta.

Kuigi me tahame näha, et meie lapsed saavad kaisulastest, kaitsetutest, väikestest inimestest iseseisvateks, edukateks täiskasvanuteks, on meie põhikohustuseks üks – et nad hakkaksid tundma, armastama ja teenima Jeesust Kristust. Lapsevanematena saame järgida 5Ms 6. peatükis kirja pandud vaimuliku arengu plaani. Selles on neli tähtsat eeldust: et me hindaksime vääriliselt „Issandat meie Jumalat“ (5Ms 6:4), et meie armastaksime Teda kogu südamest (5Ms 6:5), et me peaksime Tema Sõna kalliks varanduseks (5Ms 6:6) ja et me jagaksime oma lastega seda, mida Temast teame (5Ms 6:20–23).

5Ms 6. peatükk jätkub kahe tähtsa põhimõtte esiletoomisega. Esiteks, „õpetama-rääkima“ põhimõte (5Ms 6:7). Õpetamine viitab vormikohasele haridusele, rääkimine aga osutab eraviisilisele, sundimatule juhendamisele. Mõlemal puhul toimub piibellike tõdede edastamine vanema-lapse suhte raamistikus. Vormikohased õpetamise ajad saavad olla perekonna palvused, mil õpime tundma Jumala Sõna koos lastega. Vaba õpetamine ilmneb jooksvalt igapäevase elu olukordades ja on isegi veel tähtsam. Igapäevasündmustest saavad tõhusad piibellike tõdede edasiandmise teabekandjad (1Ms 18:19). Teine põhimõte on „siduma-kirjutama“ põhimõte (5Ms 6:8, 9). Vaimulik tõde tuleb seostada meie tegudega („käsi“) ja suhtumistega („pea“), kuid see peab olema kirjutatud ka meie enda isiklikku („koja piitjalad“) ja ühiskondlikku („väravatele“) ellu. See peab liikuma meie südamest koju ja meie kodust maailma.
