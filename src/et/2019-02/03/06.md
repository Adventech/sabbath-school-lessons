---
title:  Valmistumine surmaks
date:   18/04/2019
---

Kui me pole just Jeesuse tagasitulekuni elus, ootab meid igaüht ees kõigest muust suurim muutus: elust surma minek. On ju abiellumise ja lapse sünni kõrval tugevasti perekonda mõjutavaks muutuseks mõne lähedase pereliikme surm?

`Loe 1Kr 15:24–26. Mida õpetavad need salmid meile surma kohta?`

Paljudel kordadel tuleb surm muidugi ootamatult ja traagiliselt. Kui palju on neid mehi, naisi ja lapsi, kes ärkavad ühel hommikul üles selleks, et enne päikeseloojangut sulgeda silmad mitte lihtsalt ööuneks, vaid surmaunele? Või ärkad ühel hommikul üles ja oled enne loojangut kaotanud ühe pereliikme?

Saad valmistuda enda või oma armsa surmaks, mida sa ei näe tulemas, ainult niimoodi, et hoolitsed oma ühenduse eest Issandaga usu kaudu ning oled igal hetkel kaetud Tema õigusega (vaata Rm 3:22).

Teisest küljest, mida sa teeksid, kui teaksid, et sul on jäänud veel vaid mõni kuu elada? Me ei pruugi täpselt teada, millal surm meid viib, kuid kindlasti teame seda, millal ligineme elu lõpule. Seega on väga oluline valmistada ennast ja oma perekonda ette paratamatuseks.

`Loe 1Kn 2:1–4, kus on kirjas mõni viimane sõna, mida Taavet oma pojale Saalomonile rääkis. Millise õpetuse saame siit nii enda kui ka oma pereliikmete surmaks ettevalmistumise kohta?`

Esmapilgul võib väita: _Tore küll! Taavet, kes mõrvas Uurija pärast tema naisele lapse tegemist abielurikkumise käigus (vaata 2Sm 11. ptk), ütleb oma pojale, et ta kõnniks Issanda teel._ Teisest küljest aga olid Taaveti sõnad nii jõulised võib-olla just eelmainitud patu ja selle kohutavate tagajärgede pärast. Kahtlemata püüdis ta omal kombel hoiatada poega rumaluse eest, mis talle nii palju hingevalu põhjustas. Taavet õppis rängal viisil nii mõnegi raske õppetunni patu hinna kohta ja kahtlemata lootis ta säästa poega mõningast hingevalust, mida tema oli kogenud.
