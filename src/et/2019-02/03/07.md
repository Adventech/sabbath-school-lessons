---
title:  Toetav mõte
date:   19/04/2019
---

Kui loeme läbi loo muistsest Iisraelist kõrberännakul, näeme, kuidas suurte muutuste ees seistes tegi rahvas vea vea järel, vaatamata sellele, et Jumala armastuse ja väe hämmastav ilmutus oli nendega. Tõsi on, et enne, kui Iisrael lõpuks Tõotatud maale sisenes – ja sellega järgmise suure muutuse ees seisis – ütles Mooses vana-aja Iisarelile järgmised sõnad: „Teie silmad on näinud, mida Issand tegi Baal-Peoriga, sest igaühe, kes käis Baal-Peori järel, hävitas Issand, su Jumal, sinu keskelt. Aga teie, kes hoidsite Issanda, oma Jumala poole, olete tänapäeval kõik elus. Vaata, ma olen teile õpetanud määrusi ja seadlusi, nagu Issand, mu Jumal, mind on käskinud, et te teeksite nõnda sellel maal, mida te lähete pärima. Pidage neid ja tehke nende järgi, sest see on teie tarkus ja teie mõistus rahvaste silmis, kes ütlevad kõiki neid seadusi kuuldes: „See suur rahvas on tõesti tark ja mõistlik rahvas!“ Sest kas on teist suurt rahvast, kellele jumalad on nii lähedal nagu Issand, meie Jumal, iga kord kui me teda hüüame? Ja kas on teist suurt rahvast, kellel on nii õiglased määrused ja seadlused, nagu kogu see Seadus, mille ma täna panen teie ette? Ole ainult valvel ja hoia väga oma hinge, et sa ei unustaks neid asju, mida su silmad on näinud, ja et need ei lahkuks su südamest kogu su eluaja, ja kuuluta oma lastele ja lastelastele“ (5Ms 4:3–9). On tähtis, et me ei unustaks seda, mida Issand on meile teinud. Ja parim viis mitte unustada on õpetada seda kaasinimestele ning neile, kes meie järel tulevad. Pane tähele, kui oluline koht oli selle kõige juures perekonnal – iisraellased pidid seda kõike õpetama oma lastele. Patt Peoris oli midagi, mis räsis just perekonnaelu. „Kuritegu, mis tõi Iisraelile Jumala karistuse, oli ohjeldamatus, liiderlikkus. Naiste kasutamine inimhingede kinnihaaramiseks ei lõppenud Baal-Peoris.“ – Ellen G. White, _Adventkodu_, lk 326.

**Küsimused aruteluks:**

1. `Rääkige klassis pisut neist ettevalmistustest, mida tegite teie oma elu suurte järkude ees: lapsevanemaks olemine, vanadus ja kõik muu. Kuidas mõjutasid muutused teie perekonda? Mida olete õppinud sellist, mis on kaasinimestele samade elujärkude puhul abiks?`

2. `Mõtesta lahti Taaveti sõnad Saalomonile, pannes need Batsebaga tehtud patu konteksti – õnnetus, mis heitis varju kogu Taaveti järgnevale valitsemisajale ja mõjutas vägagi tema perekonda halva suunas. Kuidas näeme kõige selle keskel Jumala tegutseva armu tõelisust?`
