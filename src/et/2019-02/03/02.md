---
title:  Ettevalmistamata
date:   14/04/2019
---

Jumala Sõna kohta saab öelda üht: see ei püüa varjata inimese elu tõsiasju. Vastupidi, see paljastab need kogu karmuses ning mõnikord lausa valus ja meeleheites. On tõsi, et kui välja arvata Piibli esimesed ja viimased leheküljed, maalib Jumala Sõna inimkonnast haletsusväärse pildi. Paulus ei liialda, kui ta kirjutab: „Sest kõik on pattu teinud ja ilma jäänud Jumala kirkusest“ (Rm 3:23).

`Loe 1Kr 10:1–13. Millised hoiatused, kuid ka millised tõotused siin on?`

See, mida elu jooksul teeme, on mitmeti lihtsalt meie vastus muutusele. Seisame pidevalt muutusega silmitsi. Meie kui kristlaste ees on väljakutse tegeleda nendega usus, usaldades Jumalat ja ilmutades usku sõnakuulmise kaudu, hoolimata kiusatusest teha teistmoodi.

„Maailma suurimaks vajaduseks on inimesed – inimesed, kes pole ostetavad ega müüdavad, inimesed, kes oma hingesoppideni on õiged ja ausad, inimesed, kes ei karda nimetada pattu selle õige nimega, inimesed, kelle südametunnistus on niivõrd suunatud kohustusele nagu kompassinõel poolusele, inimesed, kes seisavad õiguse eest ka siis, kui taevas alla kukub.“ – Ellen G. White, _Kasvatus_, lk 57. Need sõnad kehtisid vana-aja Iisraeli kohta, samuti ka Ellen G. White’i kaasaegsete kohta ja meie kohta tänapäeval.

**Milliseid vigu tegid inimesed järgnevates kirjakohtades muutuste ees seistes ja mida nende vigadest õppida saame?**

`Ap 5:1–10`

`1Ms 16:1, 2, 5, 6`

`Mt 20:20–22`

Muutused tulevad ja sageli kaasnevad nendega kiusatused, väljakutsed ning nii mõnigi kord ka hirm. Seega on väga oluline, et meil oleks üll vaimulik sõjavarustus, käsitlemaks muutusi õigel viisil. Veelkord, ükskõik, kas muutused on ootamatud või on need elu tüüpiline osa, on meil vaja ette valmistuda selleks, mis tuleb nii nähtavas kui ka nähtamatus mõttes.
