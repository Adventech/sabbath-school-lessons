---
title:  Valmistumine abieluks
date:   15/04/2019
---

**Üks suurim muutus, millele inimene otsa vaatab, on abiellumine.**

Muidugi ei abiellu kõik. Meie suurim eeskuju Jeesus näiteks ei abiellunud. Samuti ei olnud abielus paljud teised Piibli tegelased.

Ometi abielluvad paljud inimesed ja nii ei vaiki Piibel abielu suhtes, mis on kindlasti üks suurim elu muutja.

Esimene sotsiaalne korraldus, mida Piibel mainib, on abielu. Jumala jaoks on abielu nii tähtis, et samad sõnad, mida Ta ütles abielu kohta Aadamale ja Eevale Eedenis, esinevad Pühakirjas veel kolmel korral. „Seepärast jätab mees maha oma isa ja ema ning hoiab oma naise poole, ja nemad on üks liha“ (1Ms 2:24; vaata ka Mt 19:5; Mk 10:7; Ef 5:31). Need kirjakohad ütlevad meile, et kui inimene abiellub, peab kõige tähtsam suhe ta elus olema tema ja abikaasa vaheline suhe, veel tähtsam kui tema ja vanemate vaheline. Üks põhjus, miks on abielu mehe ja naise vahel Jumala jaoks nii tähtis, on asjaolu, et see kehastab suhet, mis eksisteerib Tema Poja – Jeesuse – ja Tema pruudi – koguduse – vahel (Ef 5:32).

Maja ehitamiseks on vaja aeg maha võtta ja kaaluda, mida see maksma läheb (Lk 14:28–30); kui palju enam tuleb kaaluda siis, kui kodu luuakse? Maja ehitatakse telliskividest ja mördist, puust ja rauast, kaablitest ja klaasist. Kuid kodu rajatakse mittemateriaalsest.

`Millised olulised iseloomujooned on elu iga külje jaoks tähtsad, kuid eriti tähtsad neile, kes valmistuvad abielluma? 1Kr 13.4–8, Gl 5:22, 23.`

Ettevalmistus abieluks peab algama meie jaoks isiklikult ja individuaalselt. Samas on vaja oma tulevast abikaasat hoolikalt vaadelda, et näha, kas temast saab meie hea täiendaja. Kas ta on töökas? (Õp 24:30–34). Kas ta on ärrituv? (Õp 22:24). Kas meil on ühised uskumused? (2Kr 6:14, 15). Kuidas tunnevad mu pereliikmed ja sõbrad ennast minu tulevase abikaasa seltsis? (Õp 11:14). Kas ma toetun usule või üksnes tunnetele? (Õp 3:5, 6). Vastused nendele küsimustele tähendavad tulevast õnne või eluaegset kurvastamist.

`Mõtle mõnele heale abielule. Millised põhimõtted leiad sealt, mida saad rakendada ka muudes inimestevahelistes suhetes?`
