---
title:  Valmistumine lapsevanemaks saamiseks
date:   16/04/2019
---

Vähe on seda, mis muudab meie elu rohkem kui lapse sünd. Mitte miski ei jää peres samaks ega hakka enam olema nii, nagu seni.

„Otsekui nooled sangari käes, nõnda on noorpõlve pojad. Õnnis on mees, kes oma nooletupe nendega on täitnud“ (Ps 127:4, 5).

Samas ei saabu lapsed koos käsiraamatuga, kus on lapsevanemate jaoks kirjas kõik, mida nende hoolduseks on vaja teha ja kuidas igat esilekerkivat probleemi vaigistada. Isegi kogenud lapsevanemaid viivad mõnikord hämmingusse nende laste teod, sõnad või suhtumine.

Kui on tähtis valmistuda abieluks, siis on tähtis ka, et need, kes loodavad saada lapsevanemateks, valmistuksid selleks aukartust äratavaks kohustuseks.

`Järgnevates lugudes on lapse sünd olnud küll väga ainulaadne, aga milliseid põhimõtteid lapsevanema seisuseks valmistumisel saame neist kirjapanekutest enda jaoks? 1Sm 1:27; Km 13:7; Lk 1:6, 13–17, 39–45, 46–55, 76–79.`

Missugune aukartustäratav vastutus ja võimalus oli neil lapsevanematel. Kolmest paarist said prohvetite ja Iisraeli juhtide vanemad. Ühe vanematepaari lapsest sai tõotatud Messia eelkäija ja ühe vanematepaari laps oli Kristus.

Ja kui ka meie lapsed ei ole määratud olema piibellikud prohvetid, tuleb vanematel ometi valmistuda selleks põhjalikuks muutuseks oma elus.

„Juba enne seda, kui laps sünnib, peab algama ettevalmistus, mis võimaldab edukalt pidada võitlust kurjusega.

Juhul, kui naine enne oma lapse sündi on ennasthellitav, kui ta on isekas, kärsitu ja nõudlik, siis kajastuvad need iseloomujooned lapse meelelaadis. Nii on paljud lapsed saanud sündides peaagu võitmatu kalduvuse kurjale.“ – Ellen G. White, _Adventkodu_, lk 256.

`Mida teha, et täita neid ülesandeid võimalikult jumalakartlikult – olgu siis tegemist meie hoole all olevate lastega või meie kohustustega teiste kaasinimeste suhtes?`
