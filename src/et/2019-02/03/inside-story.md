---
title: Misjonilugu
date: 19/04/2019
---

#### Palve väikelapse pärast

_Loo on kirja pannud Marjorie Chisonga._

Mu poeg sündis aasta pärast meie abiellumist.

Siis oli kõik. Rohkem lapsi me ei saanud.

Inimesed hakkasid seda tähele panema. „Miks sa rasedaks ei jää?“ küsis üks. „Võib-olla pead minema arsti juurde abi saama,“ ütles teine.

Osa inimesed pakkus välja, et mingu ma nõidaarsti juurde.

Minu abikaasa ja mina tahtsime rohkem lapsi. Mees õpetas Rusangu Keskkoolis, mis on seitsmenda päeva adventistidele kuuluv internaatkool Monzes, Sambias. Mina õppisin algkooli õpetajaks.

Mida öelda neile, kes uurisid mu pisipere järele?

„Nii see on,“ kordasin ikka ja jälle. „Küll Jumal hoolitseb.“

Inimeste kaastunne ei teinud mind kurvaks ega pahaseks. Kuid sedamööda, kuidas aeg veeres, taipasin, et osa mu kõige ebausklikumaid sõpru mõtles, nagu oleks mind mingi teadmata põhjuse pärast karistatud.

Siis suri mu abikaasa õde ja me lapsendasime tema kolmeaastase tütre. Nüüd oli meie kodus kaks last. Mu ebausklikud sõbrad rõõmustasid, öeldes, et tüdruku lähedus äratab üles minu hormoonid ja laseb mul saada veel ühe lapse.

Ikka ei juhtunud midagi.

Kuid piiblilugu Hannast 1. Saamueli raamatu 1. peatükis andis mulle lootust. Hanna oli palvemeelne naine, kes ei andnud alla. Ta jätkas visalt, kuni Jumal võttis ta palve arvesse ning ta sünnitas Saamueli. Minu abikaasa ja mina jätkasime palvetamist. Palvetasime kolmteist pikka aastat. Siis ühel päeval märkasin, et olen rase. Ma ootasin last! Mu abikaasa ja mina põlvitasime kohe tänupalveks. Panime oma teisele lapsele nimeks Cheelela, mis tähendab tonga keeles „vaeva väärt“. Ta vääris tõesti ootamist. Varsti sünnitasin ma kolmanda poja, Chakondela, mis tähendab „olgu nii“.

Minu kaks nooremat poega on nüüd 17 ja 14 aastat vanad – ja nad armastavad Jeesust.

Jumal on mu perekonda rikkalikult õnnistanud. Meil tuleb lihtsalt kannatlik olla. Kui sa palud Jumalat usus, et Ta sulle midagi head annaks, siis annab Ta rohkem, kui sa tõenäoliselt soovid.

_52aastane Marjorie Chisonga õpetab kodumajandust Rusangu Keskkoolis, mis asub riigis, kuhu Ühendriikide misjonär William Harrison Anderson rajas 1905. aastal esimese adventistide tugipunkti Põhja-Rodeesias (nüüdne Sambia)._

_Misjoniannetused toetasid Andersoni tööd ja rahastavad jätkuvalt misjonäride vahendusel evangeeliumi levitamist. Täname teid misjoniannetuste eest._
