---
title:  Valmistumine vanaduspõlveks
date:   17/04/2019
---

„Meie päevade mõõt on seitsekümmend aastat ja kui keegi on tugev, kaheksakümmend aastat, ja parimal puhul on need ometi vaev ja häda. Jah, see möödub kähku ja me lendame ära“ (Ps 90:10). Need Moosese sõnad tuletavad meile meelde aja armutut marssi. Kui aastad tulevad ja lähevad, hakkame nägema ja tundma oma kehas muutusi. Meie juuksed lähevad halliks või kukuvad välja, hakkame muutuma aeglasemaks ning valud ja valulikkus saavad igapäevasteks kaaslasteks. Kui oleme abielus ja meil on lapsed, on lastel võib-olla enda lapsed ning siis võime rõõmu tunda oma lastelastest. Elu eelnevad ajajärgud on aidanud meil valmistuda viimaseks järguks.

`Loe Ps 71. Mida õpetab see psalm meile valmistumisest nii vanaduspõlveks kui ka eluks üldiselt?`

Psalm 71 on vanema inimese laul, kes kogeb katsumusi, mis ellu tulevad, kuid kes on õnnelik selle üle, et ta on kogu aeg pannud usalduse Jumalale. Parim viis vanaks saada on usaldada Teda juba nooruses. Üldiselt annab selle laulu autor edasi kolm tähtsat õppetundi, mida ta õppis siis, kui liikus edasi oma elu käesoleva etapi suunas.

1. Arenda sügav, isiklik Jumala tundmine. Noorest east peale (Ps 71:17) oli Jumal tema pelgupaik (Ps 71:1, 7) ja tema Päästja (Ps 71:2). Jumal on kalju ja mäelinnus (Ps 71:3), tema ootus ja kindel lootus (Ps 71:5). Ta räägib Jumala võimsatest tegudest (Ps 71:16, 17), Tema tugevusest ja vägevusest (Ps 71:18) ning kõikidest Tema tehtud imeasjadest (Ps 71:19). Lõpuks ta hüüatab: „Jumal, kes on nagu sina?“ (Ps 71:19). Sellised igapäevased vestlused Jumalaga, kui uurime Tema Sõna ja võtame aega mõtiskleda kõige üle, mida Ta meile teeb, süvendavad meie kogemust Temaga.

2. Arenda välja head harjumused. Hea toiduvalik, kehaline liikumine, vesi, päikesepaiste ja puhkus aitavad meil nautida elu pikemalt ning paremini. Pööra eriliselt tähelepanu sellele, kuidas laulja osutab sellistele harjumustele nagu usaldus (Ps 71:3), kiitus (Ps 71:6) ja lootus (Ps 71:14).

3. Arenda igatsust teha Jumala tööd. Inimene selles psalmis ei oota, et ta seisaks oma vanaduspõlves kasutult jõude. Isegi aktiivsest tööst kõrvale jäämise korral tahab ta jätkata Jumala kiitmist (Ps 71:8) ja kaasinimestele Temast jutustamist (Ps 71:15–18).

`Nende jaoks, kes on eakad – mis on vanemaks saamise eelised? Mida sa nüüd tead, mida ei teadnud siis, kui olid noorem? Kuidas saad seda jagada nendega, kes on nooremad?`
