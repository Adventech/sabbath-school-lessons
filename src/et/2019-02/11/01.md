---
title:  Usklikud perekonnad
date:   08/06/2019
---

## Hingamispäeva pärastlõuna

### Selle nädala õppeaine
Ap 10:1–28, 34, 35; 1Kr 2:2; 1Ts 5:21, 22; Jh 1:12, 13; 3:7; 1Jh 5:1.

> <p>Juhtsalm</p>
> „Seepärast… jookskem püsivusega meile määratud võidujooksu! Vaadakem üles Jeesusele, usu alustajale ja täidesaatjale, kes häbist hoolimata kannatas risti temale seatud rõõmu asemel ja on nüüd istunud Jumala trooni paremale käele“ (Hb 12:1, 2).

Ei ole oluline, missuguses elujärgus oleme, millest oleme läbi tulnud või millega veel silmitsi seisame – meie taustaks on kultuur. Meie vanemaid, meie lapsi, meie kodu, meie perekonda, ka meie kogudust mõjutab suuresti see kultuur, milles elame. Kuigi oma osa etendasid muudki asjaolud, on üleminek hingamispäeva pidamiselt pühapäevale ere näide sellest, kuidas oma aja kultuur kogudust tugevalt ja negatiivselt mõjutas. Iga kord, kui me kirikutest mööda sõidame ja näeme märke pühapäeva pidamisest, saame ilmse meeldetuletuse sellest, kui kaugeleulatuv võib kultuuri võim olla.

Kristlikud perekonnad seisavad kogu aeg vastakuti kultuuriliste väljakutsetega. Mõnikord võib kultuuri mõju olla hea; enamikul juhtudel aga on see mõju negatiivne.

Hea sõnum on see, et evangeeliumi võim annab meile valguse, lohutuse ja tugevuse tegeleda väljakutsetega, mida kultuur esitab. Sellel nädalal vaatame, kuidas olla „usklikud perekonnad“ püüdluses olla „laitmatud ja puhtad, veatud Jumala lapsed keset põikpäist ja rikutud sugupõlve, kelle seas te paistate nagu tähed maailmas“ (Fl 2:15).

_Selle nädala õppetükki õppides valmistud hingamispäevaks, 15. juuniks._
