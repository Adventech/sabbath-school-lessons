---
title: Misjonilugu
date: 14/06/2019
---

#### Jõujaam Jumalale

_Loo on kirja pannud Andrew McChesney._

Keegi vanaldane mees peatus Delsie Knicely perekonnale kuuluva kaupluse juures Lääne-Virginia maapiirkonnas ja esitas ühe palve.

„Tahaksin teid sellel hingamispäeval kirikus näha,“ ütles ta.

Delsie ei tahtnud minna. Ta oli üles kasvanud seitsmenda päeva adventistide kirikus ja käinud adventkoolis. Kuid täiskasvanuna oli ta kirikust lahkunud, abiellunud ning avanud poe, kus müüdi talutooteid, toidukaupu ja ketassaage.

Ometi ei tahtnud ta seda meest – Kester Erskinet, keda ta oli lapsepõlvest saati tundnud – ka jämedalt minema saata. Kester oli tavaliselt sõitnud igal hingamispäeval Delsie vanemate farmi ning mahutanud tema ja ta 11 õde-venda oma autosse, sealhulgas ka pagasiruumi, ning viinud nad kirikusse.

Nüüd oli Kester poes ja ootas oma kutsele vastust.

„Mul ei ole sobivaid riideid,“ ütles Delsie.

Kester oli nädala pärast tagasi ja Delsie tuli lagedale järgmise vabandusega.

„Olgu, ma tulen, kui ma pole haige,“ ütles ta.

Sellel reedel viidi ta haiglasse tõsise vereeritusega. See ehmatas Delsiet ja ta otsustas mitte enam kasutada tervist kirikusseminekust kõrvale põiklemise vabanduseks.

Kaks nädalat pärast haiglas olemist peatus Kester poe juures raamatuga „Riiklik pühapäevaseadus“, mis rääkis sellest, kuidas hingamispäeva asemele tuli pühapäev.

Delsie luges adventpastor A. Jan Marcusseni kirjutatud 94leheküljelise raamatu läbi samal õhtupoolikul, tehes lugemise ajal lehekülgedele märkeid. Ta luges raamatut selsamal õhtul uuesti ja kolmandat korda järgmisel päeval. Ta mõtles: „Ma käisin adventistide põhikoolis ja keskkoolis ja ma tean seda kõike. Miks ma siis kirikus pole?“

„Ma ei suutnud välja mõelda head põhjendust,“ jutustas Delsie Adventmisjonile. „Niisiis läksin kirikusse ja pole sellest peale ühtki hingamispäeva vahele jätnud.“

Täna on vilgas 63aastane naerusuine Delsie Jumala jõujaam. Ta on korraldanud palju evangeelseid koosolekuid, sealhulgas sateliitside kaudu edastatud sarja, mida rahastas 2015. aasta kolmeteistkümnenda hingamispäeva annetus. Samuti on ta juhendajaks olnud tuhandetele Piibli kaugõppe­kursuse õpilastele ja mitu inimest on tema mõju kaasabil ristitud.

Delsie ütles, et Jumalal peab olema huumorimeel. Sellest ajast alates, kui ta väitis, et tal polnud midagi kirikusse selga panna, on tema garderoob täis.

„Issand on pidanud sobivaks, et mul oleks sellest ajast peale palju korralikke riideid,“ ütles ta.
