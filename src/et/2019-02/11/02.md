---
title:  Hoia kinni sellest, mis hea
date:   09/06/2019
---

Evangeelium levib kogu maailmas ja nii kohtavad kristlased erinevaid kultuure ja tavasid, millest paljud puudutavad perekonda ja sotsiaalseid suhteid. Üks suur küsimus kristlike misjonäride jaoks on, kuidas neil tuleb suhtuda mitmesugustesse elu korraldavatesse kultuurinormidesse, sealhulgas ka sellistesse peresuhetesse, mida nad isiklikult peavad ebameeldivaks.

`Loe Ap 10:1–28, 34, 35. Mida õpime siit vajaduse kohta ületada oma takistused ja eelarvamused siis, kui tegemist on teiste kultuuridega?`

Kristus suri iga inimese pattude eest, elukohale vaatamata. Paljud inimesed lihtsalt veel ei tea seda suurt tõde. Kristlaste evangeelne ülesanne on esitada inimestele see uudis koos üleskutsega sellele vastata. Kuna Jumal ei ole erapoolik, kutsutakse kristlasigi kohtlema iga inimest lugupidamise ja ausameelsusega; kutsutakse andma igale inimesele võimalus võtta omaks ka tema kohta kehtiv hea uudis.

`Millisele järeldusele jõudsid varakristlikud misjonärid teistele kultuuridele evangeeliumi kuulutamise suhtes? Millised põhimõtted nendest piiblisalmidest välja joonistuvad? Ap 15:20, 28, 29; 1Kr 2:2, 1Ts 5:21, 22.`

Kuigi iga kultuur peegeldab selles olevate inimeste pattulangenud seisundit, võib kultuurides olla uskumusi, mis sobivad Pühakirjaga ja on evangeeliumi üritusele isegi kasulikud. Üheks näiteks on pere ja kogukonna lähedaste suhete väärtustamine paljudes kohtades kogu maailmas. Kristlased saavad toetada ja tugevdada seda, mis on hea ja hoiab piibellike põhimõtete poole.

Samas ei tohi Jumala tões järeleandmisi teha. Koguduse ajalugu näitab kurvalt, et kompromiss ja kultuuridega mugandumine on tootnud hulgaliselt ebakristlikke uskumusi, mida peetakse ehedaks kristluseks. Saatan väidab, et ta on selle maailma jumal, ning levitab rõõmuga segadust, kuid Jeesus on selle maailma lunastanud ja Tema Vaim juhatab Tema järelkäijad kogu tõesse (Jh 16:13).

`Kui suurt osa su usust kujundab sinu kultuur ja kui palju piibellik tõde? Kuidas õppida nende kahe vahel vahet tegema? Ole valmis arutlema oma vastuse üle klassis.`
