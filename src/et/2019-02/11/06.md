---
title:  Kahekümne esimese sajandi jooksjad
date:   13/06/2019
---

Oma populaarses Piibli ümbersõnastuses _The Message_ kasutab Eugene Peterson sõna „sõnum“ kõikjal, kus esineb piibellik sõna „evangeelium“. Head uudised Jeesusest on tõesti _sõnum_, mida maailm tänasel päeval vajab. Kristlikke perekondi kutsutakse üles seda üheskoos kogema ja edasi jagama, ükskõik, millises kultuuris elatakse.

`Kuidas võtaksid kokku sõna „sõnum“ järgmisi piiblisalme kasutades? Mt 28:5–7: Jh 3:16; Rm 1:16, 17; 1Kr 2:2; 2Kr 5:18–21.`

Esimesed uudised, mida jüngrid kõikjale kandsid, olid uudised Jeesuse ülestõusmisest. Tänased kristlikud perekonnad on lüli pikas jooksvate tõrvikukandjate reas, kes kuulutavad: „Ta on üles äratatud surnuist“, nagu Ta ütles (Mt 28:7). Jeesuse ülestõusmise tõelisus annab tagatise kõigele muule, mida Ta rääkis enda kohta ning Jumala ja Tema armastuse kohta patuste vastu; kõigele, mida Ta ütles andeksandmise ja Temasse uskumise kaudu saadava igavese elu kindlustunde kohta.

_Kirglikud evangeeliumi suhtes._ Pühakirjas vilksatavad evangeeliumi jalustrabavad tagajärjed Jeesuse algsete järelkäijate elus. Nad avasid oma kodu Piibli uurimiseks; nad palvetasid ja sõid üheskoos, jaotasid üksteisega raha ja vahendeid ning kandsid üksteise eest hoolt. Terved leibkonnad võtsid sõnumi omaks. Kas nad olid järsku veatud inimesed? Ei. Kas nende hulgas oli tülisid ja ebakõla? Jah. Kuid millegi poolest olid need Kristuse järelkäijad teistsugused. Nad tundsid ära, et vajavad Jumalat ja üksteist. Nad pidasid esmatähtsaks kooskõla kodus ja koguduses ning püüdsid täita Jeesuse palvet Ketsemanis (Jh 17:20–23). Nad tunnistasid üksteisele ja uskmatutele julgusega, seades isegi oma elu ohtu enda uskumuste pärast.

Nii peab olema ka meiega. Isegi praeguses ajas, nii küüniline, kui see jumalike asjade suhtes ka on, kuulatakse inimesi, kes on millestki vaimustuses. Vaim igatseb täita inimsüdamed huviga evangeeliumi vastu. Kui head uudised saavad meie südame jaoks tõesti nii headeks, nagu need Sõnas on, tuleb jagamine spontaanselt ja tõrgeteta.

`Millised muutused on vaja teha sinu perekonnas, mis aitavad olla „selle sõnumi“ paremad kuulutajad, mida jagama meid on kutsutud?`
