---
title:  Perekonnaelu on jagamiseks
date:   19/06/2019
---

`Käi järgnevaid salme lugedes läbi see, kuidas Uus Testament kasutab sõnu „järgima“ või „eeskujuks võtma“. Mida räägivad need salmid kristlaseks saamise ja kasvamise protsessist? Kuidas kõnelevad need sinu arvates eeskuju ja tunnistamise omavahelisest suhtest? 1Kr 4:16; Ef 5:1; 1Ts 1:6; Hb 6:12; 13:7; 3Jh 11.`

Uus Testament asetab rõhu _eeskujuks võtmisele_ ning kinnitab, et eeskujul on õpetamisprotsessis oluline osa. Inimesed kalduvad olema need, keda või mida nad vaatavad. See põhimõte rakendub suhetele üldiselt ja eriti kodus, kus jäljendamine on tavaline. Lapsed matkivad oma vanemaid ja õde-vendi; abikaasad matkivad sageli teineteist. See arusaam annab oluliselt aimu, kuidas abielupaarid ja perekonnad saavad anda kristlikku tunnistust teistele abielupaaridele ja perekondadele.

_Sotsiaalse mõju jõud._ Anname tunnistust oma kodust siis, kui pakume kaasinimestele võimalusi meid vaadelda ja jagame teatud moel oma kodu kogemust. Paljudel lihtsalt ei ole head järgimisväärset näidet abielust või peresuhetest. Meie kodus võivad nad näha, kuidas Jeesuse meelsus toob erinevuse. „Seltskondlikul mõjul,“ kirjutas Ellen White, „on imeline võim. Kui tahame, võime seda kasutada meid ümbritsevate inimeste aitamiseks.“ – _Tervise teenistuses_, lk 354.

Kui abielupaarid kutsuvad teisi paare einestama, seltsis olema või Piiblit uurima või kui nad osalevad koos abielu arendamise programmides, siis näevad külalised eeskuju. Vastastikune huvi, toetus, suhtlemine ja konfliktide lahendamine ning erinevustega kohanemine annavad tunnistust sellest, et perekond elab Kristuses.

`Millega aga tuleb selles kontekstis alati ettevaatlik olla? Jr 17:9; Jh 2:25; Rm 3:23.`

_Järgi usklikke, kes järgivad Kristust._ Kõik inimlikud eeskujud on vigased; olgu kristliku kodu tunnistus nii hea kui tahes, see ei ole absoluutselt täiuslik eeskuju. Uus Testament kutsub üksikisikuid üles järgima ja jäljendama usklikke selles, milles nad järgivad Kristust. Mõte on selles, et inimesed hakkavad kristlikust usust aru saama siis, kui seda ilmutab kaasinimeste elu, kes on samasugused inimesed ja ekslikud nagu nemadki.

`Mida saad teha selleks, et sinu kodu oleks parem kristliku tunnistamise näide?`
