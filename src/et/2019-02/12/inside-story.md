---
title: Misjonilugu
date: 21/06/2019
---

#### Tänab Jumalat koos HIViga

_Selle loo on kirjutanud Andrew McChesney._

Maria Samol on HIV ja ta tänab Jumalat.

Maria sündis seitsmenda päeva adventistide perekonda Nicuadala külas Mosambiigis ja ta ristiti 7aastaselt. Tema külas ei olnud keskkooli, seepärast kolis ta õpingute jätkamiseks Quilimanesse, 30minutilise autosõidu kaugusele lõunasse. Seal sai ta uusi sõpru, kes tegid ta tuttavaks alkoholi ja tubakaga.

Maria ema-isa said teada, et tütar suitsetas ja jõi viina, alles pärast seda, kui ta abiellus. Ühel päeval tuli isa talle külla ja astus uksest sisse siis, kui Maria suitsetas. Isa ei öelnud sõnagi, aga Mariat valdas süütunne ning ta otsustas, et ei suitseta ega tarbi enam kunagi alkoholi.

Suitsetamisest loobumine osutus kergeks, kuid joomisest vabanemine oli Maria jaoks palju keerulisem. Ta palvetas abi pärast. Jumal vastas tavatul moel, ütles ta. Ta hakkas kannatama tõsiste paanikahoogude all. Kartes, et ta sureb, viis Maria abikaasa naise Lõuna-Aafrikasse ravile. Lõuna-Aafrika arst hoiatas, et Maria võib kolme kuuga surra, kui ta alkoholist ei loobu.

Maria lõpetas joomise 45päevase taastusprogrammi abiga, pöördus tagasi Mosambiiki ja pühendas oma elu taas Jeesusele.

Siis suri ta abikaasa. Kuus aastat hiljem sai Maria rabava teate, et mees oli HI-viiruse kandja – ja oli viiruse edasi andnud ka temale.

„Sellest ajast alates,“ ütles ta naeratades, „olen ma tänanud Jumalat.“

Põhjuseks on see, et ta tunneb ennast tervemana kui kunagi varem oma elus.

„Mu tervis on parem kui enne seda, mil ma viirusega nakatusin, ja mu teadvus on selge,“ ütles ta.

Täna töötab nelja lapselapse vanaema Maria kaupmehena, kes ostab külades kokku kulda ja kalliskive ning müüb neid Nampulas, Mosambiigi suuruselt kolmandas linnas. Kuid tema kireks on julgustada teisi HI-viiruse kandjaid.

„Paljud inimesed kaotavad lootuse, kui saavad teada, et nad on nakatunud,“ ütles ta. „Neil ei ole kellegagi sellest rääkida ja nad surevad.“

Ta ütles, et adventistid peaksid pidama oma eriliseks kohustuseks jõuda nendeni, kel on HIV, palvetama koos nendega ja julgustama neid.

„Räägin neile lootusest, mis on minul Jeesuses, ja kõnelen Tema peatsest tulekust,“ ütles ta.

_Osa 2019. aasta esimese veerandaasta kolmeteistkümnenda hingamispäeva annetusest läheb orbudekodu rajamiseks lastele, kes on Nampulas kaotanud HIV ja AIDSi tõttu oma vanemad. Täname teid misjoniannetuste eest._
