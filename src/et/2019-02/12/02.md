---
title:  Õpime kuninga veast
date:   16/06/2019
---

**Loe läbi Hiskija terveks saamise ja Babüloonia saadikute külaskäigu lugu. 2Aj 32:25, 31; Js 38. ptk; Js 39. ptk.**

Pühakiri osutab sellele, et saadikuid huvitas kuningas Hiskija imeline taastumine. Kuid näib, et Hiskija vaikis oma tervenemiskogemuse maha. Ta ei pannud rõhku sellele, mis avanuks teateid koguvate saadikute südame tõelise Jumala tundmisele. Kontrast tema tervenemisjärgse tänutunde (38. ptk) ja tema vaikimise vahel (39. ptk) on silmatorkav.

_Jumal pani tema proovile._ See riigivisiit oli väga tähelepanuväärne sündmus; ometi ei ole kirjas sõnakestki sellest, et Hiskija oleks otsinud selle jaoks eriliselt palveabi ei prohvetitelt ega preestritelt. Ka Jumal ei sekkunud. Üksi, avalikkuse silma alt väljas, arutlemata vaimulike nõuandjatega, jättis Hiskija ilmselt oma mõtteis tagaplaanile Jumala töö nii iseenda kui ka oma rahva elus. Ajaloolase kavatsus 2Aj 32:31 kirja pannes võis olla näidata, kui kergesti saab Jumala õnnistusi pidada enesestmõistetavaks ja kuidas Tema armu saajad kalduvad muutuma liigselt enesekindlaks.

`Allpool on mõni õpetus ustavusest koduses elus, mida saab Hiskija kogemusest välja noppida. Millele sa veel mõtled?`

Iga külaskäik kristlaste koju on inimese jaoks võimalus kohtuda Kristuse järelkäijatega.

Tõenäoliselt asuvad vähesed külalised vaimulikel teemadel vestlema. Kristlastel tuleb leida teid, kuidas ära tunda ja sobivalt kasutada võimalusi rääkida häid sõnumeid.

Kristlasi ei kutsuta üles näitama oma materiaalset õitsengut või saavutusi, kuigi nad võivad möönda, et need on Jumala õnnistused. Neid kutsutakse „kuulutama tema kiidetavust, kes teid on kutsunud pimedusest oma imelisse valgusse“ (1Pt 2:9) ehk, kasutades Hiskija lugu kujundina – kuulutama, et nad olid suremas, aga Kristus on nad terveks teinud; nad olid surnud pattudes ja Kristus äratas nad üles ning asetas taevasesse olukorda (Ef 2:4–6).

`Mil viisil oled sa võimeline kasutama oma kodu kaasinimestele tunnistamiseks? Kuidas saaksid oma usku Kristusesse jagada enda külalistele veel otsekohesemalt?`
