---
title:  Nakkava sõbralikkuse keskused
date:   20/06/2019
---

**Võrdle Piibli viiteid külalislahkusele koos tegelike juhtumustega mõne Piiblis kirjeldatud perekonna kodus. Js 58:6, 7, 10–12; Rm 12:13; 1Pt 4:9. Pööra tähelepanu ilmutatava külalislahkuse iseloomulikele joontele.**

`Aabraham ja Saara (1Ms 18:1–8)`

`Rebeka ja tema pere (1Ms 24:15–20, 31–33)`

`Sakkeus (Lk 19:1–9)`

Külalislahkus täidab teise isiku põhivajadused puhkuse, toidu ja sõpruse järele. Tegemist on ennastunustava armastuse käegakatsutava väljendumisega. Jeesus omistas külalislahkusele teoloogilise tähenduse siis, kui Ta õpetas, et näljase söötmine ja janusele vee andmine oli Tema teenimine (Mt 25:34–40). Oma kodu kasutamine teenimiseks ulatub lihtsalt naabrite kutsumisest lõunasöögile kuni äärmise külalislahkuseni, mil enda tuppa majutatakse väärkohtlemise ohver. Teenimiseks võib olla lihtne sõbralikkus, võimalus kellegagi koos palvetada või piiblitundi korraldada. Õige külalislahkus lähtub nende südamest, keda on puudutanud Jumala armastus ning kes tahavad väljendada oma armastust sõnades ja tegudes.

Perekonnad kaebavad mõnikord, et neil puuduvad ruumid, aeg ja/või energia külalislahkust ilmutada. Teised tunnevad kohmetust, oskamatust ja ebakindlust tuttavlikust kaugemale minnes ning uskmatutega sõbrustades. Osa soovib vältida raskusi oma elus, mis võivad tekkida kaasinimeste kaasamisest. Paljud kaasaja perekonnad ajavad segamini _külalislahkuse_ ja _lõbustamise_.

`Mil viisil peegeldab sinu kodune elu su vaimulikku olukorda?`
