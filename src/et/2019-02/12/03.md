---
title:  Esiteks perekond
date:   17/06/2019
---

Otse loomulikult saavad meie evangeeliumi jagamise püüdlusest esimesena osa inimesed meie kodus. Sellest tähtsamat misjonipõldu ei ole olemas.

`Millised järeldused saame tuletada Jh 1:40–42st kodus jagatud usu kohta? Vaata ka 5Ms 6:6, 7; Rt 1:14–18.`

_Innustav teadaanne._ Andreas läks kaugemale lihtsalt teatamisest; ta korraldas oma vennale Siimonale kohtumise Jeesusega. Innustav teadaanne Jeesusest ning Tema kui isikuga tuttavaks tegemine on väga lihtne sugulastele evangeeliumi jagamise valem oma kodus! Pärast tutvustamist astus Andreas kõrvale. Siitpeale oli Jeesusel ja Peetrusel juba oma suhe.

_Aidata lapsed usuni._ Kodus olevad lapsed võivad evangeeliumi jagamise pingutuste mõttes jääda sageli tähelepanuta – nagu nad polekski sobivad vastuvõtjad. Lapsevanemad eeldavad ekslikult, et lapsed lihtsalt imevad endasse perekonna vaimulikkuse. Seda ei tohi pidada enesestmõistetavaks. Kuigi lapsed ja noored õpivad eeskujust, mida nad jälgivad, on tõsi ka see, et niisugused Issanda perekonna nooremad liikmed vajavad individuaalset tähelepanu ja võimalust, et neile Teda isiklikult tutvustada. 5Ms 6. peatükk on siinkohal visa: tähelepanu tuleb pöörata mõjusaimat laadi religioossele kasvatusele. Kodus tuleb julgustada isikliku ja perekondliku jumalateenimise igapäevaseid vaimulikke harjumusi. Laste ja noorte heaks tuleb panustada aega ja innukaid jõupingutusi.

`Mida saame õppida Noomi evangeelsetest jõupingutustest? Rt 1:8–22.`

Rutt nägi Noomi kõige kehvemaid hetki: kui ta püüdis sundida miniat ära minema ning kui ta valutava südame ja masendusega paiskas Jumalale välja oma kaotuste loetelu (Rt 1:15, 20, 21). Ei saa olla ilmekamat tunnistust, kui see, mille annab Rutt – ta näitab, et noor inimene saab täiusliku Jumalaga kohtuda ja Talle pühenduda isegi siis, kui teda teeb Jumalaga tuttavaks ebatäiuslik lapsevanem.

`Kuidas mõjutab sinu suhtumist sinuga koos elavatesse inimestesse mõte, et kodu on tähtsaim misjonipõld? Valmistage perekonnana koos nimekiri jõupingutustest, mida saab teie pere teha päästmata sugulaste juhtimiseks Kristuse juurde.`
