---
title:  Eluaegse kaaslase valik
date:   10/04/2019
---

Kui pead oma sõpru hoolikalt valima, siis veel hoolikamalt pead valima sel puhul, kui tegemist on su tulevase abikaasaga. Aadam oli väga õnnistatud, et Jumal valmistas omaenda kätega tema eluaegse kaaslase, kasutades selleks Aadama seest võetut. Aadama valik oli kerge, kuna Eeva oli küll ainus naine, kuid ka täiuslik naine. Meil ülejäänutel on natuke keerulisem, sest mitte keegi meist ei ole täiuslik ja meil on valida palju rohkemate inimeste seast.

Kuna see otsus on niivõrd tähtis, ei jäta Jumal meid selles eluvaldkonnas juhendamata. Kõikide nende tähtsate etappide kõrval, mida esmaspäevases osas vaatasime, tuleb astuda veel konkreetsemaid samme, kui kõne all on abiellumine (vaatame koguabiellumise temaatikat täpsemalt 6. õppetükis). Ometigi on abikaasa valimine – kui välja jätta valik Issandat teenida – peaaegu alati kõige põhjapanevam valik, mida keegi oma elus teeb.

`Missugune väga üldine juhis on järgmistes kirjakohtades, mida saab rakendada ja peab rakendama igaüks, kes otsib õiget abielupartnerit? Ps 37:27; 119:97; 1Kr 15:33; Jk 1:23–25.`

Otsides seda õiget, kellega abielluda, tuleb kõigepealt ise olla õige inimene. „Kõike siis, mida te iganes tahate, et inimesed teile teeksid, tehke ka nendele! See ongi Seadus ja Prohvetid“ (Mt 7:12). Võib ju leida suurepärase võimaliku abikaasa, kellel on kõik soovitavad omadused, aga kui sellel, kes teises niisugusi häid omadusi otsib, need endal puuduvad, kerkivad esile probleemid.

Öeldu pole midagi uut ja seda on kindlasti näha mitte üksnes abielus, vaid elus üldiselt. Paulus pühendab roomlastele kirjutatud kirja avasõnades päris palju aega neist rääkides, kes kaasinimesi hukka mõistes on ise süüdi selles, milles nad teisi hukka mõistavad. Või, nagu Jeesus ütles: „Aga miks sa näed pindu oma venna silmas, palki iseenese silmas aga ei märka?“ (Mt 7:3).

`Kui sageli leiad ennast soovimas, et teistel (võib-olla sinu abikaasal) oleksid need jooned, mis sinul tegelikult puuduvad? Mõtle sellele.`
