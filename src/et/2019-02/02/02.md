---
title:  Vaba tahe, vaba valik
date:   07/04/2019
---

Osa kristlasi usub, et Jumal on juba enne, kui inimene sündis, valinud ära, kas see inimene saab päästetud või mitte. See tähendab, et need, kes lõpuks igaveseks hukkuvad, hukkuvad sellepärast, et Jumal oma tarkuses (nii väidab selline teoloogia) langetas valiku inimese hukkaminekuks. Seega mõistetakse inimene hukka oma valikutest sõltumata.

Õnneks me seitsmenda päeva adventistidena sellist teoloogiat ei tunnista. Usume hoopiski, et Jumal on valinud meid kõiki päästeks ning isegi enne seda, kui maailm alguse sai, langetati valik, et meil on Temas igavene elu.

`Loe Ef 1:1–4; Tt 1:1, 2 ja 2Tm 1:8, 9. Mida räägivad need salmid meile Jumala poolt valitud olemisest ja sellest, millal meid valiti?`

Kui tahes head need uudised on, läheb osa inimesi ikkagi hukka (Mt 25:41). Nii juhtub sellepärast, et kuigi Jumal on meid kõiki valinud, on Ta andnud inimestele pühima anni, milleks on vaba tahe, vaba valik.

`Mida õpetab Mt 22:35–37 vaba tahte kohta?`

Issand ei sunni meid Teda armastama. Armastust, nii et see oleks tõesti armastus, tuleb vabalt anda. Võib väita, et Piibel on mitmel viisil lugu Jumalast, kes sirutub kadumaläinud inimeste poole ja püüab, ilma sundimiseta, nende südant enda poole võita. Seda reaalsust näeb kõige paremini Jeesuse elus ja töös ning selles, kuidas inimesed – oma vaba tahet kasutades – Talle vastasid. Mõnda tõmbas Tema poole; teised tahtsid Tema surma.

Jah, Jumal on meid valinud pääsemiseks, kuid lõpuks tuleb meil langetada valik pääste vastu võtta. Pole kahtlustki, et kõikidest valikutest, mida meil teha tuleb, on valik Issandat teenida kõige olulisem nii meie jaoks kui ka nende jaoks, keda meie elu ja valikud mõjutavad (nagu näiteks meie otsene perekond).
