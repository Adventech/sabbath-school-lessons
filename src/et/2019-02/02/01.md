---
title:  Valikud, mida langetame
date:   06/04/2019
---

## Hingamispäeva pärastlõuna

### Selle nädala õppeaine
Ef 1:1–4; Mt 22:35–37, Mt 7:24, 25; Õp 18:24; 1Kr 15:33; Kg 2:1–11.

> <p>Juhtsalm</p>
> „Aga kui teie silmis on halb teenida Issandat, siis valige endile täna, keda te tahate teenida: kas neid jumalaid, keda teie vanemad teenisid teisel pool jõge, või emorlaste jumalaid, kelle maal te elate? Aga mina ja mu pere, meie teenime Issandat!“ (Jos 24:15).

Olete kunagi märganud, et elu on täis valikuid? Tegelikult võib lausa väita, et mitmel moel ongi see, mida me kogu päeva teeme – hetkest, mil hommikul üles tõuseme, kuni voodisse minekuni – valikute langetamine. Teeme nii palju valikuid, et sageli isegi ei mõtle neile. Me lihtsalt valime.

Osa valikuid on lihtsad ja lausa rutiiniks muutunud, samas kui teised on elumuutvad ja igaveste tagajärgedega; mitte ainult meie, vaid koguni meie oma perekonna jaoks.

Seega on väga oluline, et mõtleksime oma valikud läbi – eelkõige suured, need, mis mõjutavad meie elu ning meie perekonna ja iga pereliikme elu kuni lõpuni välja.

Kui paljud meist, kuni tänaseni, kahetsevad valikuid, mida oleme teinud? Kui paljud, kuni tänaseni, elavad isegi kaua aega tagasi langetatud valede valikute rusudel? Õnneks on olemas andestus. On lunastus ja on paranemine – ka kõige hullematest otsustest.

Sellel nädalal vaatleme väga laias laastus meie poolt langetatavate valikute probleemistikku ja seda, kuidas peaksime valikuid tegema ning milline mõju võib neil olla meile ja meie perekonnale.


_Selle nädala õppetükki õppides valmistud hingamispäevaks, 13. aprilliks._
