---
title: Misjonilugu
date: 12/04/2019
---

#### Brasiilia kelmid pommitavad

_Loo on kirja pannud Carolyn Azo._

Olles jahmunud uudiste üle Aafrikas nälgivatest inimestest jättis Marcelo Dornelles oma mugava elu sinnapaika, et pakkuda ADRA kaudu abi sellistele sõjast räsitud riikidele nagu Mosambiigi Vabariik, Angola Vabariik ja Iraagi Vabariik. Kuigi Marcelo on alles 48aastane, tunnistavad ta hallid juuksed ja vagusid täis nägu rasketest aastatest humanitaartöös pommi­plahvatuste keskel, intensiivse päikese käes ja kallavas vihmas.

Tema ei saa juhtunut muuta.

„Olin 1990. aastal väga rahulolematu, kuigi mu elu oli mugav,“ ütles Marcelo meie vestluse ajal Iraagis Erbili linnas, kus ta töötas ADRA juhina Kurdistanis. „Tundsin soovi aidata, kui nägin televisioonis pilte Etioopias ja Somaalias nälga surevatest inimestest, kus tollal käis sõda. Tean, et Jumal kutsus mind.“

Tema esimeseks lähetuseks oli aidata Adventistide Katastroofi- ja Arenguabi Organisatsioonil panna alus toiduprogrammidele inimeste heaks, kes sõjalise konflikti ja põua tõttu Mosambiigi sajast külast ümber asustati. See riik oli 1977. aastast alates täbaras kodusõjas ning rahulepinguni jõuti alles 1992. aastal.

„Kui ma sinna saabusin, taipasin, et olukord oli keerulisem, kui olin arvanud,“ ütles Marcelo. „Aga ma ei saanud tagasi pöörata. Vajati palju-palju abi.“

Ta töötas Mosambiigis kaheksa kuud ning tema sõnul kasvas soov kaasinimesi aidata üha tugevamaks. Kuid ta ema meditsiiniline hädavajadus sundis teda tööaega lühendama ja Brasiiliasse tagasi pöörduma, et ema eest hoolitseda.

Järgmine lähetus Angolasse tõi Marcelo riiki, mis on kodusõjas olnud 27 aastat. Sealsed esimesed aastad olid õudsed, kui ta nägi meeleheitel inimesi söömas sandaale ja surnud koeri. 1993. aasta sõjalise rünnaku ajal päästis ta näljast ja pommi lööklainetest 20 last, andes neile varjupaika oma kodus provintsi pealinnas Malanjes (Põhja-Angolas).

„See oli kohutav, mida tänavail nägin; kümned-kümned lapsed, kes olid ainult luu ja nahk, olid näljasurma äärel,“ ütles ta. „Ma ei suutnud sellist viletsust taluda. Nii kogusin kokku lapsed, keda kohtasin, tõin nad oma koju ja toitsin neid.“

Samuti töötas ta ADRAga selle nimel, et paigutada rohkem kui 200 orvuks jäänud last adventperedesse Malanjes.

2016ndal aastal kolis Marcelo Iraaki, et aidata seal riigisiseselt ümber asustatud inimesi.

„See mees on suure südamega,“ ütles Liander Reis, brasiillane, kes töötab ADRA Kurdistani rahandusjuhina.
