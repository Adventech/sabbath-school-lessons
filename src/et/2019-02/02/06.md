---
title:  Suuna valimine
date:   11/04/2019
---

Mingil hetkel tuleb meil langetada otsus selle kohta, mida oma elus töö või karjääri mõttes teha tahame. Kui ei olda sõltumatult rikas ega töötata täiskohaga kodus majapidamise ja perekonna eest hoolitsejana (mis on üllaim amet üldse), siis tuleb paljudel inimestel valida mõni tee elatise teenimiseks.

Mõistagi elame kõik kindlates tingimustes, mis võivad suurel määral piirata meie valikuid tegevusala suhtes. Kuid ükskõik, millist tööd teeme, saame langetada elukutsega seotud valikud, mis – eriti selle teadmise kontekstis, et meil on pääste Jeesuses Kristuses – lisavad meie elule tähenduse ja eesmärgi. Ühesõnaga, mida me iganes teeme, saame seda teha Jumala auks.

`Millise vea tegi Saalomon ja kuidas olla hoolikad, et meie midagi sarnast ei teeks? Kg 2:1–11.`

Ei ole vaja, et oleksime rikkad, langemaks samasse lõksu, kuhu Saalomon. „Jah, kõige kurja juur on rahaarmastus, sest raha ihaldades on mõnedki eksinud ära usust ja on ise endale valmistanud palju valu“ (1Tm 6:10). Võib olla vaene ja armastada raha sama palju, kui armastab keegi, kes on rikas.

Loomulikult on meil vaja elatist teenida, kuid vaatamata sellele, mida teeme ja kui palju teenime, ei tohi jõukuse tagaajamist muuta oma ebajumalaks. Paljud perekonnad on ju kannatanud selle käes, et isa, kes hoolis ainult raha teenimisest, jättis rikkust jahtides perega tegelemata. Kui paljud lapsed või abikaasad eelistaksid tagasihoidlikumat elustiili, et nende suhe isaga ei vaesuks? Enamikul juhtudel eelistatakse tugevama suhte nimel tagasihoidlikumat elustiili.

Loomisest alates kavandas Jumal töö elu osaks (1Ms 2:15). Ohuks muutub see siis, kui teeme tööst oma elu keskpunkti või saab jõukuse omandamisest eesmärk omaette. Selle vea tegi Saalomon. Ta otsis elu mõtet oma projektidest ja kuigi paljud neist pakkusid talle teatud määral rahuldust, jõudis ta lõpuks arusaamisele, et need olid mõttetud.

`Keegi ütles kord: „Kui palju on üldse inimesi, kes oma elu lõpul soovivad, et nad oleksid veetnud veel rohkem aega töökabinetis ja vähem aega oma perekonnaga?“ Mis on selle ütluse oluline sõnum?`
