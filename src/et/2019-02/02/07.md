---
title:  Toetav mõte
date:   12/04/2019
---

Pühakirjas seisame läbivalt silmitsi inimese vaba tahte reaalsusega. Ka pattulangemata Aadamal ja Eeval (1Ms 3. ptk) oli vaba tahe ning kahjuks langetasid nad sellega vale valiku. Kui pattulangemata olevused oma täiuslikkuses võivad vaba tahet valesti kasutada, kui palju enam siis meiesugused patust läbi imbunud inimesed?

Meil tuleb ka meeles pidada, et vaba tahe on just nimelt vaba, mis tähendab, et vaatamata meile avaldatavale survele (nii seest kui väljastpoolt) ei pea me valima seda, mis on vale. Võime endas oleva Jumala väe kaudu langetada õiged otsused selle vaba tahtega, mille Jumal meile andis. Seega on väga tähtis, et vaeksime hoolikalt oma otsuseid, eriti sellele mõeldes, kuidas mõjutavad need otsused meie pereelu. Kaini vaba tahte valik tappa oma vend laastas kindlasti tema perekonda. Joosepi vendade vaba tahte otsus müüa Joosep orjaks rikkus nende isa elu. „Ja ta tundis selle ära ning ütles: „See on mu poja kuub! Kuri loom on ta ära söönud, Joosep on tõesti maha murtud!“ Ja Jaakob käristas oma riided lõhki, kinnitas kotiriide niuete ümber ja leinas oma poega kaua aega. Kõik ta pojad ja tütred püüdsid teda trööstida, kuid ta ei lasknud ennast trööstida, vaid ütles: „Ma lähen tõesti leinates oma poja juurde hauda!“ Ja tema isa nuttis teda taga“ (1Ms 37:33–35).

Kõikjal Piiblis, nii nagu ka elus, leiame näiteid selle kohta, kuidas pereliikmete vabad valikud kas heas või halvas suunas mõjutasid teisi, nagu näiteks Korahi, Daatani ja Abirami valikud (4Ms 16:1–32; vaata ka Tn 6:24, 25; 1Ms 18:19).

**Küsimused aruteluks:**

1. `Milliseid vabu valikuid sa täna tegid? Mida räägivad need sinust endast ning su suhtest Jumalaga ja kaasinimestega? Millise enda valiku – kui üldse millegi – suhtes soovid, et oleksid valinud teisiti?`

2. `Millised Piibli tegelased langetasid vale valiku ja mida me nende vigadest õpime? Kuidas mõjutasid valed valikud nende perekonda?`

3. `Pole kahtlustki, et meil kõigil tuleb kahetseda tehtud valesid valikuid. Miks on sellistel kahetsuse aegadel evangeelium niivõrd heaks sõnumiks? Millistele Piibli tõotustele oled toetunud aegadel, mil tunned valede valikute üle masendust ja süüd?`

4. `Kui mõni inimene tuleks sinu juurde abiellumisest rääkima, siis millist nõu sa neile annaksid ja miks? Millisele põhimõttele Jumala Sõnast sa osutaksid kui abivahendile, kuidas seda tähtsat otsust läbi töötada?`

---
_Annetus >> maailmamisjon_

_Päikeseloojang 20:25_
