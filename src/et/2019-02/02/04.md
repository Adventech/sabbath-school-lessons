---
title:  Sõprade valimine
date:   09/04/2019
---

Üheks tähtsaimaks valikuks, mida teeme, on meie sõbrad. Enamikul juhtudel ei ole meil kavas, et saame nüüd kellegagi sõbraks; sageli areneb sõprus loomulikult, kui veedame aega inimestega, kes tunnevad rõõmu millegi üle, mis meidki rõõmustab.

`Millised põhimõtted sõprade valimise kohta saame järgmistest salmidest? Õp 12:26; 17:17; 18:24; 22:24, 25.`

Õp 18:24 ütleb, et kui me soovime endale sõpru, peame olema sõbralikud. Mõnikord leiavad inimesed, et nad on üksi, kuid nende morn ja negatiivne hoiak lükkab teisi eemale. „Isegi parimatel meist on neid ebameeldivaid jooni, ning sõpru valides peaksime valima need, kes ei lähe meie juurest ära, kui saavad aru, et me ei ole täiuslikud. Vaja läheb vastastikust kannatlikkust. Peaksime üksteist armastama ja austama, olenemata vigadest ja puudustest, mida ei saa kahe silma vahele jätta, sest selline on Kristuse Vaim. Tuleb arendada alandlikkust ja leplikkust ning kannatlikku peenetundelisust kaasinimeste vigade suhtes. See hävitab igasuguse kitsarinnalise isekuse ning teeb meie südame avaraks ja suuremeelseks.“ – Ellen G. White, _Pastoral Ministry_, lk 95.

Üks tuntuim lugu sõprusest on Taaveti ja Joonatani vaheline sõprus. Oleks Iisraeli esimene kuningas, Joonatani isa Saul, olnud ustav ja sõnakuulelik, oleks tema kuningriik kestnud põlvkondi ning Joonatan oleks olnud tema järglane troonil. Kui Saul osutus oma kutsumises väärituks, valis Jumal Iisraeli uueks kuningaks Taaveti, tühistades sellega Joonatani jaoks koha, mis muidu kuulunuks õigusega temale. Siin on tegemist jõulise näitega sellest, kuidas ühe perekonnaliikme (Sauli) valed valikud avaldasid mõju perekonna teisele liikmele (Joonatanile).

Kuid Joonatan ei olnud Taaveti peale vihane või kade. Ta valis hoopis Taavetit aidata, kaitstes teda oma isa, Sauli viha eest. „Joonatani hing oli nagu ühte köidetud Taaveti hingega“ (1Sm 18:1). Õige sõpruse jõuline näide.

`„Ärge eksige! „Halb seltskond rikub head kombed““ (1Kr 15:33). Milline on olnud sinu kogemus sõpradega, ka nendega, kes ei mõelnud sulle halba teha, aga tegid seda lõpuks ikkagi? Kuidas teeb valede sõprade valimine halba perekonnasuhetele?`
