---
title:  Tervise kaotamine
date:   26/05/2019
---

Oleme elupuust tuhandete aastate kaugusel; ja me kõik tunneme seda, eriti siis, kui on tegemist oma füüsilise tervisega. Varem või hiljem – kui trauma meid just noorelt ei tapa – jõuame kõik karmi tegelikkuse ette, et meie tervis kaob.

Ja nii keeruline, kui tervisekaotus ka on, osutub see veel piinavamaks siis, kui see ei puuduta üksnes meid ennast, vaid kedagi meie oma perekonnast, eks ole? Kui paljud lapsevanemad on – eriti siis, kui nad on tegelenud oma haige lapsega – soovinud, et lapse asemel oleks haige hoopis tema, vanem, ise? Kahjuks pole meile sellist valikut jäetud.

`Mis on kõikides neis kirjapanekutes ühist? Mk 5:22–24, 35–43; Mt 15:22–28; Lk 4:38, 39; Jh 4:46–54.`

Kõikidel neil juhtumitel, ja kahtlemata väga paljudel teistel kordadel, oli pereliige see, kes palus Jeesuselt abi teise pereliikme pärast.

Kahtlemata tajume, et kannatame, kuna elame pattulangenud maailmas. Kui patt astus siia maailma, ei tulnud kaasa mitte ainult surm, vaid ka krooniline valu, haigestumine ja haigus. Kui seisame silmitsi kroonilise või saatusliku haigusega, võib tekkida šokk, viha ja meeleheide või tunneme lausa, et tahaksime karjuda: „Mu Jumal, mu Jumal, miks sa mu maha jätsid? Kaugel mu päästest on mu oigamissõnad“ (Ps 22:1). Nii nagu tegi Taavet, nii teeme meiegi hästi, kui viime oma küsimused, viha ja valu Jumala ette.

Haigus ja kannatus jäävad mitmeti mõistatuseks, kuni surm Jeesuse taastulekul lõplikult löödud saab. Teisalt võime Jumala Sõnast koguda tähtsaid tõdesid. Ajal, mil Iiob kannatas sõnulseletamatu piina käes, koges ta sügavamat lähedust Jumalaga. Ta selgitab: „Ma olin ainult kõrvaga kuulnud kuuldusi sinust, aga nüüd on mu silm sind näinud“ (Ii 42:5). Paulusel oli mingisugune krooniline haigus ja viis, kuidas ta seda käsitles, räägib meile, et kannatus saab meid vaimselt ette valmistada kaasinimesi lohutama, see võimaldab meil kaasa elada teistele, kellel on valus, ja teeb meist veel tõhusamad teiste teenijad (2Kr 1:3–5) – see tähendab siis, kui me ei luba sellel ennast murda.

`Millistele tõotustele saame toetuda siis, kui meie ise või me pere­liikmed haiguse käes kannatavad? Miks on seesugustel aegadel Jeesuse, meie Issanda tegelik kannatamine ristil meie jaoks väga tähtis? Mida õpetab Tema ristil olek meile Jumala lakkamatu armastuse kohta ka meie perekonnas oleva haiguse keskel?`
