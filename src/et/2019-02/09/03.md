---
title:  Usalduse kaotamine
date:   27/05/2019
---

Oleme kõik patused, puudulikud inimesed, kes osutuvad mõnikord eba­usaldusväärseks kellegi jaoks, kes meid usaldasid. Ja kes poleks olnud ohver, kui keegi teine meie usaldust reetis? Selline usalduse kaotus on raske, kuid asi on alati veel hullem siis, kui me reedame perekonnaliikme või mõni pereliige reedab meid.

Mõnikord võib näida kergem oma kaotust vähendada ja minema joosta, kui otsustame, et suhe pole taastamise pingutust väärt. Muidugi on juhtum raske, kui tegemist on pereliikmega, nagu näiteks abikaasa. Võib isegi öelda, et abielu üks eesmärk on õpetada meile, kuidas usaldust taas üles ehitada, kui see on purunenud.

`Kui usaldusega on suhetes mindud kompromissile, siis kuidas saaksid mõlemad usaldada, et suhe saaks parandatud ja päästetud? 1Pt 5:6, 7; 1Jh 4:18; Jk 5:16; Mt 6:14, 15.`

Purunenud suhte taastamine on nagu teekond; sul tuleb astuda samm korraga. See teekond algab siira tunnistamisega, et on valus, ning tõsiasja ära rääkimisega, olgu tegu millise süüteoga tahes ja olgu süüdlane kes tahes.

Kui tegemist on abielurikkumisega, algab paranemine siis, kui reetur üles tunnistab. Paranemisprotsessi osana peab süü tunnistamisega kaasnema täielik süüdlasepoolne avatus. Mitte midagi ei tohi jääda varjule, muidu, kui see välja tuleb (ning see tuleb välja), hävitab see taas uuendatud usalduse. Ja usaldus saab teist korda hoobi, mida on veel raskem parandada kui esimese rikkumise korral.

Usalduse taastamine nõuab aega ja kannatlikkust. Mida tõsisem on süütegu, seda rohkem aega võtab selle heastamine. Tuleb tunnistada tõsiasja, et nii mõnelgi korral paistad sa liikuvat kaks sammu edasi ja kolm sammu tagasi. Ühel päeval näib, et homseks on lootust, ja järgmisel päeval tunned, et kõik jookseb liiva. Paljud on aga suutnud oma purunenud suhte taastada ning välja arendada sügavama, lähedasema ja õnnelikuma abielu.

`Milliseid abielu parandamise põhimõtteid saab kasutada muud laadi purunenud usalduse korral? Samas aga, milline olukord võib olla selline, et kuigi antakse andeks, ei ole enam usaldust ega tohikski olla?`
