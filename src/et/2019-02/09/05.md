---
title:  Vabaduse kaotamine
date:   29/05/2019
---

Jumal üksi teab, kui paljud miljonid, isegi miljardid inimesed võitlevad teatud vormis sõltuvusega. Tänase päevani ei tea teadlased täpselt, mis seda põhjustab, kuigi nii mõnelgi puhul võivad nad tõepoolest täheldada, et on ajuosa, milles asuvad ihalused ja soovid.

Kahjuks ei ole selliste sõltuvuse asupaikade leidmine sama, mis meie vabastamine nendest sõltuvustest.

Sõltuvus on igaühe – mitte üksnes sõltlase – jaoks ränk. Pereliikmed – lapsevanemad, abikaasa, lapsed – kõik kannatavad väga palju, kui üks pereliige on sellise jõu haardes, millest ta ei näi lahti saavat.

Uimastid, alkohol, tubakas, õnnemängud, pornograafia, seks, ka toit – kogu loetletu muudab sõltuvuseks nende kasutamise või kuritarvitamise harjumuslik ja üha kasvav olemus. Sa pole suuteline lõpetama isegi siis, kui tead, et see sind kahjustab. Oma valikuvabadust nautides muutud sa selle orjaks, millest sa sõltuvuses oled, ja niimoodi kaotad sa tegelikult oma vabaduse. Peetrus selgitab sõltuvust ja selle tagajärgi lihtsalt: „Nad tõotavad igaühele vabadust. Kuid nad pole midagi muud kui ropult elamise orjad, sest inimene on ükskõik mille ori, mis teda kontrollib“ (2Pt 2:19, CEV).

`Mis viib inimese sõltuvusse? Lk 16:13; Rm 6:16; Jk 1:13–15; 1Jh 2:16.`

Patt ja sõltuvus ei ole tingimata üks ja sama. Sa võid teha patu, millest sa sõltuv ei ole, kuigi vägagi sageli saab sellest sõltuvus. Hoopis palju parem on Jumala väe läbi lakata pattu tegemast enne, kui sellest kujuneb sõltuvus. Ja muidugi on ainus pädev lahendus patu ja sõltuvuse probleemile uue südame vastuvõtmine. „Sellepärast, et me kuulume Kristusele Jeesusele, oleme surmanud oma isekad tunded ja soovid“ (Gl 5:24, CEV). Paulus selgitab Kirjas roomlastele, mida tähendab surra patusele, sõltuvale loomusele – tähendab, et elame Kristusele (Rm 6:8–13), ning lisab siis: „Olgu Issand Jeesus Kristus teile nii ligi, nagu on riided, mida te kannate. Siis ei püüa te rahuldada oma isekaid soove“ (Rm 13:14, CEV).

`Kes poleks omal nahal tundnud võitlust sõltuvusega, kas siis enese või teiste omaga, võib-olla ka perekonnaliikme omaga? Kuidas aidata inimestel taibata, et tegemist ei ole vaimuliku luhtumisega juhul, kui kristlastenagi võib vaja minna asjatundja abi?`
