---
title:  Usalduse kaotamine, jätk
date:   28/05/2019
---

Veel üks viis, kuidas usaldus kaob, on perevägivalla kaudu. Ebatõenäoline küll, aga uuring näitab, et kodu on kõige vägivaldsem koht ühiskonnas. Perevägivald puudutab iga laadi perekondi, sealhulgas kristlikke perekondi. Vägivald on igasugune rünnak – sõnaline, füüsiline, emotsionaalne, seksuaalne ja aktiivne või passiivne eiramine – mida teostab üks või rohkem isikuid teise pereliikme suhtes.

**Piiblis on kirjapanekuid perevägivalla kohta, ka Jumala rahva hulgas. Millised on sinu mõtted ja tunded selliseid salme lugedes? Mis sa arvad, miks need lood Pühakirja talletati?**

`1Ms 37:17–28`

`2Sm 13:1–22`

`2Kn 16:3; 17:17; 21:6`

Kuritahtlik käitumine on inimese teadlik valik rakendada teise üle jõudu ja kontrolli. Seda ei saa seletada alkoholismiga, stressiga, seksuaalsoovi täitmise vajadusega, vajadusega paremini oma viha kontrollida või ohvri mistahes käitumisega. Ohvrid ei vastuta kuritarvitaja kuritahtliku käitumise eest. Kuritarvitajad moonutavad ja väänavad armastust, sest „armastus ei tee kurja“ (Rm 13:10). Asjakohane ravi võib aidata kaasa kuritarvitaja käitumise muutmisele, kuid alles juhul, kui inimene võtab vastutuse oma käitumise eest ja otsib abi. Neid, kes avavad ennast Tema kohalolule, saab Jumal aidata ülirikkalikult selleks, et nad lakkaksid olemast kuritahtlikud, et nad kahetseksid oma suhtumist ja käitumist, korvaksid toimunut kõikvõimalikul moel ning võtaksid südames omaks agape armastuse ja armastaksid kaasinimesi (võrdle Ef 3:20).

`Püüa paigutada ennast kellegi kohale, keda on vägivaldselt traumeeritud. Milliseid tunnustamise, julgustamise ja lootuse sõnu tahaksid sina kuulda? Miks on tähtis pakkuda just turvalisust ja hoolivat omaksvõtmist, mitte nõuandeid, kuidas kuritarvitajaga paremini koos elada?`
