---
title: Misjonilugu
date: 31/05/2019
---

#### Jumalal olid teised plaanid

_Loo on kirja pannud Andrew McChesney._

Kui Jo-Anna Clayton lõpetas keskkooli, pidas ta plaani minna kolledžisse. Esimeseks aastaks astus ta kodulähedasse rakenduskõrgkooli Lääne-Virginia osariigis, USAs. Sel moel sai ta võtta põhiaineid vähendatud õppemaksuga ning elada koos oma vanemate ja kolme noorema õega. Pärast seda tahtis ta üle minna seitsmenda päeva adventistidele kuuluvasse kooli õendust õppima.

Kuid suve jooksul kukkus plaan kokku. Jo-Anna ei suutnud lihtsalt leida võimalust, kuidas iga päev oma vanemate maakodust rakenduskõrgkooli jõuda. Ta ei saanud teha autojuhi lube sellepärast, et tema Jamaika päritoluga vanemad ajasid alles USAs elamiseks vajalikke dokumente. Vanemad ei saanud teda kogu aeg autoga viia ja tuua ning ükski bussiliin ei peatunud tema kodu lähedal.

Varsti oli jäänud ainult kuu kooliaasta alguseni ja Jo-Annal ei olnud kuskil õppida.

Siis meenus ta emale Suzannele, et perekonna sõbrad töötasid Weimari Instituudis Californias. Jo-Anna läks kohe internetti ja uuris pisut asja.

„Ma ei taha Californiasse minna!“ ütles ta emale. „See on nii kaugel.“

„Sa peaksid vähemalt selle peale mõtlema ja selle pärast palvetama,“ vastas ema.

Hiljem, samal päeval, palvetas Jo-Anna: „Palun, ära lase mul Californiasse minna. Kui ma peaksin sinna minema, siis tee nii, et üks mu sõpradest tuleks koos minuga.“

Nädal hiljem rääkis Jo-Anna Weimari Instituudiga ja hakkas mõtlema, et võib-olla on seal õppimine Jumala tahe. Kuid peamine takistus seisis veel ees; tema vanemad suutsid tasuda ainult kohapealse sissemaksu ja kanda esimese kolme kuu tundide kulu.

Siis hakkas kiiresti lahti rulluma terve rida ootamatuid sündmusi.

Jo-Anna taotles stipendiumi ja sai selle. Samal ajal, kui ta abistas kohalikus üleujutuses kannatanud inimesi, sattus ta kontakti mitme adventistist arstiga, kes võtsid endale kohustuse maksta iga kuu 500 dollarit tema õppemaksust. Ta palus kirja teel peretuttavatelt rahalist abi ja sai 1800 dollarit. Varsti oli tal piisavalt palju raha, et kooli astuda, ja ta alustas sügisel õpinguid.

„Mul polnud mingit kahtlust, et olin seal, kus Jumal tahtis mind näha,“ ütles ta.

Kuigi Jo-Anna tundis esimeste kuude jooksul kohutavalt puudust oma perekonnast, andis talle jõudu teadmine, et ta oli Jumala tahte keskmes. Ta töötas 25 tundi nädalas, et teenida õppemaksu jaoks lisaraha.

Nüüd lõpetas 19aastane Jo-Anna oma esimese õppeaasta võlavabalt ja ta ütles, et Jumal maksab endiselt ta arveid. „Ma töötan nagu hull ja kui ma teen, mida suudan, ütlen ma taas: „Issand, seda saan mina teha. Nüüd näita mulle, mida Sina teed,““ lausus ta. „Jumal võimaldab mul õppida.“
