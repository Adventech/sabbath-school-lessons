---
title:  Elu kaotamine
date:   30/05/2019
---

Inimestena tunneme surma reaalsust. Me loeme sellest, näeme seda ja võib-olla oleme isegi jõudnud sellele lähedalt silma vaadata.

`Loe 1Kr 15:26. Kuidas siin surma kirjeldatakse ja miks seda niisugusel viisil kirjeldatakse?`

Kes poleks oma armsaid kaotades kogenud ise, kui tugev vastane on surm? Teisest küljest on surmal oma „hea“ pool. Kui armsad Issandas silmad sulgevad, siis tõusevad nad – pärast seda, mis näib vaid hetkena – üles surematutena. „Uskliku jaoks on surm ainult vahepala… Kristlase jaoks on surm ainult uni, hetk vaikust ja pimedust. Elu on varjul Kristusega Jumalas, ning „kui Kristus, meie elu, saab avalikuks, siis saate ka teie ühes Temaga avalikuks au sees“.“ – Ellen G. White, _Ajastute igatsus_, lk 787.

Jah, elavad, eriti allesjäänud sõbrad või perekonnaliikmed tunnevad surmale järgnevat tegelikku valu ja leina. On tõsi, et lein on loomulik, normaalne reageering kaotusele. See on emotsionaalne kannatus, mida kogeme, kui miski või keegi meie jaoks kallis ära võetakse.

Leinamise protsess ei ole igaühe jaoks samasugune, kuid üldiselt läbib enamik inimesi teatud etapid. Esimene ja kõige üldisem reageering armastatud inimese surmale on vapustus ja eitamine, ka siis, kui suremist eeldatakse. Vapustus on sinu emotsionaalne kaitse selle vastu, et kaotus ongi su äkki enese alla matnud, ning see võib kesta kaks kuni kolm kuud. Samuti võid läbida aja, mil oled pidevalt sukeldunud oma armsale mõtlemisse, ka argises, tavategevuses. Vestlus läheb sageli sinu kaotuse või armsa inimese peale. Selline periood võib kesta kuuest kuust aastani.

Meeleheite ja masenduse faas on leinamise pikk ajajärk, leinaja jaoks tõenäoliselt piinavaim ja kõige pikalevenivam, mille jooksul hakkad tasapisi mõistma oma kaotuse reaalsust. Selle faasi jooksul võid kogeda seinast seinani emotsioone, nagu viha, süütunne, kahetsus, kurbus ja ärevus. Leinamise otstarve ei ole kogu sinu valu või kaotuse mälestuste kõrvaldamine. Viimases, taastumisjärgus hakkad taas huvi tundma igapäevaste tegevuste vastu ning päevast päeva normaalselt toimima.

`Millised lohutavad mõtted saad järgmistest piiblisalmidest? Rm 8:31–39; Ilm 21:4; 1Kr 15:52–57.`
