---
title:  Kaotuse ajad
date:   25/05/2019
---

## Hingamispäeva pärastlõuna

### Selle nädala õppeaine
Mk 5:22–24, 35–43; 1Pt 5:6, 7; 1Ms 37:17–28; Lk 16:13, Rm 6:16, 1Kr 15:26.

> <p>Juhtsalm</p>
> „Jah, enamgi: ma pean kõike kahjuks Issanda Kristuse Jeesuse kõikeületava tunnetuse kõrval. Tema pärast olen ma minetanud kõik selle ja pean seda pühkmeiks, et saada kasuks Kristust“ (Fl 3:8).

Hetkel, mil Aadam ja Eeva sõid hea ja kurja tundmise puu vilja, kogesid nad oma esimest kaotust, süütuse kaotust. Ja see kadumaläinud süütus asendati isekusega, tüliga, süüdistusega ja sooviga teineteist kontrollida ning teisest üle olla.

Varsti pärast pattulangemist nägid nad esimese elu kaotust, kui neile anti oma alastuse katteks selga loomanahad. Kuna neile keelati juurdepääs elupuule, et nad ei sööks ega elaks igavesti, kaotasid nad ka oma täiusliku kodu aias. Aastaid hiljem kaotasid nad oma poja Aabeli; kaotasid ta tema venna Kaini käe läbi. Lõpuks kaotas üks neist abikaasa ja viimaks kaotas elusolev partner ka oma elu. Nii palju kaotusi järgnes ühele otsusele.

Jah, me kõik tunneme reaalsust ja kaotusvalu ning enamik meist tunneb seda sügavaimalt siis, kui kaotus tabab meie perekonda. Pole ime, sest perekonnas on meie sidemed tugevaimad; seega puudutab siinne kaotus oma erinevates vormides meid kõige rängemini.

Sellel nädalal, kui jätkame pereelu vaatlemist, vaatleme seda erinevate kaotus­aegade kontekstis.

_Selle nädala õppetükki õppides valmistud hingamispäevaks, 1. juuniks._
