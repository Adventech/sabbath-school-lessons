---
title:  Helistikuvahetus
date:   03/04/2019
---

On tõsi, et inimesed on enamasti harjumustest sõltuvad olevused. Me toimetame püsivalt omamoodi ning mida vanemaks saame, seda raskem on oma teguviise muuta.

Me ei muutu tõesti kergesti. Kui paljud abielunaised on aastaid kurtnud: „Olen püüdnud oma abikaasat muuta, aga…“? Ometi on Jumal ametis meie muutmisega, mitte niivõrd meie isiksuse, küll aga kindlasti meie iseloomu muutmisega. See on ju suures osas lunastusplaani sisu: Jumal teeb meid uueks inimeseks Temas.

`Missugune suur muutus toimus Tarsosest pärit Saulusega ja kuidas see juhtus? Ap 8:1, 3; 9:1–22; Gl 1:15–17.`

„Kui Saulus end täielikult Püha Vaimu veenvale väele allutas, nägi ta oma elus esinevaid vigu ning mõistis Jumala käsu kaugeleulatuvaid nõudeid. Endise enesekindla ja uhke variserina oli ta veendunud, et on õigeks mõistetud oma heade tegude kaudu. Nüüd aga kummardus ta Jumala ees väikese lapse alanduse ja lihtsusega, tunnustades oma väärtusetust ning toetudes ristilöödud ja ülestõusnud Õnnistegija teenetele. Saulus igatses tulla täielikku kooskõlla ja ühendusse Isa ning Pojaga. Oma tungivas soovis leida andestust ja vastuvõtmist saatis ta tuliseid palveid armutrooni poole.

Selle kahetseva variseri palved ei olnud asjatud. Tema südame salajasimad mõtted ja tunded muudeti jumaliku armu läbi; tema iseloomu õilsaimad omadused toodi kooskõlla Jumala igaveste eesmärkidega. Kristus ja Tema õigus said Saulusele tähtsamaks kui terve maailm.“ – Ellen G. White, _Apostlite teod_, lk 119, 120.

Isegi kui meie uskutuleku kogemused pole nii dramaatilised nagu Sauluse oma, on meil igaühel oma lugu, see kogemus, kuidas Issand on meie muutmisel tegutsenud, et teha meist sellised inimesed, kes peaksime teadu­pärast olema.

Jah, see protsess võib olla pikk ja mõnikord on kerge kahelda, kas me üldse kunagi muutume. Sellistel kordadel on väga tähtis mõtiskleda kahe piiblisalmi üle ja neid enda kohta käivaks pidada.

`Loe Fl 1:6 ja Rm 8:1. Millised kaks suurt tõotust on neis salmides ja kuidas sobituvad need kristlase kogemusse?`
