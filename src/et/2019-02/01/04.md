---
title:  Ootamatu
date:   02/04/2019
---

`Loe Ii 1:13–19; 2:7–9. Mis juhtus Iiobiga? Mil moel peegeldub temaga toimunust see, mis juhtub mingil viisil igaühega kas varem või hiljem?`

Kreeka filosoof Herakleitos teatas, et „peale muutuse pole siin midagi jäävat“. Just siis, kui näib, et kõik läheb hästi, juhtub midagi ootamatut. See võib olla töö või kehaliikme kaotus, haigus, mis aheldab meid voodisse või toob varajase surma, tulekahju kodus, autoavarii või kukkumine lemmikloomaga jalutama minnes.

Muidugi ei ole kõik muutused negatiivsed. Võib-olla viib tööl edutamine paremate majandustingimusteni. Või kohtad kedagi, kellest saab sinu abikaasa – see on muutus, mida paljud peavad teretulnuks.

Nii või teisiti, meie elu võib mööduda rutiinis ja rütmis, kui see kõik äkki ja ootamatult katkestatakse.

Kindlasti ei oodanud Iiob niisugust uut ajajärku oma elus. Piibel kirjeldab teda mehena, kes oli „vaga ja õiglane, ta kartis Jumalat ja hoidus kurjast“ (Ii 1:1). Teame ka seda, et ta oli abielus, tal oli seitse poega ja kolm tütart ning ta oli väga rikas (Ii 1:2, 3). Ajaks, mil jõuame Iiobi raamatuga poole peale, on ta läbi elanud vähemalt kuus suurt kaotust: ta on kaotanud varanduse, tööjõu, lapsed, tervise, naise toetuse ja sõpradepoolse julgustuse. Tema maailm on pöördunud pahupidi ja perekonnaelu on purunenud.

Iiobiga toimunu oli päris äärmuslik, aga kes meist poleks kogenud mõnd väga negatiivset ootamatust? Elu läheb hästi, kuni äkki ja ette hoiatamata muutub kõik täiesti ning meie elu – ja meie perekonnaelu – ei pruugi enam kunagi olla samasugune.

See pole midagi uut. Aabel arvatavasti ei oodanud, et ta mõrvatakse, ja Joosep ei osanud küll oodata, et ta müüakse Egiptusesse orjaks. Mõlema loo puhul olid äraandjateks pereliikmed ja mõlema loo puhul mõjutas see, mis juhtus, väga palju teisi pereliikmeid. Pühakirjas on külluses näiteid inimestest, kelle elu ja perekonda muutis ootamatu juhtum väga palju.

`Kuidas on usk aidanud sind katsumuste keskel, mis sinu elurütmi ootamatult katkestasid?`
