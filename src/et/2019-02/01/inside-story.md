---
title: Misjonilugu
date: 05/04/2019
---

#### Misjonäri rõõmupäevik

_Loo on kirja pannud Andrew McChesney._

See aasta poleks saanud Palmeri (Alaska) põliselaniku Elisa Albertseni jaoks hullemini minna; ta lahkus paljutõotavast naistejuuksuri ametist, et tegutseda vabatahtlikuna Marshalli Saarte misjonikoolis.

Kui kooliaasta oli kestnud kolm kuud, tuli ta õhuteed pidi tagasi Ameerika Ühendriikidesse toimetada, sest ta nihestas põlvekedra seitsmenda päeva adventistidele kuuluvas Ebeye koolis jalgpalli mängides.

Möödus neli kuud Ameerika Ühendriikides ja Elisa oli veel taastumas, kui mõistis, et ta peab murdma oma õpilastele antud lubaduse tulla enne kooliaasta lõppu nende juurde tagasi.

Siis läksid tema ja ta kauaaegse poiss-sõbra teed lahku.

Pettununa ja heitununa otsustas Elisa paastuda 40 päeva nii, et ei kuula ilmalikku muusikat, ei loe ilmalikke raamatuid ega vaata filme, vaid sukeldub Piiblisse ja adventkoguduse kaasasutaja Ellen G. White’i kirjutistesse. Just siis alustas ta rõõmupäevikuga.

„Tahtsin üles lugeda 1000 andi, mida Jumala on mulle andnud,“ ütles ta.

Päevased sissekanded rõõmupäevikusse algasid lihtsate asjadega. Elisa kirjutas, et ta oli tänulik puhta vee ja aknast paistva päikese pärast. Kirjutamist jätkates tuletas ta meelde apostel Pauluse sõnu: „Rõõmustage alati“ (1Ts 5:16). Kui ta leidis, et tema koera kausis kihas toit sipelgatest, mõtles ta: „Täitsa masendav. Ma vihkan sipelgaid!“ Siis meenus talle rõõmupäevik ning ta vaatas toimekaid sipelgaid tähelepanelikult ja imetles nende visadust, meeskonnatööd ja suutlikkust kanda endast mitu korda suuremaid koormaid. Oma rõõmupäevikusse kirjutas ta: „Tänan Jumalat sipelgate eest. Jumalaga koos saame ellu viia asju, mis on meist palju suuremad.“

Elisa leidis rõõmu ka muudes negatiivsetes olukordades. Kui keegi teda kritiseeris, kirjutas ta: „Aitäh selle kriitilise sõna eest, sest see suunab mu rajale, mis mind viimistleb ja Sulle lähemale tõukab.“

Ta tänas Jumalat põlvekedra nihestamise pärast, kui taipas, et Jumal tegi teda selle vigastuse kaudu vaimselt ja füüsiliselt tugevamaks.

Elisa on nüüd 21aastane ja töötab jälle Ebeyes teise klassi õpetajana. Ta võttis rõõmupäeviku taas esile pärast saarel ringelnud gripi saamist.

„Kui kaotasin hääle, ütlesin ma: Tänu Jumalale, sest nüüd saan ma oma lapsi rohkem kuulata,“ teatas ta.

_Osa 2018. aasta teise kvartali kolmeteistkümnenda hingamispäeva annetusest aitas seitsmenda päeva adventistidele kuuluval Ebeye koolil remontida lagunevaid klassiruume. Täname teid misjoniannetuste eest._
