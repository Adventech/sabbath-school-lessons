---
title:  Elurütmid
date:   01/04/2019
---

Teadlased räägivad millestki, mida nimetatakse ööpäevaseks rütmiks – on olemas bioloogilised rütmid (mõnikord kutsutakse neid „keha kellaks“), mis reguleerivad meie keha funktsioone. Võib öelda ka nii, et mõningal määral on regulaarsus isegi meie kehas olemas. Nii et mingisugusel kujul on rütm kõikjal meie ümber ja ka meie sees.

**Millised on need etteaimatavad elujärgud, mida on mainitud Pühakirja järgmistes kirjakohtades, ning kuidas on need otseselt seotud perekonnaeluga?**

`Kg 3:2`

`1Ms 21:8; Km 13:24`

`Ps 71:5; Õp 5:18`

`1Ms 15:15; Km 8:32`

`Ps 90:10`

Elu kahe olulisima etapi – sünni ja surma – vahel läbime kõik mitmesuguseid perioode, mis inimeseti erinevad. Osa lapsi ei ela pärast sündimist kaua; teised saavad täiskasvanuks ning elavad küpse vanaduseni. Lapsed kasvavad ja arenevad oma tempos. Mõni hakkab käima või rääkima varem kui teised. Osa suudab käia koolis ja saada täiskasvanuna mõne ala spetsialistiks, samas pühendavad teised oma aja muudele töödele. Mõni loob perekonna ja teised ei pruugi kunagi abielluda või pole neil lapsi.

Maakeral on miljardeid inimesi ja ehkki meil kõigil on palju ühist (vaata Ap 17:26), on igaüks meist isiksus ning seepärast on igaühe elu erinev.

Teatud mõttes on need erinevused tähtsad, sest teevad igaühe meist ainulaadseks, mis tähendab, et meist igaühel on edasi anda midagi sellist, mida teistel ei ole. Lühidalt: erinevused võimaldavad meil olla õnnistuseks kaasinimestele. Näiteks saavad nii noor kui ka vana kasu sellest, mida kummalgi teisele pakkuda on: „Noorte meeste uhkuseks on jõud, aga vanade ehteks on hallid juuksed“ (Õp 20:29). Ükskõik, millises elujärgus oleme (ja hoolimata meie erisustest) on meil kõikidel midagi pakkuda – mitte üksnes Issandale, vaid ka üksteisele.

`Ükskõik, milline su elu praegu on, mida saad teha selleks, et olla kellelegi õnnistuseks? Miks mitte pingutada teadlikult jõudu selle nimel, et olla õnnistuseks, eriti kellelegi oma perekonnast?`
