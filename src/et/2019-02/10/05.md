---
title:  Vastasseis, vägivald, võim ja kontroll
date:   05/06/2019
---

Mõnikord võib lahendamata vastuolu ja viha areneda väga negatiivseks, hävitava jõuga või lausa vägivaldseks suhteks. Vägivald võib võtta mitmesuguse kuju – füüsilise, sõnalise, emotsionaalse, psühholoogilise, seksuaalse jne. Kuid igasugune vägivallavorm on vastuolus Jumala riigi keskse põhimõttega – omakasupüüdmatu armastusega.

`Millised olulised õpetused suhete kohta leiduvad 1Jh 4:7, 8 ja Kl 3:19?`

„Mehed, armastage oma naisi ja ärge olge karmid nende vastu“ (Kl 3:19). Sõna karm algses tekstis kreeka keeles viitab kellelegi, kes on partneri suhtes vihane või kibe, põhjustades teisele pidevat valu ning näidates tema vastu üles tugevat vaenulikkust ja vihkamist. Paulus ütleb väga selgelt, et abikaasa ärgu olgu vaenulik või vägivaldne. Emotsionaalne, seksuaalne ja füüsiline ahistamine on kristliku abielumehe või partneri jaoks vastuvõetamatu käitumine. Küll aga on vastuvõetav see, kui oma abikaasat armastatakse. Paulus teeb ka selgeks, et armastus on kannatlik ning armastus ei kadetse, ei kiitle, ei ole uhke, ei ole ebaviisakas, ei otsi omakasu, ei vihasta kergesti, ei pea nimekirja valesti tehtust, ei tunne rõõmu kurjast, aga rõõmustab koos tõega. Armastus kaitseb alati, usaldab alati, loodab alati ja püsib alati. Armastuse ainuski omadus ei õigusta isegi ligilähedaselt vägivalda ega nõustu sellega ükskõik mis viisil, kujul või vormis.

Tervetes suhetes tunnevad mõlemad partnerid ennast kaitstult ja ohutult, mille puhul tullakse vihaga toime elutervelt ning teineteise teenimine on norm. Sageli tunnevad vägivallaohvrid ennast süüdi, justkui oleksid nemad kuritarvitajat ässitanud või endale osaks saanud vägivalla kuidagi ära teeninud. Kuritarvitajad on küllalt kontrollivad ja panevad oma ohvrid sageli osavalt vastutust tundma. Tõsi on see, et mitte keegi ei vääri teisepoolset vägivalda ning kuritarvitajad vastutavad oma valikute ja tegude eest ise. Hea sõnum on see, et Piibel pakub vägivallaohvritele lohutust, mitte süütunnet. Mõnes olukorras, kui probleem kasvab üle pea, ei peaks inimesed kartma otsida abi väljastpoolt.

`Väga kahetsusväärne on see, et osa kultuure vaatab naistevastasele vägivallale läbi sõrmede. Miks ei peaks kristlane iialgi hakkama niimoodi käituma, vaatamata sellele, mida tema kultuur lubab?`
