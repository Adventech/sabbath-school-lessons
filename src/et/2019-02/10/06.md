---
title:  Andeks andmine ja rahu
date:   06/06/2019
---

`„Kõike siis, mida te iganes tahate, et inimesed teile teeksid, tehke ka nendele! See ongi Seadus ja Prohvetid“ (Mt 7:12). Mõtle oma kogemusest lähtudes kõigile võimalustele, nii pereringis kui ka väljaspool, mil sul tuleb seda reeglit rakendada, ning kirjuta siinsetele tühjadele ridadele see, millised need korrad võivad olla, ja määratle usu kaudu, kuidas sa just niimoodi toimid.`

Heebrealastele mõeldud kirja autor annab nõu: „Taotlege rahu kõikidega ja pühitsust, milleta keegi ei saa näha Issandat“ (Hb 12:14). Isegi siis, kui astume kõik vajalikud sammud, ei pruugi osa inimesi, kes on meile haiget teinud, ikkagi kuulata ega muutuda. Võib-olla võib mõni vabandust paluda, aga teised mitte. Kummalgi juhul on meile kasulik (eriti, kui on tegemist perekonnaliikmega) võtta ette andestamise tee, nagu varem räägitud.

Tegelikult on andeks andmine oluline osa vastuolu lahendamisest, eriti perekonnas. Kui ligimene meie vastu pattu teeb, armastab Jumala vaenlane püstitada seina meie ja ligimese vahele, tõkke, mis takistab meil seda ligimest armastada nii, nagu Kristus meid armastab. Andeks andmine on valik minna sellest tõkkest mööda.

„Meile ei anta andeks sellepärast, et meie andestame, vaid nii, nagu meie andestame. Kogu andestuse põhjus on Jumala ärateenimata armastus, kuid oma suhtumisega teistesse näitame, kas me oleme selle armastuse omaks võtnud. Seepärast ütleb Kristus: „Sest mis kohtuga teie kohut mõistate, sellega mõistetakse kohut teiegi üle, ja mis mõõduga teie mõõdate, sellega mõõdetakse ka teile!“ (Mt 7:2)“ – Ellen G. White, _Kristuse tähendamissõnad_, lk 251.

Kui aga meie oleme süüdlased, peame püüdma purunenud suhet ligimesega taastada, mis võib tähendada ligimese juurde minemist ja talle ütlemist, et sa kahetsed seda, mida oled teinud, ning palud andeks. Just nii ütles Jeesus: „Kui sa juba oled oma andi altarile toomas ja sulle meenub, et keegi on su peale vihane, jäta oma and sinna altari ette. Tee selle inimesega rahu ja siis tule tagasi ning ohverda oma and Jumalale“ (Mt 5:23, 24, CEV). On kena, kui keegi, kes on meile haiget teinud, vabandust ja andestust palub. Samamoodi on kena, kui meie teistele sama pakume.

`Kuidas aitab mõtlemine kõigele, milles sinule on vaja andestada, õppida sul andestama kaasinimestele?`
