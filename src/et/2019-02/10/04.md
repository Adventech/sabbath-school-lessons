---
title:  Viha osa tülis
date:   04/06/2019
---

Kes poleks ühel või teisel hetkel kogenud viha? Raskemaks teeb olukorra see, kui viha tuntakse pereliikme suhtes. Koos keeldumisega andeks anda võib vihast saada mürk, mis põhjustab palju valu ja kannatust kodus, perekonnas ja suhetes üldse.

`Loe Ef 4:26, 27 ja Kg 7:9. Kuidas tasakaalustada oma arusaamine vihast kui emotsioonist ja vihast kui patust? Milles on vahe?`

`Mida ütleb Jaakobus Jk 1:19, 20, mida tuleb rakendada igal võimalusel, kuid eriti siis, kui tegemist on perekonnaliikmetega, kelle teod, suhtumine või sõnad meid vihastavad?`

Juhul, kui oled millegi pärast vihane, pööra see millekski positiivseks, selle asemel, et lasta sel sünge pilvena oma elu kohal rippuda. Palveta nende pärast, kes sulle haiget teevad ja sind väärkohtlevad, anna neile andeks ja saa neile õnnistuseks. Küllap pole see alguses kerge, aga kui sa nii otsustad ja selle juurde jääd, siis kannab Jumal ülejäänu eest hoolt.

Mõnikord pärineb viha juur kodust, kus me üles kasvasime. Vihased inimesed tulevad sageli vihasest perekonnast, kuna nad õpivad oma eeskujudest ning kannavad sama käitumist edasi enda elus ja annavad selle lõpuks edasi lastele. On olukordi, mil viha põhjuseks võivad olla täitmata vajadused või armukadedus, nagu näiteks Kaini puhul, keda viha viis tema venna tapmiseni.

Sul võib olla hea põhjus vihastada, kuid ära kasuta seda vihaseks jäämise vabandusena. Ära seda salga ega püüa õigustada. Küll aga palu Jumalalt abi sellega elujaatavalt tegeleda. Apostel Paulus annab meile hea nõuande: „Ära lase kurjal võitu saada enese üle, vaid võida sina kuri heaga“ (Rm 12:21).

`Meil kõigil on midagi, mis meid vihastab ja meile lausa haiget teeb. Ning mõningatel juhtudel me tõenäoliselt õigustame seda viha. Küsimus on: Kuidas saame Jumala väe abil mitte lubada sellel vihal iseennast ja enda ümber olijaid õnnetuks teha?`
