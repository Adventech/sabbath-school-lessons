---
title:  Põhimõtteid abielu jaoks
date:   03/06/2019
---

Abielu, nagu ka hingamispäev, on Jumala and inimkonnale, mis ulatub Eedenisse. Seitsmenda päeva adventistidena teame, mida hingevaenlane on teinud ja ikka veel nii hingamispäeva kui abieluga teeb. Isegi parimad abielud näevad päevi, mil tuleb taluda tüli.

Nüüd järgneb mõni põhimõte, mis aitab paaridel neist probleemidest koos läbi tulla.

`Loe Ef 1:7. Milline tähtis põhimõte siin leidub, mis peaks olema iga abielu osaks?`

Pead õppima andestama, eriti kui su abikaasa seda ei vääri. Igaüks suudab andestada väärilisele; tegelikult see aga ju peaaegu polegi andestus. Tõeline andestus tähendab andeks anda neile, kellel pole sellele õigust, samamoodi nagu Issand andestab meile Kristuse kaudu. Me peame tegema sama. Vastasel juhul näib meie abielu, isegi kui see püsima jääb (mis pole tõenäoline), tõelise puhastustulena.

`Loe Rm 3:23. Milline tähtis põhimõte ka siin leidub?`

Pead nõustuma, et oled abiellunud patusega, olevusega, keda on teatud määral emotsionaalselt, füüsiliselt ja vaimselt kahjustatud. Harju sellega. Tunnista endale oma abikaasa vigu. Palveta ennast neist läbi. Võib-olla pead nende vigadega elama, kuid need ei pea sind painama. Vastasel juhul panevad need su elusalt nahka. Püha ja täiuslik Jumal võtab meid Kristuse läbi sellistena, nagu oleme: sina, kes vaevalt oled püha ja täiuslik, pead samamoodi kohtlema oma abikaasat.

`Loe Fl 2:4–8. Missugune tähtis põhimõte siin on meile abiks mitte üksnes abielus, vaid kõikvõimalikes tülikates suhetes?`
