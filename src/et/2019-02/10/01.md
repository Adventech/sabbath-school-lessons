---
title:  Väikesed viletsuseajad
date:   01/06/2019
---

## Hingamispäeva pärastlõuna

### Selle nädala õppeaine
Mt 7:5; Ef 1:7; Fl 2:4–8; Ef 4:26, 27; Jk 1:19, 20; Kl 3:19; Mt 7:12.

> <p>Juhtsalm</p>
> „Kui vihastute siis ärge tehke pattu! Ärgu päike loojugu teie vihastumise üle“ (Ef 4:26).

Isegi parimates kodudes on võitluse ja vastuolude aegu. See on veel üks tõsiasi pattulangenud maailma elus. Lihtsad asjad, nagu näiteks see, kelle kord on prügi välja viia, kas teie teismeline tütar tegi kodutöö lõpuni või kas poeg koristas toa ära, on tüütud, kuid suhteliselt väikesed teemad, mida üldiselt saab lahendada minimaalse häirega. On aga teemasid, mis võivad pereelu lõhestada. Ämm, kelle kuritahtlikkus ja manipulatsioon ähvardab hävitada naise abielu ja tema tervise; vaimselt haige isa, kes väärkohtleb oma lapsi; poeg, kes loobub igasugusest religioossest kasvatusest ja andub valimatule eluviisile; või tütar, kes hakkab mõnuaineid tarvitama.

Uues Testamendis öeldakse korduvalt, et me üksteist armastaksime (Jh 13:34; Rm 12:10), elaksime üksteisega rahus ja kooskõlas (Rm 15:5; Hb 12:14), oleksime üksteise suhtes kannatlikud, lahked ja õrnasüdamelised (1Kr 13:4), paneksime teised endast ettepoole (Fl 2:3) ning kannaksime üksteise koormaid (Ef 4:2). Muidugi on kõike seda kergem öelda kui teha, isegi meie oma perekonna liikmete suhtes. Selles õppetükis vaatleme mõnda viisi, kuidas aidata pehmendada väikesi viletsuseaegu, eelkõige perekonnas.

_Selle nädala õppetükki õppides valmistud hingamispäevaks, 8. juuniks._
