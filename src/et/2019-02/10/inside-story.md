---
title: Misjonilugu
date: 07/06/2019
---

#### Palvega maksma

_Loo on kirja pannud Andrew McChesney._

Choomba Simillah oli Sambia Ülikoolist väljaheitmise äärel.

Tal oli 9000 sambia kvatšat (umbes 900 USA dollarit) ja tal polnud aimugi, kust veel raha saada.

Kuid Choomba ei andnud alla. Ta õppis riigikoolis bakalaureuseõppes ning õpetas Rusangu keskkoolis, mis oli seitsmenda päeva adventistidele kuuluv internaatkool Sambias.

Choomba võttis ühendust paljude inimestega, et küsida raha laenuks. Ta otsis võimalust, kuidas müüa maha oma auto Toyota Voltz. Ta palus Jumalal sekkuda.

Siis läks Choomba Monze panka – see linn oli Rusangu keskkoolile kõige lähemal –, et taotleda laenu. Ta sai aga teada, et pank oli laenuandmise lõpetanud.

Kui ta nukralt pangast väljus, hüüdis teda tänaval üks sõber: „Kas saaksin sult 21 päevaks auto üürida?“ Choomba tõstis pilgu.

„Siin on üks valge mees, kellele tuleb puhkuse ajaks külla tütar,“ ütles sõber. „Ta tahab ringi reisida. Mees palus minul otsida usaldusväärse auto, ja mu meelest sinu oma sobib.“

„See kõlab hea võimalusena,“ sõnas Choomba. „Mida mul teha tuleb?“

„Käi autoga lihtsalt autopesulas,“ teatas sõber.

Choomba laskis oma auto hästi ära pesta ja kohtus valge mehega, kes veetis mitu kuud oma sõbra farmis Monzes. Ta ütles, et tahab oma täiskasvanud tütrele Sambiat näidata, ning pakkus auto laenamise eest 21 päevaks 12 000 kvatšat. See summa oli piisavalt suur, et osta kasutatud auto.

„Ma ei suutnud seda uskuda,“ ütles Choomba vestluse ajal.

Mees palus, et Choomba viiks talle auto järgmisel päeval, laupäeval. Kuigi Choomba vajas raha, keeldus ta nii tegemast, sest ei tahtnud hingamispäeval äriasju ajada.

„Ei, kohtume pühapäeval,“ ütles ta, paludes vaikselt, et mees oma meelt ei muudaks.

Mees nõustus auto saama pühapäeval ja andis kohe sealsamas üle 11 000 kvatšat.

Choomba pani otsekohe kõrvale kümnise ja läks ülikooli, et oma arve maksta. Teda ei heidetud kordagi välja ja ta omandas 2016. aastal bakalaureusekraadi.

Nüüd usub ta rohkem kui kunagi varem palve jõudu.

„Ole kannatlik ja usalda Jumalat,“ ütles 37aastane Choomba. „Sa võid rabeleda, seda ja teist teha, kuid Tema teab, mida sa vajad. Tema määratud aeg saabub alati.“

_Rusangu misjon, kus jutus mainitud keskkool asub, rajati 1900ndate algupoolel misjonirahadega. Täname teid misjoniannetuste eest._
