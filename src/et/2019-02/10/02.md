---
title:  Konflikt
date:   02/06/2019
---

`Loe Mt 7:5 ja Õp 19:11. Millised kaks tähtsat põhimõtet aitavad vältida teistega konflikti minekut?`

Õpetussõnade kirjutaja teeb väga targa tähelepaneku: „Kes alustab tüli, päästab otsekui vee valla: seepärast jäta järele, enne kui puhkeb riid“ (Õp 17:14). Kord alustatud konflikti võib olla uskumatult raske summutada. Rm 14:19 kohaselt saame tüli ennetada kahte tõsiasja silmas pidades: tee seda, mis soodustab rahu, ja tee seda, mis võib ülendada teise meelt. Eks ole need põhimõtted seda olulisemad perekonna harmoonia seisukohast?

Mõnikord, kui tunnistad oma vastutust tülis, võib see teist poolt pehmendada. Astu samm tagasi ja mõtle selle üle, kas üldse tasub lahingut lüüa. Õpetussõna märgib: „Arukus teeb inimese pikameelseks ja temale on auks üleastumine andeks anda“ (Õp 19:11). Samas mõtle sellele, millise erinevuse toob see sinu järgneva kolme päeva ellu. Veel parem on mõelda, millist mõju avaldab see viiele või kümnele aastale? Eks ole ju vägagi paljudes abieludes olnud keerulisi aegu teemade pärast, mis näivad praegu nii tühised?

Selle asemel, et lasta konfliktil pikale venida, kui vestled teiste inimestega, abikaasaga, lapsega, sõbraga või kaastöölisega, tuleb probleem või aruteluküsimus selgelt defineerida ja püsida otseselt teemas. Konflikt halveneb sageli siis, kui tüli põhjus kaob vihaste sõnade sisse ära, sest vahepeal visatakse sekka vaidlusküsimused või haigetsaamised möödanikust (see võib eriti abielu jaoks surmav olla). Üks viis, kuidas paremini ja pehmemini arutelu alustada, on kinnitada oma suhet. Las teine teab, et sa hoolid sügavalt temast ja teie suhtest. Kui oled kord alustanud positiivsete tunnetega, saad liikuda käsil oleva teema juurde; ole aga ettevaatlik, et sa ei kasutaks sõna aga. Kui tood esile positiivse mõtte ja ütled siis „aga“, eitad kõike äsjaöeldut. Kui sa juba oma tunnetest räägid, kuula ära ka teise inimese vaatenurk, mõtle selle üle, mida tema ütles, ning paku alles siis välja lahendus, mis peab silmas igaühe parimaid huve (Fl 2:4, 5).

`Mõtle tagasi mõnele tülile, mis näib praegu nii rumal ja mõttetu. Mida õppida sellistest kogemustest, mis aitaks vähemalt sinu poole pealt ennetada millegi sarnase kordumist?`
