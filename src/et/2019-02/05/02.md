---
title:  Armasta õiget naist
date:   28/04/2019
---

`Loetle probleeme ja tagajärgi, mida kätkeb abielueelne seksuaalsuhe või abieluväline armulugu nagu seda kirjeldab Õp 5:3–14.`

Jumalakartlik inimene (kui ta pole abielus) jätab oma sügavaimad tunded ja seksuaalse intiimsuse abielu jaoks ning (kui ta on abielus) kaitseb abielu. Õpetussõnades pöördutakse eriliselt meeste poole, kuid naistega seotult väljendab sama mõtet Saalomoni Ülemlaul (võrdle Ül 4:12–15). Ebaseadusliku armastuse võimsa külgetõmbe kõrval olevale vaekausile tuleb panna selle patu õudsed tagajärjed. Juhuslikes seksuaalsetes armusuhetes puudub kohusetunne ja seega ei vasta need kaugeltki tõelisele lähedusele. Raisatakse materiaalset, füüsilist ja emotsionaalset ressurssi. Kõige tähtsam aga, et elus tehtud valikute eest tuleb aru anda Jumalale.

Seksuaalne intiimsus, Jumala üks suurim and inimkonnale, on üksnes abielu eesõigus (Mt 19:5; 1Kr 7:3, 4; Hb 13:4). Õpetussõnade kujundlikus keeles väljendab ülevoolav, külluslik vesi delikaatse sümbolina naudingut ja rahuldust, mida abielupaar omavahelisest armastusest saab. Seda vastandatakse äraraiskamisele, nagu on lugu truudusetuse korral. Väljend „oma noorpõlve naine“ (Õp 5:18) näitab, et kuigi kaks abielupoolt saavad vanemaks, nende pühendumine jätkub. Abielumees on ikka veel vaimustunud („joovastunud“ [Õp 5:19]) oma naise hurmast.

Inimkonna pattulangenud olukorras võivad seksuaalsed instinktid ahvatleda inimesi eemale jumalikust kavatsusest seksuaalsuse kohta. Ent Jumal on andnud inimkonnale ka mõistusejõu ja valikuvõime. Sellised kiusatused, kui neid pidevalt alla ei suruta, võivad saada ülekaalukaiks. Kindel pühendumine, kohustumine järgida jumalikku kavatsust abiellu kuuluvas seksuaalsuses, hoiab ära lubamatute seksuaalsuhete arenemise. Valik olla eluaegselt truu Jumala mudelile – seksuaalsus kuulub abiellu – on ühtaegu mõistlik ja ettevaatlik, kuid ka oma rikaste hüvedega.

`Kui sa tead kedagi, kes võitleb seksuaalsete kiusatustega, mis võivad abielu hävitada, siis millist nõu sa sellele inimesele annad?`
