---
title:  Targad sõnad perekondadele
date:   27/04/2019
---

## Hingamispäeva pärastlõuna

### Selle nädala õppeaine
Õp 5:3–14; Mt 19:5; 1Kr 7:3, 4; Õp 13:22; 14:26; 17:22; 23:13; 31:10–31.

> <p>Juhtsalm</p>
> „Looda Issanda peale kõigest südamest ja ära toetu omaenese mõistusele! Õpi teda tundma kõigil oma teedel, siis ta teeb su teerajad tasaseks“ (Õp 3:5, 6).

Ükskõik, millises elujärgus me praegu oleme, alustasime kõik ju ema ja isaga, vaatamata sellele, milline oli meie suhe nendega pärast sündimist või kas oli üldse mingit suhet. Samas pole mõnel inimesel olnud kunagi oma peret, välja arvatud see, kus nad üles kasvasid ning kuhu kuuluvad nende õed-vennad ja teised sugulased. 

Õpetussõnade raamatus on küllaldaselt juhiseid, luuletusi, küsimusi ja tarku ütlemisi meie olukorra kohta – milline iganes see on ja mistahes elujärgus me oleme. Perekonnasuhetest räägitakse otseselt ja teised tarkusesõnad käivad kodu kohta. Õpetussõnad on tegelikult nagu perekonna dokumentide laegas ning vanemad ulatavad jumalakartliku elu võtmed edasi lastele. Just samamoodi nagu lapsevanemad kirjutavad nõuandekirja oma pojale või tütrele, kes läheb ülikooli, asub eraldi elama või saab töökoha kodust kaugel, nii pöördub Õpetussõnades isa poja poole: „Kuule, mu poeg, oma isa õpetust ja ära jäta tähele panemata oma ema juhatust“ (Õp 1:8). Moosese viiendas raamatus on juhised vanematele, kuidas anda oma veendumused edasi järgmisele põlvkonnale. Sedasama teeb Õpetussõnade raamat. Isa autoriteetses pöördumises kuuleme taevase Isa häält, kes kutsub meid õppima.

_Selle nädala õppetükki õppides valmistud hingamispäevaks, 4. maiks._
