---
title:  Alistumine
date:   15/05/2019
---

`Millise nõuande annab Paulus seoses alandlikkuse ja teenimisega inimsuhetes? Ef 5:21.Mida sa arvad, kuidas panustab see suhtumine koguduse ühtsusesse? Miks on see niivõrd tähtis kodus? Ef 5:22 – 6:9.`

Sõna „alistuma“ (Ef 5:21) tähendab astuda oma vabal valikul alandlikult teise inimese juurde. See ainulaadne põhimõte algas Kristusega (Mt 20:26–28, Jh 13:4, 5; Fl 2:5–8) ja iseloomustab kõiki neid, keda täidab Tema Vaim (Ef 5:18).

„Kristuse kartus“ on see, mis motiveerib inimesi niiviisi alistuma (Ef 5:21). Kahepoolne, vastastikune ohvrimeelsus oli ja on kristluse murranguline õpetus ühiskondlike suhete vallas. See toob ellu vaimuliku tegelikkuse, et kõik on Kristuses üks; erandeid ei ole.

_Leibkonna põhimõte._ Kristliku alistumise näitelavaks on kodu. Kui see põhimõte seal toimib, toob see esile märgatava muutuse koguduses. Olles esitanud alistumise põhimõtte, asub Paulus viivitamatult arutlema, kuidas seda perekondades rakendada.

Ef 5:22–6:9 tuleb jutuks kolm suhetepaari – levinuimad, ometi ebavõrdseimad suhted ühiskonnas. Ta ei kavatse toetada valitsevat ühiskondlikku korda, vaid näidata, kuidas Kristuse usu kultuur toimib siis, kui tegemist on täiesti teistsuguse korraga – usklike vabatahtliku üksteisele allumisega.

**Mida sa arvad, miks kõnetab Paulus järjepidevalt esialgu neid, kes on kultuuris ühiskondlikult nõrgemad – naised, lapsed ja orjad? Kirjuta välja fraas, mida neist igaühe puhul alistumise kohta kasutatakse.**

`Ef 5:22`

`Ef 6:1`

`Ef 6:5`

Nende poole, kellel on suurem ühiskondlik jõud – abielumehed, lapsevanemad, peremehed – pöördutakse alati teisena. Igaüks saab juhise, mis on kultuuri mõttes küllaltki ebatavaline. Küllap panid sellised juhised esimese sajandi usklikud imestama. Nad laiendasid risti ümber olevat ala ja avasid tee tõelisele üksolemisele, mida suhetes kogeda.
