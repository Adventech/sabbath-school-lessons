---
title: Misjonilugu
date: 17/05/2019
---

#### „See mees räägib hingamispäevast“

_Loo on kirjutanud Andrew McChesney._

Pole kuigi palju inimesi, kes võivad öelda, et nad on rääkinud ingliga.

Farmer Notley Tidwell saab seda öelda – kuid ta ei tee seda. Selle asemel nimetab ta salapärast võõrast „meheks“.

Ühel õhtul 1880ndatel kõmpis Notley kodu poole, viiul käes, ja palvetas. Ta tuli ühest Texase osariigi (Ameerika Ühendriigid) küünist tantsuõhtult. Ta oli segaduses. Teda oli kasvatatud teenima Jumalat pühapäeval, kuid ta oli lugenud Piiblit ja näinud, et neljas käsk ütles: „Pea meeles, et sa pead hingamispäeva pühitsema“ (2Ms 20:8).

Kui ta nüüd palvetas, ilmus tema kõrvale äkki üks mees. Notley tundis selles piirkonnas kõiki, seda meest aga polnud ta kunagi näinud. Kuid ta ei jahmunud. Võõras oli väga meeldiva olekuga. „Võõras lihtsalt ilmus ja hakkas temaga rääkima,“ ütles Notley lapselaps, 94aastane Lorena Stigaullde. Vestlus läks peagi hingamispäevale ja Notley rääkis oma järjest suurenevast veendumusest, et Jumal on käskinud pidada laupäeva, mitte pühapäeva. Ta väljendas hämmeldust, et ei suuda leida kedagi, kes peaks laupäeva.

Võõras ütles, et tema teab inimesi, kes kummardavad Jumalat laupäeval, ning andis üksikasjalikud juhised, kuidas minna nende kogunemiskohta. Notley keeras vestluse ajal pilgu korraks kõrvale ja kui ta jälle võõra poole vaatas, oli mees kadunud.

„Ta oli just seal ja [Notley] vaatas kõrvale ja mees oli läinud,“ ütles Notley 68aastane lapse-lapselaps Reba Seifert.

Koju jõudnud, jutustas Notley oma naisele ebatavalisest kohtumisest ja mõni päev hiljem otsustas ta teha mehe juhiste järgi. Juhatatud tee viis ühte tallu, kus käis igal hingamispäeval koos väike rühm seitsmenda päeva adventiste.

Notley koos oma naise ja nende kaheksa lapsega ristiti adventkogudusse. Hiljem sai temast kohaliku koguduse juht ja ta rajas esimese kohaliku koguduse, mis asus Lindeni ja Marietta linna vahel Texases.

Kuigi see kogudus on nüüd suletud, on samasse piirkonda võrsunud uued kogudused, sealhulgas Lindeni kogudus, kus Lorena oma sugulastega käib.

Notley pärand elab samuti edasi. Tema ustavus Jumalale on kasvatanud mitu põlvkonda misjonimeelseid seitsmenda päeva adventiste, kes on teeninud piiblitööliste, kirjandusevangelistide ja juhtidena Texases ja väljaspool.

„Tema sai selle suure perekonna esimeseks adventistiks,“ ütles Reba, üks Lorena nelja lapse laps.

Notley ei öelnud võõra kohta kunagi ingel, kuid perekond usub, et ta oli saadetud taevast, vastama Notley innukatele palvetele.

„Ta nimetas teda lihtsalt „meheks“, kuid uskus, et Jumal saatis tema,“ ütles Lorena, kes kuulis oma vanaisa jutustust tüdrukukesena. „Mina usun, et ta oli ingel.“
