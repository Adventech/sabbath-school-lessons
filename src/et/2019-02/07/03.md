---
title:  Saada üheks Tema armastuse abil
date:   13/05/2019
---

„Issand kasvatagu teie armastust ja tehku see rohkeks üksteise ja kõikide vastu“ (1Ts 17:22).

`Jeesus palvetas oma Isa poole, et Tema järelkäijad võiksid olla „üks, nii nagu meie oleme üks“ (Jh 17:22). Võta kokku see, mida Jeesus siin ütleb, pöörates erilist tähelepanu armastuse osatähtsusele, mida läheb vaja ühtsuse saavutamiseks.`

Jeesus pidas enda palves silmas ühtsust oma järelkäijate vahel. Selle ühtsuse jaoks on väga oluline kogeda _agape_ armastust. „Agape“ on Piibli sõna, mida kasutatakse Jumala armastuse kohta selles palves ja paljudes teistes Uue Testamendi kirjakohtades. Selline armastus on Jumala enda loomus (1Jh 4:8) ja see tähistab Jeesuse järgijaid (Jh 13:35). Jumala armastus ei ole patuse inimsüdame jaoks loomupärane. See tuleb kellegi ellu siis, kui Jeesus Püha Vaimu kaudu usklikuga koos elab (Rm 5:5; 8:9, 11).

„Armastage üksteist, nagu mina olen armastanud teid“ (Jh 15:12). Jünger Johannes, kes need sõnad kirjutas, polnud alguses armastusväärne, vaid oli uhke, võimunäljas, kriitiline ja keevavereline (Mk 3:17; Lk 9:54, 55; vaata ka _Ajastute igatsus_, lk 295). Oma elus hiljem tuletas ta meelde, kuidas Jeesus teda nendele iseloomujoontele vaatamata pidevalt armastas. Jeesuse armastus muutis Johannese järk-järgult ning tegi ta võimeliseks armastama kaasinimesi kristlikus ühtsuses. „Me armastame, sest tema on meid enne armastanud,“ (1Jh 4:19) kirjutas ta ning „kui Jumal meid nõnda on armastanud, siis oleme ka meie kohustatud armastama üksteist“ (1Jh 4:11).

`Loe 1Kr 13:4–8. Püüa panna oma nimi sinna, kus esineb sõna „armastus“. Kui hästi see sinna sobib? Palu Jeesusel tuua need armastuse omadused Püha Vaimu kaudu sinu ellu. Milliseid muutusi tegema võib Vaim sind õhutada, et selle kristliku ideaalini jõuda?`
