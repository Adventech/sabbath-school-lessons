---
title:  Prohvetikuulutus südamete pööramisest
date:   23/06/2019
---

`Võrdle ettekuulutust Eelija tulekust Uue Testamendi viidetega sellele sündmusele. Ml 3:23, 24, Mt 11:14, 15; 17:10; Mk 6:15; Lk 1:17.`

Malaki päevil anus Jumal oma rahvast: „Pöörduge tagasi minu juurde, siis pöördun mina teie juurde,“ ja sai upsaka vastuse: „Kuidas me peaksime pöörduma?“ (Ml 3:7) Pettunud prohvet teatas, et antakse veel üks vaimuliku ärkamise võimalus. Meenutades südantpööravat reformi, mille Eelija alustas (1Kn 18:37), kuulutas Malaki tema tulekut uuesti ette, et pöörata „vanemate südamed jälle laste poole ja laste südamed vanemate poole“(Ml 3:24).

Juudi traditsioon arendas välja mõtte, et Eelija ilmub isiklikult Messia tuleku eel (võrdle Mt 17:10; Mk 6:15). Uus Testament aga esitleb Ristija Johannest selle prohvetikuulutuse täitjana (Mt 11:14, 15; Lk 1:17).

`Mida tähendab sinu meelest väljend „pöörab südamed“?`

Seda piiblisalmi on võimalik rakendada mitmeti: _See osutab Iisraeli rahva lepitamisele Issandaga._ Jumal kui Isa (Js 63:16) on pööranud oma viha enda lastelt ära (Mi 7:18, 19) ja kutsub neid pöörduma tagasi Tema juurde (Js 44:22; Ml 3:7). _See osutab hilisemate põlvkondade taasühendamisele ustavate eelkäijatega nende lepingu uuendamise kaudu._ Vana Testament edastab Jumala rahvale korduvalt prohveti üleskutse järgida usuisade usku. Lepingule ustavusega oli otseselt seotud see, kas maa oli jätkuvalt õnnistatud elupaik või mitte (5Ms 4:29–31). _See osutab peresuhete taastamisele ja uuendamisele._ Lapsevanema ja lapse suhted on Jumala lepingule ustav olemise praktiline väljund. Ka siin põimub lapsevanemate ja laste kohustuste täitmine ühte maa jätkuva pärimise ja Jumala õnnistusega (Õp 2:21).

`Milline on Jumalaga taastatud suhte ja meie perega taastatud suhte seos? Miks peab üks eelnema teisele?`
