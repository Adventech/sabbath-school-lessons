---
title:  Perekonna jällenägemine
date:   24/06/2019
---

Iisebel, kuningas Ahabi siidonlasest naine, tõi Iisraeli sisse Baali teenimise ning kiirendas sellega riigi moraalset allakäiku. Jumala õpetused, mis tõstsid ausse abielu, perekonna ja seksuaalsuse, jäid varju selliste tavade tõttu nagu verepilastus (lähisugulaste – õdede ja vendade või vanemate ja laste – vaheline seksuaalsuhe), prostitutsioon ja muud seksuaalsed perverssused. Sellisele jumalakummardamisest tõusnud tüli näitelavale astus Eelija, kelle enda nimi – „Minu Jumal on Jehoova“ – oli etteheiteks Baalile.

`Missuguse Eelija kogemuse tõttu hakati teda seostama paganlike uskumuste ümberlükkamise ning perekondadele uue elu toomisega?
1Kn 16:29 – 17:24; võrdle Lk 4:25, 26.`

Eelijast sai tagaotsitud mees pärast seda, kui ta kuulutas, et maale tuleb põua needus. Jumal varjas teda väheusutavas kohas – vaese lesknaise elupaigas Sareptas Siidonimaal, Iisebeli kodulinna lähedal. Eelija tervitas lesknaist karmi katsega – kasutagu too oma viimane küttematerjal, õli ja jahu Eelija toitmiseks ning usaldagu Jumala kätte oma tulevik. Naise usk sai legendaarseks. Jeesus ise märkis selle hiljem ära (Lk 4:26). Kuna õlist ja jahust jätkus paljudeks päevadeks, õppis naine Issandat rohkem tundma. Siis, kurb küll, jäi tema ainus poeg haigeks ja suri. Oma leinast Eelijale rääkides kõlas naise jutus teda ümbritsevast religioonist tuttavlik – moondunud uskumused, mis ujutasid nüüd Iisraeli üle –, et kellegi patt nõuab lapse ohverdamist (1Kn 17:18; võrdle Jr 19:5; Mi 6:7).

`Kuidas toimis foiniikia naise vaimulikule kogemusele oma pojaga taas kokku saamine? 1Kn 17:24. Mida me tema lausutust teada saame? `

Ema reaktsioon näitab Eelija sõnumi toimet. Usk Jumalasse ja Tema Sõnasse ärkab südames siis, kui Tema väe abil elu uuendatakse ja perekond taasühineb. Paljud võivad täna nõustuda jutlustatavate doktriinidega, kuid nende vaimulik kogemus on leige. Kui aga Jumala Sõna tõdesid isiklikult kogetakse ning ärkamine ja uuendus ilmneb kodustes suhetes, tuleb veendumus südamesse palju jõulisemalt.

`Milliseid perekonna jällenägemisi sa ikka veel ootad? Missuguste Jumala tõotuste külge sa klammerdud, mis annavad sulle lootust selleks taasühinemiseks?`
