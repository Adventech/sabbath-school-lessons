---
title:  Südamete pööramine altaril
date:   25/06/2019
---

`Loe 1Kn 18:20–45. Kirjuta lünka, mis on selles episoodis oluline. Kuigi kontekst on täiesti teistsugune, kuidas siiski saab selles loos olevaid põhimõtteid rakendada pereelu kohta?`

Karmeli mäel igatses Eelija, et tema rahvas lepingu uuendaks, pöörduks tagasi oma isade usu juurde, mis tooks nende ellu, nende koju ja maale paranemise.

Õhtuse ohvri aeg. Pärast seda, kui paganlikel preestritel oma ohvriga luhta läks, oli Eelija kord. Ta tegutses kaalutletult. See päevatund tõmbas tähelepanu Jumala lunastusplaanile, mille väljendajaks oli pühamuteenistus (võrdle 2Ms 29:41). Kutse: „Astuge minu juurde“ (1Kn 18:30) tuletab meile meelde tõsiasja, et Päästja võtab patused lahkelt vastu (võrdle Mt 11:28). Lapsevanemad, kellele teeb valu lapse jonnakus, saavad kinnituse, et Jumal armastab neid sama kindlalt, nagu Ta armastas iisraellasi. Jumal tegutseb lakkamatult, et eksijaid enda juurde tõmmata.

Eelija tähelepanu keskenemine Jumala altarile leiab oma vaste meie ajal siis, kui Jeesus ja Tema päästev arm perekondades esile tõstetakse. Perekonnapalvus on võimalus rääkida Temaga palves, rääkida Temale üksteisest, saada uuesti Temalt lunastav tasuta arm ning anda oma südamele aega mõtiskleda Tema õpetuste üle.

Eelija palutud vastus pidi olema märgiks, et Jumal oli nad enda omaks tagasi võtnud. 1Kn 18:37 ütleb, et „see rahvas saaks teada,… et sina pöörad tagasi nende südamed“. Me ei saa oma südant Jumala poole pöörata; me saame ainult vastata Tema armule, ja seda annab Ta vabalt.

Kõike põletava tule langemine, mitte süüdlaste peale, vaid ohvri peale, osutab Jeesusele, kes tehti „patuks meie asemel,… et meie saaksime Jumala õiguseks tema sees“ (2Kr 5:21). Ülestunnistus ja tänu vallandub inimese huulilt. Kuna valeprohvetid ei võtnud vastu Jumala kutset, hukati nad. Seejärel lõpetasid värskendavad vihmad maal lasunud needuse.

`Millises olukorras on sinu kodune „altar“? Mil viisil saad oma kodus „altari taas üles ehitada“, juhul kui see vajab parandamist?`
