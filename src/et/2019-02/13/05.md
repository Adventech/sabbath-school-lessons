---
title:  Südamete pööramine Jordani ääres
date:   26/06/2019
---

Käsikäes Gabrieli ettekuulutusega (Lk 1:17) ja Jeesuse sõnadega ettekuulutatud Eelijast (Mt 11:14; 17:12, 13) kinnitavad evangeeliumi kirjutajad, et Ristija Johannes oli „saadik“, kes valmistas Issandale teed (Mt 11:10; Mk 1:2; Lk 7:27; võrdle Ml 3:1).

`Märgi ära Johannese sõnumi põhitahud. Mismoodi tema sõnum „südant pööras“? Mt 3:2, 8; 14:4; Mk 1:4; Lk 3:3, 8, 9, 11, 13, 14.`

Nagu talumees, kes künnab kõva maad, et valmistada seda ette seemne vastuvõtmiseks, mõistis Johannes avalikult hukka patu ning ergutas patuseid kahetsusele. Inimloomus on selline, et ilma eneseanalüüsita, ilma oma tõelise olukorra äratundmiseta ei tunne see vajadust parema järele. Johannese sõnum pööras inimesed Jumala nõudmiste pühaduse poole ja pani tajuma vajadust Tema täiusliku õiguse järele. Ehtsat patukahetsust tähistab alati alandlikkus ning Jumalalt abi otsimine, et käitumine muutuks. Osutades nende enesekesksele silmakirjalikkusele, kes väitsid, et Aabraham oli nende isa, püüdis ta avada isade usu sügavama tähenduse.

`Kuidas valmistas Ristija Johannese kuulutus teed Jeesusele? Jh 1:35–37; 3:27–30.`

Johannesele oli näidatud, et Jeesus oli Jumala Tall. Kui ta Jeesust sel viisil tutvustas (Jh 1:29, 36), siis pööras ta inimesed otseselt Issanda poole. Andreas ja Johannese teine jünger Johannes – evangeeliumi autor, kes sellest päevast kirjutas – lahkusid Ristija juurest ja hakkasid Jeesuse jüngriteks. Eelija sõnum osutab küll vajadusele meelt parandada, kuid lisaks osutab see äratuntavalt patust Päästjale, tekitab Tema vastu huvi ja tutvustab Teda inimestele.

`Kui Ristija Johannes astuks sinu koju, siis mida sa arvad, mida ta ütleks?`
