---
title:  Südamete pööramine lõpuajal
date:   27/06/2019
---

Teatud mõttes näeme adventistidena ennast Ristija Johannese osas. Usu­puhastuse ja meeleparanduse kuulutamine püüdis valmistada teed Jeesuse esimesele tulekule; liikumisena näeme ennast tegemas sama Tema teiseks tulekuks.

`Loe palvemeelselt Lk 1:17. Kuidas võtavad need sõnad kokku meie kuulutuse?`

Taevane Isa on Kristuse risti kaudu pööranud oma laste südame tagasi Tema juurde ja on pööranud oma laste südamed üksteise poole. Eelija sõnum palub perekondadel uskuda seda tohutult head uudist (2Kr 5:18–21; võrdle Ef 2:11–18) ning olla armuga täidetud inimesed, kui Püha Vaim neis armastuse saagi esile toob.

Maailm vajab meeleheitlikult omakasupüüdmatu hoolimise, kestva pühendumise ja Jumalasse vankumatult kiindumise tõendust. Jumala armust saavad kristlikud perekonnad sellise tõenduse anda. Ometi tuleb meeles pidada, et sõnum, mis on meil maailma jaoks, on ka meie endi jaoks. Niikaua, kui evangeeliumi, ühtsuse, armastuse ja eneseohverduse põhimõtted ei ilmne meie keskel – eriti meie perekondades –, oleme jõuetud jagama seda sõnumit kaasinimestele. Kõik kõneosavad jutlused, kogu loogika ja piibellikud ettekanded pole piisavad: maailm vajab meie kuulutatava pühendumise ilmnemist meie enda elus, eriti pereelus. Just nagu Ristija Johannesel oli vägi, mis muutis elusid ja tegi tema jutlustamise mõjusaks, nii saame Jumala armu kaudu teha sama, kuid ainult sel määral, kui palju oleme valmis kaasa töötama.

Jeesuse tõttu oleme osa taevasest perekonnast (Ef 3:15). Seega, ükskõik, kas oleme perekond ühe või mitme liikmega, kutsutakse meid tunnistama Jumalast, keda me oma sõnul teenime, ning mitte miski ei saa teha meie tunnistust tõhusamaks kui näidata maailmale, milline saab perekond – vaatamata selle suurusele – evangeeliumi väel olla.

`Mida saad teha eelkõige selleks, et näidata oma kõige lähedasematele – kas otseselt perekonnale või kellelegi teisele –, et sa armastad neid ja hoolid neist?`
