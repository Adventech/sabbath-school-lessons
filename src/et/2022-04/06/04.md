---
title: „See on lõpetatud!“
date: 01/11/2022
---

`Loe Jh 19:1–30. Millist põhisõnumit sisaldab meie jaoks Jeesuse ütlus: „See on lõpetatud!“?`

Lõpuks jõudsid kätte murrangulised hetked Kristuse, inimkonna ja kogu universumi jaoks. Sügavas hingeahastuses heitles Ta pimedusejõududega. Aeglaselt liikus Ta Ketsemani aiast edasi ebaausa kohtuprotsessi katsumusteni ja sealt Kolgata mäele. Kurjad inglid püüdsid Temast võitu saada. Siis, kui Jeesus ristil rippus, ilkusid ülempreestrid, kirjatundjad ja rahvavanemad Tema üle sõnadega: „Teisi on ta päästnud, iseennast ei suuda päästa. On ta Iisraeli kuningas, astugu nüüd ristilt alla ja me usume temasse“ (Mt 27:42).

Kas Kristus oleks saanud tulla ristilt alla ja iseennast päästa? Jah, Ta oli selleks võimeline, ent Ta ei tahtnud seda teha. Tema tingimusteta armastus kogu inimkonna vastu, sealhulgas pilkajate vastu, ei lubanud Tal alla anda. Tõepoolest „olid ka pilkajad nende hulgast, keda Ta oma surmaga päästma hakkas, ja Ta ei saanud ristilt alla tulla ning iseennast päästa. Teda ei hoidnud kinni mitte naelad, vaid tahe inimesed päästa.“ – Alfred Plummer, „An Exegetical Commentary on the Gospel According to S. Matthew“ (London: Elliot Stock, 1910), lk 397.

Kristuse kannatustes saavutas Jeesus võidu Saatana riigi üle, kuigi Saatan oli see, kes kihutas tagant ristini viivaid sündmusi, sealhulgas Juudase reetmist (Jh 6:70; Jh 13:2, 27). „Kuidagi, moel, mida evangelist ei püüagi kirjeldada, on Jeesuse surm nii Saatana tegu kui ka tegu, millega Ta saab Saatanast võitu.“ – George E. Ladd, „A Theology of the New Testament“, parandatud trükk (Cambridge, UK; Lutterworth Press, 1994), lk 192.

Hüüatusega ristil: „See on lõpetatud!“ (Jh 19:30) andis Kristus mõista nii seda, et Tema surmaheitlus lõppeb, kui ka seda, et Ta on võitnud suure kosmilis-ajaloolise võitluse Saatana ja tema kurjusejõududega. „Kogu taevas võidutses Lunastaja võidu üle. Saatan oli löödud ja teadis, et tema võim oli murtud.“ – Ellen G. White, „Ajastute igatsus“, orig lk 758.

Raske on hoomata siinset hämmastavat vastandust: viimse piirini alandumisega oli Jumala Poeg võitnud, saavutanud meie ja universumi nimel suurima ja aulisima võidu.

`Mõtle, kui halb on patt, kui selle lepitamiseks läks vaja Kristuse surma. Mida õpetab see tõde meile oma tegude tühisusest, kui püüame Jumala silmis midagi pälvida? Mida saaksime üleüldse lisada sellele, mida Kristus on juba meie heaks teinud? Räägi oma vastusest hingamispäeval klassis.`
