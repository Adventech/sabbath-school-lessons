---
title: Risti tähendus
date: 03/11/2022
---

`Loe 1Kr 1:18–24. Mida ütleb Paulus risti kohta ja kuidas kõrvutab ta selle „maailma tarkusega“? Miks on sõnum ristist oluline isegi tänapäeval, mil „maailma tarkuses“ domineerib „materialism“ (mõttekäik, et mateeria on kogu reaalsus, mis tähendab, et pole olemas Jumalat ega üleloomulikku tegelikkust)?`

Kristuse rist on lunastusloo keskpunkt. „Isegi igavik ei haruta lahti Kolgata ristil avaldunud armastuse sügavust. Just seal seisid silmitsi Kristuse lõpmatu armastus ja Saatana ääretu egoism.“ – Stephen N. Haskell, „The Cross and Its Shadow“ (South Lancaster, MA: Bible Training School, 1914), lk v.

Ajal, mil Kristus ennast alandlikult inimsoo lunahinnana ohverdas, kostitas Saatan isemeelselt Teda kannatuste ja hingepiinaga. Kristus ei surnud loomulikku surma, millega iga inimene peab silmitsi seisma. Ta suri teist surma, et kõik need, kes Tema vastu võtavad, ei peaks kunagi ise seda kogema.

Ristisurmal on mitu tähtsat külge, mida meeles pidada. Esiteks on rist Jumala patuvastase õigluse ülim ilmutus (Rm 3:21–26). Teiseks on rist ülim ilmutus sellest, kuidas Jumal patuseid armastab (Rm 5:8). Kolmandaks on rist suur jõuallikas, mis murrab patuahelad (Rm 6:22, 23; 1Kr 1:17–24). Neljandaks on rist meie ainus lootus igavesele elule (Fl 3:9–11; Jh 3:14–16; 1Jh 5:11, 12). Ja viiendaks on rist ainus vastumürk, mis hoiab tulevikus ära vastuhaku tõusmise universumis (Ilm 7:13–17; Ilm 22:3).

Ainsatki neist olulistest tõdedest ristisurma kohta ei saa avastada „maailma tarkusega“. Vastupidi, ristist jutlustamine on nüüd, nagu toonagi, „rumalus“ maailma tarkuse mõttes, mis ei tunne sageli ära isegi ilmseimat tõde, et on olemas Looja (vaata Rm 1:18–20).

Kreekakeelne sõna mōria, mida tõlgitakse kui „rumalus“, on seotud ingliskeelse sõnaga moron („lollpea, debiilik“). See tähendab et ristist jutlustamine on „maailma tarkuse“ kohaselt „debiilne“. Maailma tarkus ei tunne Jeesust ega lunastust, mida Ta pakub ristil toimunud asendussurma kaudu.

`Olgu „ilmalik tarkus“ vahel kui tahes väärtuslik, miks ei tohi me lasta sel iialgi sekkuda kõigesse, mida usume Jeesusest, ja lootusesse, mida meile „selle narri kuulutuse kaudu“ pakutakse (1Kr 1:21)?`
