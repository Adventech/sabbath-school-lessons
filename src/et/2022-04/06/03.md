---
title: Eessõna ristile
date: 31/10/2022
---

`Kuidas reageerisid jüngrid Jeesuse ettekuulutusele, et Ta kannatab ja sureb, ning mida õpetab nende reaktsioon meile Pühakirja vääritimõistmise ohtude kohta?`

`Mt 16:21–23`

`Mt 17:22, 23; Mk 9:30–32; Lk 9:44, 45`

`Lk 18:31–34`

Jeesus sündis, et surra, ning elas, et surra. Iga sammuga astus Ta lähemale tohutule lepitusohvrile Kolgata ristil. Täielikult teadlikuna oma missioonist ei lubanud Ta kellelgi või millelgi ennast sellest kõrvale juhtida. Tegelikkuses „oli kogu Tema elu eessõna Tema ristisurmale.“ – Ellen G. White, „Fundamentals of Christian Education, lk 382.

Oma maapealse teenistuse viimasel aastal rääkis Jeesus jüngritele üha selgesõnalisemalt Teda ees ootavast surmast. Ent näis, et jüngrid ei suutnud ega tahtnud Tema ütluste tõepärasust omaks võtta. Neil oli Messia ülesande suhtes kuhjaga vääraid ettekujutusi ning kõige vähem ootasid nad Jeesuselt, et Tema kui Messias sureks. Ühesõnaga, nende vale teoloogia tõi neile asjatult piina ja kannatusi.

Jeesus oli juba Nikodeemosele öelnud: „Ja nõnda nagu Mooses ülendas kõrbes vaskmao, nõnda peab ülendatama Inimese Poeg, et igaühel, kes usub, oleks temas igavene elu“ (Jh 3:14, 15). Filippuse Kaisareas olles rääkis Jeesus oma jüngritele, et Ta „peab minema Jeruusalemma ja palju kannatama vanemate ja ülempreestrite ja kirjatundjate poolt ning tapetama ja kolmandal päeval üles äratatama“ (Mt 16:21).

Isekeskis läbi Galilea minnes (Mk 9:30–32) ja viimasel teekonnal Jeruusalemma (Lk 18:31–34) rääkis Jeesus jüngritele jälle oma surmast ja ülestõusmisest. Kuna nad ei tahtnud seda kuulda, siis nad ei kuulanud. Meie teeme vägagi lihtsalt sedasama.

`Inimestel, eelkõige Jumala valitud rahval, olid Messia esimese tuleku kohta valed arusaamad. Milliseid valesid arusaamu on tänapäeval Jeesuse teise tuleku kohta?`
