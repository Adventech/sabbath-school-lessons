---
title: Ta suri meie eest
date: 02/11/2022
---

`Loe Jh 3:14–18 ja Rm 6:23. Milline õppetund peitub neis salmides selle kohta, mida Kristuse surm meie heaks korda saatis?`

Kui Jeesus tuli Jordani jõe äärde, et ristitud saada, hüüatas Ristija Johannes: „Vaata, see on Jumala Tall, kes kannab ära maailma patu!“ (Jh 1:29). Selle väitega tunnistas ta Kristuse Jumala Talleks, kellele osutasid kõik Vana Testamendi aegsed tõsimeelsed ohvrid.

Ent loomohvrid ei saanud ju patte ära võtta (Hb 10:4). Need võimaldasid andestust ainult tingimusel, et Kristuse tulevane ohver ristil on tulemuslik. „Kui me oma patud tunnistame, on tema ustav ja õige, nõnda et ta annab andeks meie patud ja puhastab meid kogu ülekohtust“ (1Jh 1:9).

`Loe Jh 3:16, 17. Millise suure lootuse saad neist salmidest eelkõige siis, kui sa tajud õigesti, et väärid enda tehtu pärast hukkamõistu?`

Mõtle, mida see kõik tähendab. Jeesus, kes oli loonud ilmaruumi (Jh 1:1–3), tõi end meist igaühe eest patuohvriks, et meile ei saaks osaks õigusega ära teenitud hukkamõist. Selline on evangeeliumi suur tõotus.

Jeesus Kristus kuulutas, et „nõnda on Jumal maailma armastanud, et ta oma ainusündinud Poja on andnud“ meie eest surma (Jh 3:16). Ent me ei tohiks kunagi unustada, et Kristus pakkus ennast vabatahtlikult meie eest (Hb 9:14). Martin Luther nimetas risti „altariks, millel Tema [Kristuse] südames põlev piiritu armastuse tuli põletas Ta tuhaks, esitades oma ihu ja verd Isale elavaks ja pühaks ohvriks tulihingeliste eestpalvete, valjuhäälsete anumiste ja palavate murepisaratega (Hb 5:7).“ – „Luther’s Works“, 13. kd (St. Louis, MO: Concordia Publishing House, 1956), lk 319. Kristus suri ühe korra ja alatiseks (Hb 10:10) ning üheainsa korraga jäädavalt (Hb 10:12), sest Tema ohver on täiesti piisav ega kaota kunagi oma jõudu.

Ja veel midagi: „Kui vaid üks hing oleks Kristuse armuevangeeliumi vastu võtnud, oleks Kristus selle ühe päästmiseks valinud vaevarikka ja alandava elu ning häbistava surma.“ – Ellen G. White, „Tervise teenistuses“, lk 135.

`Loe veel kord Jh 3:16 ning pane „maailma“ ja „ükski“ asemele oma nimi. Kuidas õpid pidevalt, eriti siis, kui patt kiusab, seda tõotust enda omaks pidama?`
