---
title: Alates maailma rajamisest
date: 30/10/2022
---

`Loe Ilm 13:8; Ap 2:23 ja 1Pt 1:19, 20. Kuidas mõista, et Kristus on „maailma rajamisest saadik… tapetud“?`

„Teda hakkasid kummardama kõik, kes ilmamaal elavad, kelle nime ei ole kirjutatud maailma rajamisest saadik tapetud Talle eluraamatusse“ (Ilm 13:8, NKJV). Meie jaoks on siin väga oluline mõte, et Kristus „on tapetud maailma rajamisest saadik“. Ilmselgelt tuleb meil seda mõista kujundlikus tähenduses (Ilmutusraamat on kujundeist tulvil), sest Kristus löödi risti alles mitu tuhat aastat pärast maailma loomist. Küll aga ütleb see salm, et lunastusplaan oli olemas juba enne maailma loomist. Ja selle plaani keskmes oli Jeesuse, Jumala Talle surm ristil.

`Loe Tt 1:2. Kui kaua on selle salmi järgi olnud olemas lunastusplaan, mille keskmes oli Kristuse surm?`

„Lunastusplaan ei olnud tagantjärele tekkinud mõte, pärast Aadama langemist kavandatud ettevõtmine… See oli nende põhimõtete avanemine, mis on olnud Jumala trooni alus igavesest ajast.“ – Ellen G. White, „Ajastute igatsus“, orig lk 22.

Seda plaani ilmutati esimesena Eedeni aias Aadamale ja Eevale (1Ms 3:15, 21) ning seda kujutas Vana Testamendi jooksul iga verevalamisega seotud ohver. Näiteks siis, kui Jumal pani Aabrahami usu proovile, pakkus Ta Iisaki asemel ohvriks jäära (1Ms 22:11–13). Selline vahetus kujutas veelgi selgemalt Kristuse ristil toodud lepitava ohvri asenduslikku olemust.

`Järelikult on lunastusplaanis eriti olulisel kohal Jeesuse asendussurm, mida kujutati mitu sajandit loomohvrite abil, kellest igaüks sümboliseeris Jeesuse surma ristil; Jeesuse kui „Jumala Talle, kes kannab ära maailma patu“ (Jh 1:29).`

`On tõsi, et loomohvrite toomine on õudne ja verine. Ent miks õpetas just see õudus ja verisus, et Kristus suri meie asemel ja patu hind on kohutav?`
