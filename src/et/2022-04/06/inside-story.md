---
title: Misjonilugu  
date: 04/11/2022  
---

#### Teise põse pööramine

_Loo on kirja pannud Rick McEdward._

Lähis-Ida üliõpilane Omar vajas küll hädasti tööd, aga ta polnud töölesaamise nimel kaugeltki kõigeks valmis. Töövestlusel ütles ta firma esindajale avameelselt, et ta ei tööta laupäeviti, sest see oli tema püha päev. Firma esindaja ei pilgutanud silmagi.

„Kena siis,“ vastas ta. „Me ei vaja sind.“

Öeldu oli tõsi. Riigis oli töötuid nii palju, et firma ei vajanud tõesti Omarit. Paljud otsisid tööd ja oli kerge leida kedagi, kes laupäeviti töötas.

Omar lahkus kurvalt firma kontorist. Ta oli äsja usku tulnud ning oli just mõne päeva eest andnud oma elu Kristusele. Enne selle otsuse langetamist oli ta kuus aastat usklikega seltsinud ja Piiblit uurinud. Pärast seda, kui töökoht ta tagasi lükkas, ostis ta kolmerattalise käru, kavatsedes hakata elatist teenima seesamiseemnetega kaetud ümmarguse leiva simiti müümisega.

Omari hingamispäeva pidavaid sõpru liigutas tema ustavus Jeesuse eest seista ja nad hakkasid tema pärast palvetama.

Mõni päev hiljem teatas Omar õhinal, et sama firma oli talle tagasi helistanud ja pakkunud tööd nii, et laupäevad olid vabad. Suures õhinas otsustas ta iga päev leida vähemalt ühe inimese, kellele Kristusest rääkida.

Paari päeva pärast kohalikus kohvikus jooki rüübates hakkasid nad ühe vanema mehega rääkima religioonist. Omar jutustas, kuidas ta jõudis oma perekonna püha raamatu juurest Piibli juurde, ning rääkis hämmastavast rahust, mille oli leidnud.

Kui Omar kohvikust lahkus, järgnes talle üks kõrvallauas istunud mees, kes oli vestlust pealt kuulnud. „Ma ei suuda uskuda, et sa selliseid asju räägid!“ möirgas mees. „Kas sul häbi pole? Sa kasvasid meie maal üles ja peaksid paremini teadma!“ Mees hakkas Omarit rusikaga peksma.

Samal päeval, veidi aja pärast, tegi üks hingamispäeva pidav sõber Omarile videokõne. Omaril oli silma all suur sinikas ja näol veel suurem naeratus. „Sa oleksid pidanud politsei kutsuma!“ ütles sõber.

„Jah,“ vastas Omar, „aga mulle tuli meelde, et Jeesus käskis pöörata teise põse.“

„Te olete kuulnud, et on öeldud: Silm silma ja hammas hamba vastu! Aga mina ütlen teile: Ärge pange vastu inimesele, kes teile kurja teeb, vaid kui keegi lööb sulle vastu paremat põske, keera talle ka teine ette“ (Mt 5:38–39).

_See misjonilugu illustreerib Seitsmenda Päeva Adventistide koguduse strateegilise plaani „Mina lähen“ misjonitöö eesmärki nr 2: „Tõhustada ja mitmekesistada adventmisjonit suurlinnades… 10/40 akna ulatuses… ja mittekristlike religioonide seas.“ Rohkem saad teada aadressilt IWillGo2020.org. Omar on varjunimi._