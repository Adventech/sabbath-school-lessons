---
title: Kristuse tulekule eelnev kohus
date: 19/12/2022
---

Idee enne Kristuse tulekut toimuvast kohtupidamisest – meie nimetame seda „advendieelseks“ kohtupidamiseks – esineb Pühakirjas korduvalt.

`Loe Tn 7:9–14, Mt 22:1–14; Ilm 11:1, 18, 19 ja Ilm 14:6, 7. Kuidas heidavad need kirjakohad valgust arusaamale, et Kristuse tuleku eel toimub eeluurimiskohus taevases kohtusaalis? Mis on selle kohtu mõte?`

Selle idee aluseks, mille põhjal toimub enne Kristuse teist tulekut eeluurimiskohus Jumala rahva üle, on kolm Piibli põhiõpetust.

Esiteks, kõik surnud – nii jumalakartlikud kui ka jumalakartmatud – on teadvuseta oma hauas kuni ülestõusmiseni viimsel päeval (Jh 5:25–29).

Teiseks, kohus annab hinnangu kõigile inimestele (2Kr 5:10, Ilm 20:11–13).

Kolmandaks, esimene ülestõusmine on õnnistatud tasu andmine jumalakartlikele ning teine ülestõusmine on igavene surm jumalakartmatute jaoks (Jh 5:28, 29; Ilm 20:4–6, 12–15).

Järelikult, kui iga inimene on kohtu all, siis peab kohtuotsus saama langetatud enne inimese emba-kumba ülestõusmist, sest eelmainitud ülestõusmistes saab inimene kätte oma lõpliku tasu.

Taanieli raamat aitab meil mõista advendieelse kohtu aega ja olemust. 2300 sümboolse päeva lõpul – aastal 1844 – puhastatakse taevane pühamu (Tn 8:14; võrdle Hb 9:23) ja algab advendieelne eeluurimiskohus (Tn 7:9–14). Neil kahel erineval viisil väljendatakse sama sündmust. Ja see kohtumõistmine on „Kõigekõrgema pühade kasuks“ (Tn 7:22, NKJV). See tähendab head sõnumit Jumala rahva jaoks.

Jeesus rääkis Mt 22:1–14 pulmakülaliste uurimisest enne, kui pulmapidu tegelikult algas.

Ilmutusraamatus viidatakse Kristuse tuleku eelsele eeluurimiskohtule ülesande kaudu mõõta „need, kes kummardavad“ Jumala templis (Ilm 11:1). Ühtlasi antakse teada, et „tema kohtumõistmise tund on tulnud“ (Ilm 14:6, 7; võrdle Ilm 14:14–16).

`Kuidas peaks teadmine, et taevas toimub kohus, mõjutama seda, kuidas me maa peal elame?`
