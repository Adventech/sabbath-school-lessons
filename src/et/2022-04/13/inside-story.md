---
title: Misjonilugu
date: 23/12/2022
---

#### Kaks unenägu Angolas

_Selle loo on kirjutanud Andrew McChesney._

Paistis, et iga kord, kui väike William Frederico João Lumbo läks Angolas kirikusse, kuulis ta jutlustajat ütlemas üht ja sedasama. Suurekasvuline jutlustaja seisis kõnepuldi taga. Ta tõstis käe üles ja kõmistas: „Need, kes oma eluga Jumalat ei teeni, ei ole eluks kõlblikud!“

Jutlustaja sõnad jätsid tugeva mulje Williami noorde mällu. Aga väljaspool kirikut olev maailm mõjutas samuti tugevalt ning ta otsustas pigem tantsida kui kirikus käia. 14aastasena moodustas ta tantsutrupi ning esines Angola pealinnas Luandas pidudel ja kooli üritustel.

Kuigi William nautis tantsimist, tundus üha, et miski pole õige. Ta tundis sisimas tühjust ja talle meenusid jutlustaja sõnad: „Need, kes oma eluga Jumalat ei teeni, ei ole eluks kõlblikud.“

Tantsimise rõõm hääbus ning William hakkas suitsetama ja jooma. Aga tühjus üha kasvas. Ühel päeval palvetas ta meeleheites: „Ma ei teeni oma eluga Sind ja ma ei ole eluks kõlblik. Aita mind!“

Varsti pärast seda palvet andis üks sõber Williamile mälupulga, millel oli jutlus. William tahtis mälupulka sellepärast, et sõber oli sellele salvestanud ka video Williami tantsimisest.

Jutlus liigutas Williami südant. Ta langes põlvedele ja palus andeks. Ta otsustas kirikusse minna. Kõik kirikud Angolas olid Covid-19 pärast suletud ja William jõudis adventistide kodukirikusse.

Williami ootas ees suur üllatus. Kodukiriku juht Filipe oli viimasel kahel ööl näinud temast kaks unenägu. Esimeses unenäos seisis Filipe ühe suure puu juures ja tal oli käes oksake. Ta vajas kedagi, kes paneks oksa puu külge niiviisi tagasi, et see jälle kasvama hakkaks. Teises unenäos seisis Filipe suure jõe ääres. Suure jõe kõrval voolas jõenire ja Filipel oli vaja kedagi, kes ühendaks jõenire suure jõega.

„Sina oled oksake, mis tuleb suurde puusse pookida,“ ütles Filipe Williamile. „Suur puu on Jeesus, kes on Elupuu. Sina oled jõenire ja suur jõgi on Jeesus. On vaja, et saaksid ühendatud Jeesusega, kes on Elujõgi.“

Williamil oli raske oma kõrvu uskuda. „Kas Jeesus tahab, et ma oleksin Tema küljes?“ küsis ta.

Kui William kodukirikus palvetas, hakkas tema südame tühjust täitma rahu ja rõõm. Ta otsustas, et ühendabki ennast Jeesusega.

Täna on William väga õnnelik. Ta teenib oma eluga Jumalat.

_See misjonilugu illustreerib seitsmenda päeva adventistide koguduse strateegilise plaani „Mina lähen“ misjonitöö eesmärki nr 5: „Õpetada üksikisikuid ja perekondi elama Vaimust täidetud elu.“ Rohkem saad teada aadressilt IWillGo2020.org._
