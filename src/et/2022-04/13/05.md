---
title: Täidesaatev kohus  
date: 21/12/2022  
---

Keskajal kalduti tugevalt kujutama Jumalat karmi, karistava Kohtunikuna. Tänapäeval kaldutakse Teda kirjeldama armastava ja kõikelubava Isana, kes ei karista oma lapsi kunagi. Ometi saab armastusest ilma õigluseta kaos ja seadusetus ning õiglusest ilma armastuseta rõhumine ja allutamine. Jumala kohtuprotsessis segunevad täiuslikult õiglus ja halastus, ning mõlemad tulenevad Tema tingimusteta armastusest.

Täidesaatva kohtu näol sekkub Jumal inimkonna ajalukku lõpliku ja tagasipöördumatu karistusega. Piiratud karistuse langetas Ta näiteks siis, kui Saatan ja tema mässulised inglid heideti taevast välja (Ilm 12:7–12), kui Aadam ja Eeva saadeti välja Eedeni aiast (1Ms 3. ptk), kui toimus veeuputus (1Ms 6.–8. ptk), kui hävitati Soodom ja Gomorra (1Ms 19. ptk; Jd 7), kui surmati esmasündinud Egiptuses (2Ms 11.–12. ptk) ning kui surid Hananias ja Safiira (Ap 5:1–11). Niisiis pole imekspandav, et meile tuntud maailma ajaloo lõpul toimub jumalakartmatute üle täidesaatev kohus.

`Loe 2Pt 2:4–6 ja 2Pt 3:10–13. Kuidas aitavad need piiblisalmid meil aru saada viimse täitevkohtu olemusest? Kuidas viitavad need arusaamale, et karistus viiakse lõpule ega kesta igavesti? Igavesti karistamise idee ju mitte ei väljendaks õiglust, vaid moonutaks seda.`

„Jumala headus ja pikk meel, Tema kannatlikkus ja halastus, mida Ta oma alamatele osutab, ei takista Tal karistamast patust, kes keeldub kuuletumast Tema nõuetele. Inimene – Jumala püha seaduse vastu kurja teinu, kellele andestatakse ainult suure ohvri tõttu, mille Jumal tõi, kui lubas oma Pojal surra süüdlase eest, sest Tema seadust ei saanud muuta – ei kirjuta Jumalale midagi ette.“ – Ellen G. White, „Manuscript Releases“, 12. kd, lk 208.

Jumal tegi kõik, mida sai, et inimsugu igavesest hukkumisest päästa. See läks Talle maksma ülima hinna. Need, kes lõpuks hukka lähevad, langetavad valikuid, mis viivad nad selle õnnetu lõpuni. On täiesti vale mõelda, et armastava Jumala iseloomuga ei käi kokku hukkaminejate karistamine – isegi hukkaminejate hävitamine (vastandina igavesele piinamisele). Ent just Jumala armastus nõuab ka õiglust.

`Millise õppetunni annab ristisurm meile selle kohta, mida oli Jumal valmis tegema, et päästa igaüht, kes end päästa laseb?`