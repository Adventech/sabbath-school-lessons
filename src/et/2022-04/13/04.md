---
title: Tuhandeaastane kohtumõistmine
date: 20/12/2022
---

Piibel räägib meile, et Kristuse teisel tulekul (1) kohtuvad elavad pühad ja üles äratatud pühad Issandaga üleval õhus (vt 1Ts 4:16, 17); (2) kõik pühad viiakse taevasse, et elada taevastes „eluasemetes“, mida Ta ise neile on valmistanud (Jh 14:1–3) ning (3) alles tuhandeaastase ajastu lõpus tuleb Uus Jeruusalemm alla siia maa peale ja saab pühade igaveseks koduks (Ilm 21:1–3, 9–11). Tuhande aasta jooksul, mil maakera jääb laastatuks ja tühjaks, valitsevad pühad seega koos Kristusega taevas (Jr 4:23, Ilm 20:4).

`Loe 1Kr 6:2, 3 ja Ilm 20:4–6, 11–13. Miks osalevad pühad tuhandeaastases kohtus?`

Kogu kohtuprotsess on mõeldud (1) vabastama Jumala iseloomu Saatana süüdistustest, et Jumal kohtleb ebaõiglaselt oma loodud olevusi; (2) kinnitama jumalakartlike tasu erapooletust; (3) näitama jumalakartmatute karistuse õiglust ja (4) hajutama kõiki kahtlusi, mis võiksid viia uue vastuhakuni universumis. Kristuse tulekule eelnevasse jumalakartlike üle peetavasse eeluurimiskohtusse on kaasatud üksnes taevased hulgad (Tn 7:9, 10). Ent jumalakartmatute ja langenud inglite üle peetavas tuhandeaastases kohtus osalevad ka pühad ise (1Kr 6:3; Jd 6; Ilm 20:4–6).

Advendieelne eeluurimiskohus algas 1844. aastal, mil „asetati aujärjed… kohus võttis istet ja raamatud avati“ (Tn 7:9, 10). Ent tuhat aastat kestev kohus algab pärast seda, kui pühad viiakse taevasse, nad istuvad troonidele ning kohus antakse nende kätte. Siis avatakse veel kord taevaraamatud ja surnute üle mõistetakse „kohut sedamööda, kuidas raamatuisse oli kirjutatud, nende tegude järgi“ (Ilm 20:4, 12). See protsess annab pühadele võimaluse hinnata taevaseid aruandeid ja näha, et Jumal on iga inimest ausalt kohelnud. Jumal annab küll kõikidele inimestele tasu vastavalt sellele, mida nad oma otsuste põhjal pälvivad, kuid selgitab ühtlasi ka, miks Ta nii teeb.

Mida õpetab Jumala iseloomu kohta tõik, et enne, kui hukkaminevad magajad äratatakse teise surmaga silmitsi seisma, kaasatakse kohtuprotsessi päästetud inimesed ning mitte kedagi ei karistata enne, kui ka meie näeme Jumala õiglust ja erapooletust? Räägi oma vastusest hingamispäeval klassis.
