---
title: Lõplik kohtumõistmine
date: 18/12/2022
---

Paljude jaoks on kohtu mõiste seotud hukkamõistuga. Ja ehkki see on protsessi osa, ärgem unustagem, et kohtupidamisel on ka positiivne pool, kuna ühtlasi tegeletakse õigete süüst vabastamisega. Taanieli raamatki sõnastab lõpuaja kohtu nii: „Kõigekõrgema pühade kasuks“ (Tn 7:22, NKJV). Jumala kohtuprotsessis sisalduvad mõlemad põhimõtted, mille võtab kokku Vanas Testamendis olev salm: „Siis kuule sina taevast ja tee ning mõista õigust oma sulastele: mõista süüdlane süüdi, pane tema teod ta pea peale, õige aga mõista õigeks, anna temale ta õigust mööda“ (1Kn 8:32).

`Loe Mt 25:31–46 ja Jh 5:21–29. Kuidas väljendas Jeesus lõpliku kohtumõistmise kaht põhimõistet – hukkamõistmist ja süüst vabastamist?`

On neid, kes väidavad, et väljendid „ei mõisteta kohut“ (Jh 3:18) ja „ei lähe kohtu alla“ (Jh 5:24) tähendavad, et nende üle, kes on Kristuses, ei mõisteta üldse kohut. Ent kõnelauste väljendite mõte on selles, et uskujaid ei mõisteta kohtus hukka. Seega tuleb neid salme mõista tähenduses „ei mõisteta hukka“ (Jh 3:18) ja „ei lange hukkamõistu alla“ (Jh 5:24).

Ühesõnaga, meie saatuse määrab meie praegune elu. Kristuses olijate jaoks on nende süüst vabastamine kohtus juba kindel, ent need, kes Kristuses ei ole, jäävad hukkamõistu alla. Kohtust rääkides (Mt 25:31–46) toob Kristus pildile mõlemad – sikud (jumalakartmatud) ja lambad (jumalakartlikud). Apostel Paulus ütleb selge sõnaga: „Me kõik peame saama avalikuks Kristuse kohtujärje ees, et igaüks saaks kätte, mida ta ihus olles on teinud, olgu head või halba“ (2Kr 5:10).

Kohut lahti mõtestades tuleb hoida meeles, et meid päästetakse armust (Js 55:1; Ef 2:8–10), mõistetakse õigeks usust (1Ms 15:6; Rm 5:1) ja antakse hinnang tegude järgi (Kg 12:14; Mt 25:31–46; Ilm 20:11–13). Kohtuprotsessi aluseks on Jumala moraaliseadus, nii nagu kümme käsku selle kokku võtavad (Kg 12:13, 14; Jk 1:25; Jk 2:8–17). Meie teod on päästekogemuse ehtsuse välised tõendid ja järelikult tegurid, mida tuleb kohtuotsuse käigus hinnata.

Pea meeles: ei ole olemas Jumala meelevaldset määrust, mis valib mõned päästetud saama ja teised hukka minema. Igaüks vastutab moraalselt oma saatuse eest.

Lõpuks, kohtuprotsess ei ole mitte aeg, mil Jumal otsustab meid kas vastu võtta või hüljata, vaid aeg, mil Jumal vormistab lõplikult meie valiku, kas oleme Ta vastu võtnud või mitte – valiku, mis saab ilmsiks meie tegudes.
