---
title: Teine surm
date: 22/12/2022
---

Jumal juhib inimkonna ajalugu lõpuaja haripunkti suunas. Tuhande aasta lõpul äratatakse kõik jumalakartmatud surnud oma hauast üles, et viia täide lõplik kohtuotsus (Ilm 20:5, 11–15). Siis, kui kogu kohtuprotsess on toimunud ja sellele pole enam midagi lisada, tunnistavad jumalakartmatud, et Jumal on õiglane. „Suure võitluse kõiki asjaolusid arvestades teatab kogu universum – nii ustavad kui ka mässajad – üksmeelselt: „Õiged ja tõelised on Sinu teed, Sa pühade Kuningas!““ Ning Saatan ise „on sunnitud tunnustama Jumala õiglust ja kummardama Kristuse ülemvõimu ees“. – Ellen G. White, „Suur võitlus“, orig lk 670, 671.

`Loe Ml 3:19; Ilm 20:14, 15 ja Ilm 21:8. Mida teeb „tulejärv“ ja „teine surm“?`

Saatana, tema inglite ja kõikide jumalakartmatute hävitamine puhastab universumi patust ja selle tagajärgedest. Ja ometi on jumalakartmatute lõplik hävitamine Jumala armastuse tegu ühtaegu nii pühadele kui ka jumalakartmatutele. Jumalakartmatud soovivad pigem surra kui elada Jumala palge ees, kes on patu jaoks „neelav tuli“ (Hb 12:29).

„Nad [hukkujad] igatseksid põgeneda sellest pühast paigast ja oleksid rõõmsad hävimise üle, mis päästab nad Tema palge eest, kes suri nende lunastamiseks. Õelate saatuse määrab nende oma valik. Nad jäetakse taevast välja nende oma soovi kohaselt. Jumal teeb seda õiglaselt ja halastavalt.“ – Ellen G. White, „Suur võitlus“, orig lk 543.

Seega on patu ja patuste lõplik hävitamine – vastupidi ebapiibellikule teooriale, nagu kannataksid nad igavesti põrgus – õiglane karistus, mis vastab sellele, mida kurjad inimesed on teinud. Samuti kinnitab see, et patul oli algus ja saab olema lõpp.

Siis uuendatakse kogu universum oma algsesse täiuslikkusesse, nagu see oli enne, kui patt, kurjus ja sõnakuulmatus nii saladuslikult ja vähimagi õigustuseta esile kerkisid.

Tänu Issandale, et Tema, meie „õiglane kohtunik“ (2Tm 4:8), teeb õiglase otsuse, kui annab surematuse jumalakartlikele ja hävitab igaveseks jumalakartmatud.

`Mis on vale mõttekäigu juures, et Jumal päästab lõpuks kõik inimesed? Miks on see üsna halb mõte?`
