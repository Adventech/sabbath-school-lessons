---
title: Uus taevas ja uus maa
date: 25/12/2022
---

Nii mõnegi kreeka filosoofia jüngri jaoks tähendab tõik, et miski on füüsiline, seda, et see on halb. Just seepärast on neil raske mõelda tulevasele tõelisele taevale, kus on tõelised inimesed. Nende mõtteviisi kohaselt peab miski, mis on taevas ja ühtlasi hea, olema puhtvaimne olu, vaba siinse füüsilise maailma vigadest. Nad väidavad, et kui miski on materiaalne, siis ei saa see olla vaimne; ning kui miski on vaimne, siis ei saa see olla materiaalne. Piibel seevastu räägib taevast konkreetses mõttes, ent ilma patu seatud praeguste piiranguteta.

`Loe Js 65:17–25, Js 66:22, 23; 2Pt 3:13 ja Ilm 21:1–5. Mida need kirja­kohad eelkõige teada annavad?`

Jesaja raamat laseb pilku heita sellele, milline olnuks maa juhul, kui Iisrael oleks rahvana jäänud ustavaks enda ja Jumala vahelisele lepingule (Js 65:17–25; Js 66:22, 23; võrdle 1Ms 28. ptk-ga). Kogu keskkond elu kõigis erinevais avaldumisvormides kasvanuks üha rohkem Jumala algse plaani suunas, niisuguseks, nagu see oli enne patu tulekut.

Selline plaan ei läinud aga nii, nagu oodatud. Siis kavandas Jumal uue plaani, ent nüüd koguduse abil, mis koosnes nii juutidest kui kõikidest rahvastest pärit inimestest (Mt 28:18–20;1Pt 2:9). Seepärast tuleb nüüd Jesaja prohvetikuulutusi lugeda koguduse vaatenurgast lähtudes (2Pt 3:13; Ilm 21:1–5).

„Piiblis nimetatakse päästetute pärandit „maaks“ (Hb 11:14–16). Sellel maal viib Taevane Karjane oma karja elavate vete allikaile. Elupuu annab oma vilja igas kuus ja puu lehed on rahvastele terviseks. Seal on igavesti voolavad jõed, selged kui kristall. Nende kallastel kohisevad puud heidavad varje teeradadele, mis on valmistatud Issanda lunastatutele. Avarad tasandikud vahelduvad kenade küngastega ja Jumala mäed sirutavad kõrgusse oma ülevaid tippe. Neil rahulikel tasandikel ja voolavate jõgede kallastel leiab nii kaua ränduritena ekselnud Jumala rahvas endale kodu.“ – Ellen G. White, „Suur võitlus“, orig lk 675.

`Paljud ilmalikud kirjanikud, kel pole Pühakirjas esitatud igavikulootust, on halanud inimeksistentsi mõttetuse üle. Kuigi nad eksivad tuleviku suhtes, miks on siiski raske vastu vaielda nende mõttele, et elu ilma tulevikulootuseta on mõttetu? Esita oma vastus hingamispäeval klassis.`
