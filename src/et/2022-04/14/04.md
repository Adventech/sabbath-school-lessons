---
title: Jumala kohalolu
date: 27/12/2022
---

Piibel ütleb, et Jumal „elab ligipääsmatus valguses“ (1Tm 6:16) ja „keegi ei ole iialgi näinud Jumalat“ (Jh 1:18; 1Jh 4:12). Kas see tähendab, et pühad ei näe taevas Jumalat Isa? Sugugi mitte. On päris ilmne, et Jumala mittenägemisega osutatakse inimestele pattulangemisest alates, sest Pühakirjas on korduvalt viidatud sellele, et pühad näevad taevas päriselt Jumalat.

`Loe Mt 5:8; 1Jh 3:2, 3 ja Ilm 22:3, 4. Mida ütlevad need kirjakohad meile ülima eesõiguse kohta näha Jumalat?`

Seesama apostel Johannes, kes ütles, et „keegi ei ole iialgi näinud Jumalat“ (Jh 1:18; 1Jh 4:12) teatab sedagi, et „siis me näeme teda, nii nagu ta on“ (1Jh 3:2, 3) ja „näevad tema palet“ (Ilm 22:3, 4). Vaieldakse, kas need kirjakohad osutavad Jumal Isale või Kristusele. Ent Kristuse enda ütluse valgel kaob igasugune kahtlus: „Õndsad on puhtad südamelt, sest nemad näevad Jumalat“ (Mt 5:8). Milline tohutu eesõigus on lunastatute jaoks teenida Jumalat Tema templis! Ent ülim eesõigus on näha Teda palgest palgesse.

„Jumala rahva eesõiguseks on suhelda isiklikult Isa ja Pojaga. „Nüüd me näeme nagu peeglis tuhmi kujutist“ (1Kr 13:12). Me näeme Jumala kujutist peegelduvat otsekui peeglis – looduses ja selles, kuidas Ta kohtleb inimesi; kuid seal näeme Teda palgest palgesse ilma varjava katteta. Me seisame Tema läheduses ja vaatleme Tema palge auhiilgust.“ – Ellen G. White, „Suur võitlus“, orig lk 676, 677.

Märkad, et nii mõneski tänases salmis on omavahel seotud puhtus ja Jumala nägemine. „Puhtad südamelt… näevad Jumalat“; see, „kellel on selline lootus tema peale, puhastab ennast, just nagu tema on puhas“ (1Jh 3:3). Need salmid rõhutavad mõtet, et praegu peab Jumal tegema meis töö, mis aitab meil valmistuda taeva jaoks.

Ehkki lõpuks annab meile õiguse taevasse saada Jeesuse surm, oleme praegu puhastamisprotsessis, mis aitab meid ette valmistada meie igavese kodu jaoks. Peamine selles puhastamisprotsessis on kuuletumine Jumala Sõnale.

`Loe 1Pt 1:22. Kuidas räägib see salm meile kuulekuse ja puhastamise omavahelisest seotusest? Mis on meid puhastav sõnakuulelikkus? Kuidas saab Peetruse sõnul meie kuulekus nähtavaks?`
