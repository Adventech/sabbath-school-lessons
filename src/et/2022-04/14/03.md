---
title: Jumala templis
date: 26/12/2022
---

Osa inimesi räägib taevast kui Jumala pühamust. Ent Ilmutusraamat viitab Uues Jeruusalemmas olevale konkreetsele pühamule/templile, kus asuvad Jumala troon ja klaasmeri (Ilm 4:2–6; Ilm 7:9–15; Ilm 15:5–8). Suured hulgad pühi inimesi kõigist riikidest, hõimudest, rahvastest ja keeltest teenivad seal Jumalat igavesti (Ilm 7:9–17).

`Võrdle Ilm 7:9–15 ja Ilm 21:3, 22. Kuidas on omavahel kooskõlas kirjeldus Jumalat „tema templis… ööd ja päevad“ teenivatest suurtest päästetute hulkadest (Ilm 7:15) ning Johannese ütlus, et Uues Jeruusalemmas „templit ma ei näinud“ (Ilm 21:11)?`

Taevane pühamu/tempel on alati olnud koht, kus taevased väehulgad kummardavad Jumalat. Ent patu esiletulekust alates sai sellest pühamust ka koht, kus inimkonnale pakuti lunastust. „Kui patuprobleem on läbi, saab taevane pühamu tagasi oma algse otstarbe. Ilmutuse saanud Johannes annab Ilm 21:22 teada, et ta ei näe linnas enam templit, sest Issand, Kõigeväeline Jumal, ja Tall on selle tempel. Ent kas see tähendab, et pole enam Issanda koda, kuhu loodolevused saavad tulla ja Temaga erilises ühtsuses olla? Sugugi mitte!“ – Richard M. Davidson, „The Sanctuary: To Behold the Beauty of the Lord“, toim Artur Stele, väljaandest „The Word: Searching, Living, Teaching“, 1. kd (Silver Spring, MD: Biblical Research Institute, 2015), lk 31.

Ilmutusraamatu eriline tähelepanu on Temal, keda teenitakse, ning neil, kes Teda teenivad. Taevase teenistuse keskmes on Jumal ja Tall (Ilm 5:13; Ilm 7:10). Alati – ja nii peabki olema – on teenimise keskpunkt Kristus.

Jumalakummardajad on need, „kes tulevad suurest viletsusest ning on pesnud oma rüüd ja teinud need valgeks Talle veres“ (Ilm 7:14). Nemad on Jumala lunastava ja ümbermuutva väe elavad tunnistajad. Nemad laulavad tänu ja kiitust Jumalale selle eest, kes Ta on ja mida Ta nende heaks tegi.

`Ilm 21:3 loeme: „Vaata, Jumala telk on inimeste juures ning tema asub nende juurde elama ning nemad saavad tema rahvaiks ning Jumal ise on nende juures nende Jumalaks.“ Neist salmidest kumab läbi palju teisi kirjakohti (Jr 32:38; Hs 37:27, Sk 8:8; Hb 8:10). Mida tähendab praegu meie jaoks, kes me veel siin maal oleme, tõsiasi, et Jumal on meie Jumal ja meist saab Tema rahvas? Kuidas me seda imelist tõde praegu läbi elame?`
