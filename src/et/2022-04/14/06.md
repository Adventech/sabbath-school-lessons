---
title: Tema nimi nende laubal
date: 29/12/2022
---

`Loe Ilm 22:3–5. Kuidas olla kindel, et oleme nende hulgas, kelle otsa ette on kirjutatud Jumala nimi? Kas saame üldse kindlad olla?`

Pärast Lutsiferi vastuhakku ning Aadama ja Eeva pattulangemist võinuks Jumal kaks patust hävitada. Ometi kavatses Jumal väljendada oma loodud olevustele tingimusteta armastust ja nii hakkas kehtima armuline plaan päästa need, kes Tema pakkumise vastu võtavad. Tunneme seda „lunastusplaani“ nime all, mis oli küll olemas juba enne Maa loomist (Ef 1:3, 4; 2Tm 1:9; Tt 1:2; Ilm 13:8), kuid tehti inimkonnale teatavaks Eedenis, kohe pärast pattulangemist. Edaspidi avaldus see plaan heebrealaste pühamuteenistuses sümbolite ja varjukujudena (2Ms 25. ptk). Ja viimaks avanes see kõige täiuslikumal kujul Jeesuse elus, surmas ning ülestõusmises (vaata Rm 5. ptk).

Lunastusplaani keskpunktis on Jeesuse teenete alusel igavese elu tõotamine kõikidele, kes võtavad usus vastu ristil kinnitatud suure pakkumise. Nii enne kui ka pärast risti on lunastus alati tulnud usu kaudu ja mitte kunagi tegude kaudu, ükskõik kui suurel määral teod meie päästmist väljendaksid.

`Paulus kirjutas, et Aabraham, kes elas kaua enne Kristuse esimest tulekut, oli näide päästest usu kaudu: „Sest kui Aabraham on mõistetud õigeks tegude tõttu, siis tal on, millega kiidelda, kuid mitte Jumala ees. Sest mida ütleb Pühakiri? „Aabraham uskus Jumalat, ja see arvestati talle õiguseks.““ (Rm 4:2, 3). Kuidas aitavad need piiblisalmid meil mõista, mis on päästmine usu kaudu?`

Niisiis saab meil päästekindlus olla juhul, kui oleme Jeesuse vastu võtnud, oleme Talle alistunud ja kinnitume Tema tõotuste külge – kaasa arvatud selle tõotuse külge, et meil on praegu uus elu Temas, kui toetume täiesti Tema teenetele ja mitte millelegi muule. Aabraham uskus ja see arvestati talle õiguseks. Sama toimib meie puhul.

Seda tähendabki see, et Jeesuse nimi on kirjutatud meie laubale. Kui see on sinna praegu kirjutatud ja me ei pööra Temale selga, siis on see sinna kirjutatud ka uues taevas ja uuel maal.
