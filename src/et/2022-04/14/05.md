---
title: Pole enam surma ega pisaraid
date: 28/12/2022
---

Teooria surematust hingest ja igavesest kannatamisest igavesti põlevas põrgus läheb vastuollu Piibli õpetusega, et uues taevas ja uuel maal „surma ei ole enam ega leinamist ega kisendamist“ (Ilm 21:4). Kui igavesti põleva põrgu teooria oleks tõene, siis ei kõrvaldaks „teine surm“ universumist pattu ega patuseid, vaid vangistaks nende leinamise ja kisendamise igavesse põrgusse. Ja veel: sel juhul jääb universum alatiseks uuendamata, seda ei ennistata iial algsesse täiuslikkusesse. Ent tänu Jumalale, et Piibel maalib olukorrast täiesti teistsuguse pildi!

`Loe Js 25:8; Ilm 7:17 ja Ilm 21:4. Kuidas toovad need kirjakohad meile selle maailma katsumuste ja kannatuste keskel lohutust ja lootust?`

Elu võib olla väga ränk, ebasõbralik, õel. Surma külm embus võtab jõhkralt ära mõne meile väga kalli inimese. Osa inimesi tuleb õrnusega meie ellu, varastab meie tunded ning kõnnib siis minema, nagu poleks midagi juhtunud. On kohutav, kui meid reedab keegi, keda armastasime ja usaldasime.

On hetki, mil võime murtud südamega isegi mõelda, kas elu on elamist väärt. Meie leinale vaatamata on Jumal aga alati valmis pühkima meie põskedelt nii palju pisaraid, kui võimalik. Ent osa kõige kibedamaid pisaraid voolab meie silmist nii kaua, kuni saabub see auline päev, mil surma, leinamist ja kisendamist enam ei ole (Ilm 21:1–5).

Võime kindlad olla, et lõpukohtus kohtleb Jumal iga inimest õiglaselt ja armastavalt. Kõik meie armsad, kes surid Kristuses, äratatakse surnuist üles, et olla igavesti meiega koos. Need, kes igavest elu ei vääri, lakkavad lõpuks olemast, ilma et peaksid elama „ebameeldivas“ taevas või igavesti põlevas põrgus. Suurimat lohutust pakub meile teadmine, et Jumal kohtleb igaüht õiglaselt. Kui surm lakkab lõplikult olemast, hüüavad lunastatud rõõmust: „Surm, kus on sinu võit? Surm, kus on sinu astel?“ (1Kr 15:54, 55).

Jumal tõotas, et Ta loob uue taeva ja uue maa ning „enam ei mõelda endiste asjade peale ja need ei tule meeldegi“ (Js 65:17). Mõte pole selles, et me kaotaksime taevas oma mälu, vaid selles, et möödanik ei näri salamisi meie igikestvat taevalikku rõõmu.

`Kes poleks oma nahal tundnud inimeksistentsi ebaõiglast laastamistööd? Kuidas õppida eelkõige sellistel halbadel aegadel usaldama Jumalat ning rõõmustama Tema headuse ja armastuse üle nii palju, kui võimalik?`
