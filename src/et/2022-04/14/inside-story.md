---
title: Misjonilugu
date: 30/12/2022
---

#### Mõjukas mahlabaar Fidžil

_Selle loo on kirja pannud George Kwong._

Wailoaloa rand Fidžil Nadis on turistide seas populaarne paik, kus on taskukohane majutus, restoranid ning eelkõige baarid ja öölokaalid. Aga siis, kui tuli COVID-19 pandeemia, kaotasid piki randa olevad kohvikukesed, kiirtoidupaigad ja restoranid oma töö. Üheks selliseks paigaks oli puhkemaja „Bamboo“.

Võimalust haistes ühendasid kolm seitsmenda päeva adventistide kogudust jõud puhkemaja „Bamboo“ juures ja avasid tervisebaari „Bitu“: mahlabaari, kus pakuti tervise- ja treeninguprogramme, nagu näiteks tasuta biomeetrilist skriinimist, võimlemist, kaalu langetamise võimalusi ja personaalseid toidukavu. Baar, mille nimi bitu tähendab kohalikus keeles „bambust“, kogus oma igapäevaste värskete tervislike mahladega lokaalide seas kiiresti populaarsust.

Koguduseliikmed palvetasid, et baar toimiks mõjukeskusena, mis suunaks fidžilasi tervislikuma eluviisi poole, sest selle piirkonna inimesed maadlevad mitmesuguste elustiilihaigustega, eeskätt suhkruhaigusega. Mahlabaar – mida toetab 2019. aasta kolmeteistkümnenda hingamispäeva annetuse saanud Vaikse ookeani Lõunaosa Divisjoni „10 000 varba kampaania“ – püüdis samuti laiendada teadlikkust alkoholist palju tervislikumate võimaluste osas.

Siis aga tabas Fidžit COVID-19 teine laine ning ametivõimud andsid korralduse „Bamboo“ puhkemaja koos sealse mahlabaariga sulgeda. Kahe nädala jooksul helistasid kliendid pidevalt ning küsisid, millal ja kus mahlabaar taasavatakse. Edasine üllatas kõiki.

Üks abielupaar, kes pidas naabruskonnas puhkemaja „Beach Escape“, oli päevast päeva näinud paljude inimeste käimist „Bamboo“ puhkemajas ja märganud, et mahlabaari külastas rohkem rahvast kui alkohoolsete jookide baari. Samuti märkasid nad rahuldustundega, et nende tänaval toimus vähem alkoholist tingitud korrarikkumisi.

Abielupaar võttis koguduseliikmetega ühendust ning pakkus kasutamiseks oma alkohoolsete jookide baari ja muid ruume, samuti treeningsaali. Koguduseliikmed keeldusid esialgu pakkumisest, sest ei tahtnud pakkuda mahlu alkoholiga samas kohas, aga ettevõtjad selgitasid, et nad tahtsid alkoholimüügi üldse lõpetada.

Alkohol jäeti kõrvale ja baari sisustus asendati mahlamasinate, segistite ning puuviljade, aedviljade ja ürtidega. Tervisebaar „Bitu“ käivitus taas.

Koguduseliikmed väljendasid imetlust selle suurepärase võimaluse üle, mille Jumal neile andis. Mahlabaar on mõju avaldanud puhkemaja „Bamboo“ külastajatele ning muutnud puhkemaja „Beach Escape“ mõjukeskuseks, mis edastab kogukonnale lootust ja tervist.

_Täname sind 2019. aasta kolmeteistkümnenda hingamispäeva annetuse eest, mis toetas Fidžit ja muid Vaikse ookeani lõunaosa riike kaasanud Vaikse ookeani lõunaosa divisjoni kampaaniat „10 000 varvast“. Täname, et kavatsed sellele veerandaastal heldelt annetada, toetamaks uusi projekte, mille kaudu levitada evangeeliumi Vaikse ookeani lõunaosa divisjonis ja mujal._
