---
title: Laatsarus  
date: 27/10/2022  
---

`Loe Jh 11:1–44. Mis mõttes „austas“ Jeesust Laatsaruse haigus ja surm (Jh 11:4)?`

Ka siin võrdleb Jeesus surma magamisega. „Meie sõber Laatsarus magab, kuid ma lähen teda unest äratama“ (Jh 11:11). Kui osa inimesi arvas, et ta rääkiski magamisest (Jh 11:11–13), siis ütles Jeesus selgelt välja, mida mõtles: „Laatsarus on surnud“ (Jh 11:12–14). Tõepoolest, kui Jeesus Betaaniasse jõudis, oli Laatsaruse surmast möödas neli päeva; tema surnukeha juba mädanes (Jh 11:17, 39). Ajal, mil surnukeha juba nii palju laguneb, et hakkab lehkama, pole kahtlustki, et inimene on surnud.

Selles kontekstis ütles Jeesus Martale: „Sinu vend tõuseb üles,“ (Jh 11:23) ja Marta kinnitas oma usku ülestõusmisse viimsel päeval. Ent Jeesus kuulutas: „Mina olen ülestõusmine ja elu. Kes minusse usub, see elab, isegi kui ta sureb. Ükski, kes elab ja usub minusse, ei sure alatiseks. Kas sa usud seda?“ (Jh 11:23–26) Ja Jeesus lisas: „Kui sa usud, näed sa Jumala kirkust“ (Jh 11:40, NASB). Marta uskus ja ta nägi Jumala au oma venna ülesäratamises.

Piibel ütleb, et Jumala sõnaga loodi maailm (1Ms 1:20–30; Ps 33:6) ja Tema sõnaga saab taasluua elu, nagu toimus Laatsaruse puhul. Olles teinud lühikese palve, andis Jeesus korralduse: „Laatsarus, tule välja!“ (Jh 11:43). Sealsamas ja sel hetkel nägid inimesed Jumala eluandvat väge; sama väge, mis kutsus ellu maailma ning mis aegade lõpul toimuvas ülesäratamises kutsub surnud tagasi ellu.

Laatsaruse ülesäratamisega tõestas Jeesus, et Tal oli vägi surma võitmiseks. Kas on veel võimsamat viisi, kuidas saaks Jumala au avalduda meile – olevustele, kes paratamatult surevad?

`Loe Jh 11:25, 26. Jeesus räägib seal, et usklikud surevad, aga ütleb kohe seejärel, et usklikud ei sure alatiseks. Mida Jeesus meile siin õpetab? Miks on Kristuse sõnade mõistmiseks väga oluline aru saada, et surm on nagu teadvuseta uni? Ja miks pakuvad Tema sõnad meile suurt lootust, kuigi inimestena oleme määratud minema hauda?`