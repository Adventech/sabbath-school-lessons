---
title: Misjonilugu
date: 28/10/2022
---

#### Kristuse saadik

_Loo on kirja pannud Benjie Leach._

Üks mu eesmärk kaplanina Orlando Forest Lake’i Akadeemias (Floridas) töötades oli saada tuttavaks iga õpilasega. 1970ndate keskpaigas 450 õpilasega koolis oli see päris suur ülesanne. Kooliaasta alguses tuli üks õpilane minu juurde ja küsis: „Ega teil pole veel olnud võimalust Pauliga tuttavaks saada?“ Mul ei olnud.

„Teil tuleb tuttavaks saada,“ ütles õpilane. „Lihtsalt küsige, kust ta pärit on.“

Mu uudishimu kasvas ja ma kutsusin Pauli oma kabinetti. Tuli välja, et ta oli küllaltki uje 16aastane. „Noh, Paul,“ ütlesin ma, „kust sa pärit oled?“

„Tulen Georgia osariigi väikelinnast nimega Plains,“ vastas ta.

Mu suu jäi lahti. „Mida?“ küsisin ma. „Seal elab ju Ameerika Ühendriikide president Jimmy Carter!“

Nüüd pidin kindlasti uurima: „Paul, kas sa tunned presidenti?“

„Oo jaa,“ ütles ta.

Selle suve alguses tuli tal minna tööle, et tasuda Forest Lake Akadeemia õppemaksu. Ta oli saanud tööd Plainsi põhitööstuses, maapähklilaos. Paul oli elevil, sest oli leidnud töökoha, ja arvas, et oli piisavalt selgitanud ka, miks ta hingamispäeval ei tööta. Aga tema otsene ülemus peatas teda, kui ta tahtis reede õhtul lahkuda sõnadega, et esmaspäeval näeme.

„Ei!“ ütles juhataja. „Sa tuled homme. Oleme avatud ka laupäeviti.“

„Aga vaadake, ma olen seitsmenda päeva adventist,“ sõnas Paul.

„Tule homme või jääd üldse tööst ilma,“ ütles juhataja.

Paul mõtles hetke. „Kas ma saaksin rääkida omanikuga?“

„Aga omanikuks on president!“ hüüatas juhataja.

„Kas ta on linnas?“ küsis Paul.

„Jah, aga minu meelest ei muuda see asja.“

Paul läks Carteri koju. Tal tuli läbida turvakontroll, aga lõpuks sai ta presidendiga kohtuda. Jimmy Carter kuulas tähelepanelikult, kui poiss selgitas enda olukorda ja seitsmenda päeva hingamispäeva pidamist.

„Pean lugu igast noorest, kellel on veendumused ja kes seisab selle eest, millesse usub,“ ütles president. „Te saate oma hingamispäevad vabaks.“

Ning ujedast 16aastasest teismelisest sai USA presidendi jaoks Kristuse saadik. Sina ja mina oleme samuti Kristuse saadikud. „Meie oleme nüüd Kristuse käskjalad, otsekui Jumal ise julgustaks meie kaudu“ (2Kr 5:20). Olgem Kristuse abiga ustavad käskjalad.

_See misjonilugu illustreerib seitsmenda päeva adventistide koguduse strateegilise plaani „Mina lähen“ misjonitöö eesmärki nr 1: „Vaadata üle üleilmse misjonitöö kontseptsioon ning pühenduda misjonile kui eluviisile.“ Rohkem saad teada aadressilt IWillGo2020.org._
