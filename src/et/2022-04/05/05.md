---
title: Jairuse tütar
date: 26/10/2022
---

Enne Jeesuse ristisurma ja ülestõusmist toimunud ülesäratamised ei piirdunud kindla rahvusrühma või ühiskonnaklassiga. Mooses oli küllap Jumala rahva suurim inimesest juht üldse (5Ms 34:10–12). Erinevalt temast polnud vaene Foiniikia lesknaine isegi mitte iisraellane (1Kn 17:9). Suunemi naine oli oma kogukonnas silmapaistev inimene (2Kn 4:8). Naini lesknaisel oli ainult üks poeg, kellest ta tõenäoliselt sõltus (Lk 7:12). Erinevalt temast oli Jairus ilmselt Kapernauma sünagoogi ülem (Mk 5:22). Nende inimeste kultuuriline taust või sotsiaalne seisund oli küll erinev, ent kõiki neid õnnistati Jumala eluandva väega.

`Loe Mk 5:21–24, 35–43. Mida saame surma kohta teada Kristuse sõnadest: „Laps ei ole surnud, vaid magab!“? (Mk 5:39)`

Jairuse 12aastane tütar lebas oma kodus surivoodil. Niisiis läks isa Jeesuse juurde ja palus Tal tulla ning laotada oma tervendavad käed tütre üle. Ent enne, kui nad kohale jõudsid, tõi keegi juba kurva teate: „Su tütar on surnud, mis sa enam Õpetajat tülitad!“ (Mk 5:35). Siis lausus Jeesus ahastavale isale. „Ära karda, usu ainult!“ (Mk 5:36). On tõsi, et ainus, mida isa teha sai, oli täielikult usaldada Jumala sekkumist.

Majja astunud, ütles Jeesus sinna kogunenutele: „Mis te käratsete ja nutate? Laps ei ole surnud, vaid magab!“ (Mk 5:39). Inimesed pilkasid Teda, sest (1) nad teadsid, et laps oli surnud, ning (2) nad ei adunud Tema sõnade mõtet. „Lohutav võrdlus, mispuhul „magama“ tähendab „surnud olema“, näib olevat Kristuse lemmikvõte sellisest kogemusest rääkides ([Mt 9:24; Lk 8:52] vaata Jh 11:11–15). Surm on uni, ent sügav uni, millest ainuüksi suur Eluandja saab üles äratada, sest üksi Temal on haua võtmed (vaata Ilm 1:18; vt ka Jh 3:16; Rm 6:23).“ – „Piibli kommentaarid, SPA poolt välja antud“, 5. kd, lk 609.

Pärast tüdruku ülesäratamist „hämmastusid üliväga“ (Mk 5:42) need, kes toimunut pealt nägid. Pole ka ime. Praegu on surm lõplik, absoluutne ja silmanähtavalt tagasipöördumatu. Küllap oma silmaga vastupidise nägemine oligi hämmastav, elumuutev kogemus.

`Jeesuse sõnad: „Ära karda, usu ainult“ (Mk 5:36) tähendavad tänapäevalgi palju. Kuidas õppida neid sõnu järgima ka hirmutavates oludes, mil kõige tähtsam on püsida usus?`
