---
title: Ristisurmale eelnenud ülesäratamised
date: 22/10/2022
---

### Selle nädala õppeaine
Jd 9; Lk 9:28–36; 1Kn 17:8–24; Lk 7:11–17; Mk 5:35–43; Jh 11:1–44.

> <p>Juhtsalm</p>
> „Jeesus ütles talle: „Mina olen ülestõusmine ja elu. Kes minusse usub, see elab, isegi kui ta sureb. Ükski, kes elab ja usub minusse, ei sure alatiseks. Kas sa usud seda?“ (Jh 11:25, 26).

Viited ülestõusmisele Vanas Testamendis, mida senini vaadelnud oleme, on enamasti seotud isiklike ootuste (Ii 19:25–27; Hb 11:17–19; Ps 49:16; Ps 71:20) ja tulevikust rääkivate tõotustega (Tn 12:1, 2, 13). Kuid Pühast Vaimust kantuna on meie jaoks kirja pandud ka juhtumeid, mil inimesed päriselt ellu äratati.

Esimeseks ülesäratatuks oli Mooses (Jd 9; Lk 9:28–36). Iisraeli monarhia ajajärgul äratati ellu Sarepta lesknaise poeg (1Kn 17:8–24) ja suunemlanna poeg (2Kn 4:18–37). Kui Kristus viibis siin maal inimesena, äratas Ta ellu Naini lesknaise poja (Lk 7:11–17), Jairuse tütre (Lk 8:40–56) ja siis Laatsaruse (Jh 11. ptk). Peale Moosese äratati kõik need inimesed üles surelikena ning lõpuks surid nad jälle. Needki juhtumid kinnitavad Piibli õpetust, et surnud on teadvuseta (Ii 3:11–13; Ps 115:17; Ps 146:4; Kg 9:5, 10). Ükski nimetatud kirjapanek või mõni teine Piiblisse kirjutatud elluäratamislugu ei räägi sõnagi eeldatavast surmajärgsest kogemusest.

Sellel nädalal uurime lähemalt ülesäratamisi, mis toimusid enne Kristuse ristisurma ja ülestõusmist.

_Selle nädala õppetükki õppides valmistud hingamispäevaks, 29. oktoobriks._
