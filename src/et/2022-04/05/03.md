---
title: Kaks juhtumit Vanast Testamendist  
date: 24/10/2022  
---

`Loe 1Kn 17:8–24 ja 2Kn 4:18–37. Milliseid sarnasusi ja erinevusi näed kõnealuse kahe ülesäratamise puhul?`

Hb 11. peatükist loeme, et usus said „naised tagasi oma surnud ülestõusnutena“ (Hb 11:35). Just nii läks kahe elluäratamise puhul, millest tänased kirjakohad meile räägivad.

Esimene (vaata 1Kn 17:8–24) toimus Iisraelis suure ärataganemise ajal, mille põhjustas kuningas Ahabi ja tema paganliku naise Iisebeli mõju. Kui karm põud maad laastas, käskis Jumal Eelijal minna Sareptasse, linnakesse väljaspool Iisraeli piire. Seal kohtus Eelija vaese foiniiklannast lesknaisega, kes läks küpsetama viimast kakukest endale ja oma pojale; seejärel ootas näljasurm. Ent neid hoiti elus – ime läbi ei saanud jahu ega õli otsa enne põua lõppemist. Mõne aja pärast naise poeg haigestus ja suri. Meeleheitel ema anus Eelijat, kes hüüdis Issanda poole. „Ja Issand kuulis Eelija häält ning poisi hing tuli temasse tagasi ja ta virgus ellu“ (1Kn 17:22).

Teine ülesäratamine (vaata 2Kn 4:18–37) leidis aset Suunemis, Gilboa mäest lõunas asuvas külakeses. Eliisa oli aidanud tasuda vaese lesknaise võla sellega, et paljud nõud olid ime läbi õli täis saanud (2Kn 4:1–7). Päras seda kohtas Eliisa Suunemis mõjukat abielunaist, kes oli lastetu. Prohvet ütles naisele, et too saab lapse, ja nii juhtuski. Laps kasvas ja oli terve, ent ühel päeval ta haigestus ja suri. Suunemi naine läks Karmeli mäele ning palus Eliisal tulla temaga kaasa ta poega vaatama. Eliisa palus visalt Issandat poisi pärast ja lõpuks laps elustus.

Kõnealuste naiste taust oli erinev, kuid päästev usk oli sama. Foiniikia lesknaine võõrustas prohvet Eelijat äärmiselt keerulisel ajal, mil prohveti jaoks oli ohtlik Iisraelis viibida. Suunemi naine ja tema abikaasa ehitasid eraldi toa, kus prohvet Eliisal oli võimalik peatuda siis, kui ta nende piirkonnas käis. Kui kõnealused lapsed surid, pöördusid ustavad emad Jumala prohvetite poole ning neile sai osaks rõõm näha oma lapsi taas elusana.

`Need on võimsad lood. Nende kirjapandud lugude kõrval on aga nii palju rääkimata lugusid, kus ei juhtunud midagi imelist. Kuidas õpetab see kurb tõsiasi meile, kui oluline on uskuda tõotatud ülesäratamisse maailma ajaloo lõpul?`