---
title: Naini lesknaise poeg
date: 25/10/2022
---

Piibel ütleb, et Jeesus „käis mööda maad head tehes ja parandades kõiki kuradi poolt rõhutuid, sest Jumal oli temaga“ (Ap 10:38). Tõepoolest, kõik evangeeliumid on täis lugusid sellest, kuidas Jeesus teenis abi vajavaid ja haiget saanud inimhingi, mille tõttu hakkasid hiljem paljud juudid uskuma, et Jeesus oli tõotatud Messias.

„Oli terveid külasid, kus ühestki majast ei kostunud enam haigete oigeid, sest Jeesus oli seal käinud ja haiged terveks teinud. Tema töö tunnistas jumalikust salvimisest. Armastus, halastus ja kaastunne avaldusid igas tema teos; ta süda pöördus õrna osavõtlikkusega inimlaste poole. Ta võttis enda peale inimolemuse, et küündida inimeste vajadusteni. Ka kõige vaesem ja madalam ei kartnud temale läheneda. Õnnistegija kütkestas isegi väikeseid lapsi.“ – Ellen G. White, „Tee Kristuse juurde“, orig lk 11, 12.

`Loe Lk 7:11–17. Milline oluline erinevus on siinse ülesäratamise ja eile vaadeldute vahel?`

Oma tööperioodil Galileas tervendas Jeesus haigeid ja ajas välja kurje vaime. Ükskord läks Jeesus oma järelkäijatega parajasti Naini väravate poole, kui väravast tuli välja matuserongkäik. Avatud sargas oli lesknaise ainus poeg ning naine nuttis lohutamatult. Jeesus, kes tundis leinavale emale kaasa, ütles naisele: „Ära nuta enam!“ Siis pöördus Ta surnuraamil lamava poja poole ja käskis: „Noormees, ma ütlen sulle, ärka üles!“ „Ja surnu tõusis istuli ja hakkas rääkima. Ja Jeesus andis poja ta emale tagasi“ (Lk 7:13–15). Jeesuse juuresolu muutis täielikult asjade käiku. Paljud inimesed, kes imet pealt nägid, teadsid nii seda, et juhtunud oli midagi jahmatavat, kui ka seda, et nende keskel oli eriline isik (nad nimetasid Teda „suureks prohvetiks“).

Foiniikia lesknaine (1Kn 17:8–24) ja Suunemi naine (2Kn 4:18–37) olid palunud abi – vastavalt Eelijalt ja Eliisalt. Ent Naini lesknaine sai abi ilma, et oleks seda isegi palunud. See tähendab, et Jumal kannab meie eest hoolt ka siis, kui me ei suuda Temalt abi paluda või tunneme, et ei vääri seda. Jeesus nägi probleemi ja tegeles sellega – Jeesuse jaoks väga tüüpiline käitumine kogu Tema teenistusperioodi jooksul.

`Tõeline religioon sisaldab meie ümber olevate orbude ja lesknaiste eest hoolitsemist (Jk 1:27). Kuigi me ei suuda ilmselgelt teha selliseid imesid nagu Jeesus, siis mida saame teha inimeste heaks enda ümber, kes on haiget saanud?`
