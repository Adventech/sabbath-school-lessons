---
title: Moosese ülesäratamine  
date: 23/10/2022  
---

`Loe Jd 9 ja Lk 9:28–36. Mis neis salmides tõestab, et Mooses äratati ihulikult üles?`

Osa kreeka kirikuisasid Aleksandriast väitsid, et siis, kui Mooses suri, nähti kahte Moosest: üks vaimu poolest elav, teine keha poolest surnud. Üks Mooses tõusis koos inglitega taevasse, teine maeti maha. (Vaata Origenes, „Homilies on Joshua“ 2.1; Clemens Aleksandriast, „Stromata“ 6.15.) Vahetegemine hinge ja ihu matmise vahel võib tunduda tähtis neile, kes kreeka mõttelaadi kohaselt usuvad hinge surematust, ent sellist seisukohta Piiblis ei ole. Juuda 9. salm kinnitab Piiblist pärinevat õpetust Moosese ülestõusmisest ihus, kuna vaidlus käis „Moosese keha pärast“, mitte mingi eeldatava elus püsiva hinge pärast.

5\. Moosese 34:5–7 räägib meile, et Mooses suri 120aastasena ning Issand mattis ta varjulisse orgu Moabimaal. Ent Mooses ei jäänud hauda väga kauaks. „Koos nende inglitega, kes olid Moosese matnud, tuli taevast alla Kristus, et kutsuda hauast välja oma magav sulane… Nüüd tuli Kristus esimest korda surnut ellu äratama. Kui Eluvürst suurepäraste inglite saatel Moosese hauale ligines, sattus Saatan Tema ülemvõimu ees ärevusse… Kristus ei laskunud Saatanaga vaidlusse… Kuid Kristus jättis kõik oma Isa hooleks, öeldes: „Issand sõidelgu sind!“ (Jd 9)… [See tegu] kinnitas ülestõusmise alatiseks. Saatanalt rööviti saak; jumalakartlikud surnud ärkavad taas ellu.“ – Ellen G. White, „Patriarhid ja prohvetid“, orig lk 478, 479.

Selge tõendi Moosese ülesäratamisest leiame Kristuse muutmise loost. Mooses ilmus seal koos Eelijaga, kes oli taevasse viidud surma nägemata (2Kn 2:1–11). Mooses ja Eelija vestlesid Jeesusega (vaata Lk 9:28–36). „Ja ennäe, kaks meest kõnelesid Jeesusega, need olid Mooses ja Eelija, kes kirkuses ilmudes rääkisid tema eluotsast, sellest, mis tal Jeruusalemmas tuli täide viia“ (Lk 9:30, 31). Moosese ilmumist (tõendit, et Kristus saavutab võidu patu ja surma üle) kirjeldatakse siin sõnastuses, milles ei saa eksida. Jeesuse juurde tulid Mooses ja Eelija, mitte nende „vaimud“ (Eelija polnud ju üldse surnudki).

`Moosest ei lubatud maapealsesse Kaananisse (5Ms 34:1–4), ent ta võeti taevasesse Kaananisse. Kuidas räägib see tõsiasjast, et Jumal võib „meis tegutseva väega korda saata palju rohkem, kui oskame paluda või isegi mõelda“ (Ef 3:20)?`