---
title: „Mina äratan ta üles“
date: 15/11/2022
---

Ühe oma imeteona oli Jeesus toitnud viit tuhandet inimest ainult mõne leiva ja kalaga (Jh 6:1–14). Siis tajus Jeesus, et rahvahulgad tahtsid Ta kuningaks kuulutada (Jh 6:15), ning Ta seilas koos oma jüngritega Galilea mere vastaskaldale. Ent järgmisel päeval järgnesid rahvahulgad Talle sinnagi ning Ta rääkis mõjuva jutluse Eluleivast, rõhutades eriliselt igavese elu andi (Jh 6:22–59).

`Loe Jh 6:26–51. Kuidas sidus Jeesus igavese elu anni õigete lõpliku ülesäratamisega?`

Selles igavesest elust rääkivas jutluses suunab Jeesus tähelepanu kolmele põhimõistele. Esiteks samastab Ta ennast leivaga, „ kes tuleb taevast alla ja annab maailmale elu“ (Jh 6:33, 58). Kui Jeesus kuulutas, et „mina olen [kreeka keeles egō eimi] eluleib“ (Jh 6:35, 48), tutvustas Ta ennast Vana Testamendi suure „Mina Olen’ina“ (2Ms 3:14). Teiseks selgitab Jeesus, et Tema annab igavese elu: „Kes minu juurde tuleb…, kes minusse usub“, saab selle õnnistuse (Jh 6:35). Ja lõpuks seostab Jeesus surematuse anni ülesäratamisega viimsel päeval ning kinnitab oma kuulajaskonnale kolmel korral, et „viimsel päeval mina äratan nad üles“ (Jh 6:40, 44, 54).

Jeesus esitas ka sellise hämmastava prohvetikuulutuse: „Tõesti, tõesti, ma ütlen teile, kes usub, sellel on igavene elu“ (Jh 6:47). Niisiis on igavese elu and juba käesolev reaalsus. Ent see ei tähenda, et usklik ei sure kunagi, sest ütlus „äratan ta üles“ (Jh 6:40) tähendab juba ise elule tagasi tulemist pärast seda, kui ollakse surnud.

Pilt on selge. Ilma Kristuseta ei ole kellelgi igavest elu. Ent ka pärast Kristuse vastuvõtmist ja igaveses elus veendumusele jõudmist oleme praegu jätkuvalt surelikud ja seega kaasasündinud surma võimuses. Oma teisel tulekul äratab Jeesus meid üles ning annab meile otsekohe surematuse anni, mis juba oli meie oma. See and on kindel, kuid mitte oletatava hinge loomupärase surematuse tõttu, vaid Jeesuse õiguse tõttu, mis saab meie omaks siis, kui Temasse usume.

`Mõtiskle Jeesuse sõnade üle, et kui sa usud Temasse, siis on sul (juba praegu) igavene elu! Kuidas aitab see imepärane tõotus sul hakkama saada meie praeguse, kuigi ainult ajutise surelikkuse piinava reaalsusega?`
