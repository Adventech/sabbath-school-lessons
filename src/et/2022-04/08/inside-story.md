---
title: Misjonilugu
date: 18/11/2022
---

#### Sõna omaks võtmine, 2. osa

_Loo on kirja pannud Andrew McChesney._

Eulalia Rashid Vaikses ookeanis asuvalt Saipani saarelt viis kolme aastaga lõpule oma eesmärgi lugeda Piibel kaanest kaaneni läbi. Loetu põhjal hakkas ta pidama hingamispäeva ja sööma taimetoitu. Naine, kes oli olnud 37 aastat alkohoolik, jutustas oma pereliikmetele, et Jeesus oli võtnud talt ära soovi alkoholi juua.

Aga tal oli käärsoolevähk; see meditsiiniline diagnoos oli pandud enne, kui ta hakkas Piiblit lugema. Lisaks tuli tal alakehale valulik vöötohatis. Need kaks haigust põhjustasid kohutavaid kannatusi. Kuid Eulalia tähelepanu oli mujal. Ta ei mõistnud, miks talle tundus, et ta polnud Jeesusega tegelikult tuttav, kuigi oli lugenud läbi kogu Piibli. Ta palvetas tõsiselt.

Järsku valdas teda seletamatu soov helistada seitsmenda päeva adventistidele kuuluvasse kliinikusse Saipanil. „Vabandan, et mu jutt ei puuduta kliinikut,“ ütles Eulalia inimesele, kes telefoni võttis, „aga mul on vaja rääkida kellegagi kogudusest. Olen terve Piibli läbi lugenud, kuid nälgin ja janunen ikkagi.“

Vähe aja pärast ilmus Eulalia ukse taha noor pastor. Nad sobisid omavahel kohe. Eulalia meelest oleks ta pastorit justkui kogu elu tundnud ning nad hakkasid koos Piiblit uurima. Eulalia küsis, kuidas saada ristitud.

Umbes kuu aega enne 2019. aasta sügist, mil ristimine toimuma pidi, kadus järsku Eulalia kohutav valu. Arst oli talle öelnud, et vöötohatis on ravimatu ja vaevab teda kuude viisi. Nüüd aga oli valu läinud. Eulalia kompas kõhtu ja adus, et midagi oli veel teisiti. Veidi aega pärast seda kuulutas arst ta vähktõvest vabaks.

Täna on Eulalia Saipanil oma naabritele ja pereliikmetele – neljale lapsele ja 13 lapselapsele – misjonäriks. Ta palvetab nende pärast, kui ta harib oma lopsakat rohelist aeda, mida nimetab palveaiaks. Ta jagab oma töö vilju naabritega. Üks tuba tema majast on eraldatud jumalateenistuspaigaks, kuhu hingamispäeva õhtuti kogunevad adventistid ja külalised.

66aastane Eulalia on raudkindel psalmisti sõnade õigsuses: „Sinu sõna on mu jalale lambiks ja valguseks mu teerajal“ (Ps 119:105).

„Ise loodan ja julgustan teisi sõnadega: Järgige Sõna,“ ütles ta. „Jeesus on Sõna. Tema on tee igavesse ellu.“

_See misjonilugu illustreerib seitsmenda päeva adventistide koguduse strateegilise plaani „Mina lähen“ eesmärki nr 4: „Innustada seitsmenda päeva adventistidele kuuluvaid asutusi hoidma kõrgel vabaduse, tervikliku tervisekäsitluse ja Jeesuse kaudu saadava lootuse ning inimese Jumala näo järgi uuendamise põhimõtteid,“ ja vaimuliku kasvamise eesmärki nr 5: „Õpetada üksikisikuid ja perekondi elama Vaimust täidetud elu.“_
