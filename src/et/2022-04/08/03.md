---
title: „Ma tulen jälle tagasi“
date: 14/11/2022
---

`Loe Jh 14:1–3. Juba peaaegu kaks tuhat aastat on möödunud ajast, mil Jeesus tõotas tagasi tulla. Kuidas aidata kaasinimestel näha – vaatamata aja pikkusele (mil pole tegelikult üldse tähtsust) – , et see tõotus kuulub ka meie põlvkonnale, kuigi päevast, mil Jeesus need sõnad lausus, on kulunud palju aega?`

Ilmutusraamatus ütleb Jeesus neljal korral: „Ma tulen varsti!“ (Ilm 3:11, Ilm 22:7, 12, 20). Tema peatse tuleku ootus kannustas apostelliku koguduse missiooni ja täitis sajandite jooksul lugematu arvu kristlaste elu lootusega. Ent põlvkond põlvkonna järel on surnud ja lubatud sündmust ei ole toimunud. Seega vaevab nii mõndagi küsimus: Kui kaua veel tuleb meil jutlustada, et „Jeesus tuleb varsti“? Kas need sõnad on tekitanud ebarealistlikke ootusi? (Vaata 2Pt 3:4)

Paljud kristlased on kurtnud pika „viivituse“ üle (võrdle Mt 25:5). Ent kust me tegelikult teame, et tulek „hilineb“ pikalt? Milline olnuks Kristuse tagasitulekuks „õige“ aeg? Kas 50 aastat tagasi, 150, 500? Tegelikult on oluline Piiblis tõotatu, et „Issand ei viivita tõotust täitmast, nii nagu mõned peavad seda viivitamiseks, vaid tema on teie vastu pikameelne, sest ta ei taha, et keegi hukkuks, vaid et kõik jõuaksid meeleparandusele“ (2Pt 3:9).

Kuigi Jeesuse taevasse minekust on möödunud pikad sajandid, kehtib Tema taastuleku tõotus meie jaoks ka tänapäeval. Miks? Sest meil on ainult meie lühike elu (Ps 90:10), millele järgneb teadvuseta puhkamine hauas (Kg 9:5, 10) ja siis ülestõusmine viimsel päeval ilma hilisema võimaluseta oma saatust muuta (Hb 9:27). Kuna jutt käib kõikidest surnutest (nagu kolmandas õppetükis kirjas), sest kõik surnud magavad ja on teadvuseta, siis jääb Kristuse tulek nende surmast alati vaid mõne hetke kaugusele. Isiklikult koged sa enda jaoks (just nagu kogu Jumala rahvas kõikidest ajastutest) Kristuse tagasitulekut järgmise hetkena pärast su suremist. Siis toimub see ju väga varsti, eks ole?

Iga mööduv päev toob meid päeva võrra lähemale Issanda Jeesuse Kristuse aulisele ilmumisele taevapilvedel. Kuigi me ei tea, millal Ta tuleb, saame olla kindlad, et Ta tuleb, ja just see on tähtis.

`Üks pastor väitis oma jutluses, et ta ei hooli sellest, millal Kristus tagasi tuleb. Küll aga hoolib Ta sellest, et Kristus tuleb tagasi. Kuidas see loogika sinu jaoks toimib ja kuidas aitab see sind juhul, kui oled kaotanud julguse, kuna Kristus ei ole veel tagasi tulnud?`
