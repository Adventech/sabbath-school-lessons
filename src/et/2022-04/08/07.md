---
title: Toetav Mõte  
date: 18/11/2022  
---

Loe Ellen G. White’i raamatust „Apostlite teod“ peatükke „Kirjad tessalooniklastele“, orig lk 255–268, ja „Üleskutse kõrgema taseme saavutamiseks“, orig lk 319–321.

„Roomlased,“ kirjutas Stephen Cave, „olid vägagi teadlikud kristlaste uskumusest, et ühel päeval äratatakse nad ihulikult hauast üles; roomlased pilkasid ja takistasid sellist lootust kõigiti. Ühes Gallia tagakiusamisaruandes 177 pKr on kirjas, et märtrid kõigepealt hukati ja siis jäeti nende surnukehad kuueks päevaks matmata roiskuma, enne kui need põletati ja tuhk Rhône’i jõkke visati. „Eks vaatame, kuidas nad üles tõusevad,“ on kirjutatud roomlasi ütlemas.“ – Stephen Cave, „Immortality: The Quest to Live Forever and How It Drives Civilization“ (New York:Crown Publishers, 2012), lk 104, 105.

Selline praktiline õppetund teoloogilisest skeptitsismist, ükskõik kui dramaatiline, ei kõigutanud põrmugi Piiblis olevat ülestõusmise tõotust. Vägi, kes äratas Jeesuse surnuist üles, suudab meiga teha sedasama, vaatamata meie keha seisukorrale. Lõpuks, kui sama Vägi lõi kogu ilmaruumi ja hoiab seda toimimas, siis suudab Ta kindlasti muuta elusolijad ja äratada üles surnud.

„„Nõnda ka Jumal toob esile Jeesuse kaudu need, kes ühes Temaga on läinud magama“ (1Ts 4:14, 1968), kirjutas Paulus. Mõned tõlgendavad seda teksti nii, et need magajad tuuakse koos Kristusega taevast; Paulus aga mõtles nende sõnadega, et nii nagu Kristus äratati surnuist, nii kutsub Jumal ka magavad pühad nende haudadest ning võtab nad koos Kristusega taevasse. Milline suur troost ja auline lootus mitte ainult Tessaloonika kogudusele, vaid kõigile kristlastele igal pool!“ – Ellen G. White, „Apostlite teod“, orig lk 259.

**Küsimused aruteluks:**

`1. Keegi ütles: „Surm pühib su minema… Täielik minemapühkimine, kõigi jälgede kaotamine aitab tublisti kaasa elu mõtte hävitamisele.“ Milline lootus on meil vastandina elu mõttetusele?`

`2. Kuidas kooskõlastame vajaduse kasvada täiuslikkuse suunas (Fl 3:12–16) tõsiasjaga, et alles Kristuse teisel tulekul saame plekitu ja patuta loomuse (1Kr 15:50–55)?`

`3. Kuidas saame aidata kellelgi, kes on sisse võetud „salajase taevassevõtmise“ ideest, näha, miks on see õpetus vale?`

`4. Loe veel kord 1Kr 15:12–19. Mis neis salmides esitab tugeva tõendi õpetuse kasuks, et surnud magavad, vastandina arvamusele, et nad võetakse taevasse Jeesuse juurde? Kuidas kaotavad need salmid tähenduse juhul, kui jumalakartlikud surnud oleksid tõesti praegu Jeesusega taevas?`

---
  
Annetus >> kohalik kogudus [toeta.advent.ee](https://toeta.advent.ee/)  
  
Päikeseloojang 15.50