---
title: Pasuna heli peale
date: 16/11/2022
---

Tessalooniklased olid veendunud, et igavene elu antakse ainuüksi neile, kes püsivad Jeesuse teise tulekuni elus. „Nad olid hoolikalt jälginud oma sõprade elu ning tundsid muret, et nad ei sureks ega kaotaks õnnistust, mis pidi neid ootama Issanda tulemisel. Kuid nende armsad olid siiski üksteise järel neilt ära võetud ning tessalooniklased vaatasid valuga viimast korda oma lahkunute näkku, vaevalt lootes neid tulevases elus kohata.“ – Ellen G. White, „Apostlite teod“, orig lk 258.

`Loe 1Ts 4:13–18. Kuidas Paulus selle arusaamisvea parandas?`

Kogu ajaloo jooksul on kaldutud lugema 1Ts 4:14 väljendisse „äratab… üles need, kes koos temaga on läinud magama“ [mõnes tõlkes, ka varasemas eestikeelses, kõlab see väljend järgnevalt: „Jumal toob esile Jeesuse kaudu need, kes ühes temaga on läinud magama“] sisse rohkemat, kui see ütleb. Paljud, kes võtavad omaks hinge loomupärase surematuse teooria, oletavad, et oma teisel tulekul toob Kristus endaga taevast kaasa jumalakartlike surnute hinged, kes on juba taevas Jumala juures. Seejärel lähevad need hinged oma ülesäratatud ihusse. Ent selline tõlgendus ei ole kooskõlas Pauluse selleteemalise õpetusega laiemalt.

Loe ühe mitteadventistist teoloogi sõnu selle kohta, mida vastav salm päriselt tähendab: „Põhjus, miks Tessaloonikas elavatel kristlastel on lootus, kui nad oma surnud koguduseliikmeid leinavad, on selles, et Jumal „toob nad esile“ – tema äratab need surma läbi lahkunud usklikud üles ja teeb nii, et nad on Kristuse tagasitulekul olemas, seega on nad „koos temaga“. Siin antakse mõista, et surma läbi lahkunud usklikud ei ole Kristuse teisel tulekul kuidagi ebasoodsamas seisus, vaid on „koos temaga“ selles mõttes, et saavad tema taastuleku aust võrdselt osa koos sel ajal elavate usklikega.“ – Jeffrey A. D. Weima, „1–2 Thessalonians, Baker Exegetical Commentary on the New Testament“ (Grand Rapids, MI: Baker Academic, 2014), lk 319.

Juhul, kui jumalakartlike surnute hinged oleksid juba koos Issandaga taevas, ei pruugiks Paulus nimetada ülesäratamist viimsel päeval kristlikuks lootuseks. Ta ütleks vaid, et jumalakrtlikud on juba koos Issandaga. Ent ta ütleb tõsimeeli, et „need, kes koos temaga on läinud magama“(1Ts 4:14), äratatakse meile tuntud maailma ajaloo lõpul surnuist üles.

Lootus sellele ülestõusmisele viimsel päeval pakkus leinavatele tessalooniklastele lohutust. Sama lootus aitab meil vaadata usaldusega silma piinavatele hetkedele, mil surma jäine haare võtab meilt meie armsad.
