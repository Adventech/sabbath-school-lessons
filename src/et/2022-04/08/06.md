---
title: Igaveseks kokku saamine
date: 17/11/2022
---

`Loe 1Kr 15:51–55. Millist „saladust“ (1Kr 15:51) Paulus selgitab?`

Osa populaarseid jutlustajaid oletab, et see „saladus“ (1Kr 15:51) on koguduse „salajane taevassevõtmine“, mis pidavat toimuma seitse aastat enne Kristuse aulist teist tulekut. „Salajase taevassevõtmise“ korral võetakse ustavad kristlased äkitselt, vaikselt ja salaja ära taevasse; kõik teised aga jäävad siia ja imestavad, mis nendega juhtus. Inimesed võivad äkitselt avastada, et sõidavad juhita jäänud autos, sest autojuht võeti taevasse ning vaid tema riided jäid pingile. 16köiteline menuk „Left Behind“ linastati neljaks filmiks, mida vaatasid miljonid inimesed ja mis seda valeõpetust edendas.

Muidugi ei toeta sellist tehislikku eristamist – justkui toimuksid taevassevõtmine ja Kristuse teine tulek eraldi – ükski kirjakoht Piiblis. „Saladus“, millele Paulus viitab, on lihtsalt õigete jumalakartlike muutmine Kristuse teisel tulekul, et nad saaksid ühineda üles äratatud jumalakartlikega. See on „taevassevõtmine“. „Salajast taevassevõtmist“ pole olemas, sest Kristuse teine tulek on nähtav kõikidele elavatele inimestele (Ilm 1:7) ning nii surnute ülesäratamine kui ka elavate muutmine juhtub siis, kui pasun Kristuse tulekul hüüab (1Kr 15:51, 52).

Kristuse teine tulemine toob kaasa kõigi aegade hämmastavaima kohtumise. Jumalakartlikud inimesed, kes siis elavad, muudetakse „äkitselt, ühe silmapilguga“ (1Kr 15:52). Jumala hääl kõlab ja nad muudetakse aulisteks; nüüd tehakse nad surematuteks ning koos üles äratatud jumalakartlikega tõmmatakse üles õhku, et oma Issandaga kohtuda. Inglid „koguvad kokku tema valitud neljast tuulest, taeva ühest äärest teise ääreni“ (Mt 24:31).

„Pühad inglid asetavad väikesed lapsed nende emade kätele. Surma tõttu kaua lahus olnud sõbrad kohtuvad, et mitte kunagi enam lahkuda. Kõik lähevad üheskoos, rõõmulaulud huulil, Jumala linna.“ – Ellen G. White, „Suur võitlus“, orig lk 645.

`Tegemist on väga hämmastava tõotusega. See erineb kõigest muust, mida oleme kogenud, niivõrd, et seda on raske hoomata. Ent mõtle kosmose tohutule avarusele ja samuti maapealse elu uskumatule keerukusele. Loomine ise kinnitab Jumala hämmastavat väge. Mida räägib see kõik Jumala väest muuta Jeesuse teisel tulekul elavad ja äratada üles surnud?`
