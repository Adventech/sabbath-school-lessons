---
title: Lootus sellest elust kaugemal
date: 13/11/2022
---

Antiik-Kreeka ajaloolane Herodotos (5. saj eKr) kirjutas ühest hõimust, kes leinasid inimese sünni puhul kõigi kannatuste pärast, mis saavad lapsele osaks juhul, kui ta täiskasvanueani elab. Meie jaoks võib selline rituaal olla küll võõrastav, ent siin on oma loogika.

Tuhatkond aastat hiljem, 20. sajandi algupoolel, kuulutas üks reklaam Ameerikas: „Milleks elada, kui sind saab kümne dollari eest maha matta?“

Teame, et elu võib olla küllalt raske isegi siis, kui usume Jumalat ja igavese elu tõotust. Kujuta aga ette, kui raske on neil, kel pole siinsest lühikesest ja sageli probleemsest olemisest kaugemale ulatuvat lootust. Rohkem kui üks ilmalik kirjanik on rääkinud inimese eksistentsi mõttetusest, kuna me kõik sureme ning, vähe sellest, me kõik elame arusaamisega, et meil tuleb surra. Just see arusaamine teeb näiliselt täiesti asjatuks kogu „inimelu projekti“, mis ongi tihti raske ja murerohke. Üks mõtleja räägib inimesest kui „riknevaist lihatükkidest lagunevatel luudel“. Üsna jube, ent taas on sellele loogikale raske vastu vaielda.

`Muidugi on meil vastukaaluks Piibli tõotus igavesest elust Jeesuses. Ja lahendus on järgmine: meil on Jeesuses see lootus, mida pakuvad Tema surm ja ülestõusmine. Millele muule me üldse loota saaksime?`

`Loe 1Kr 15:12–19. Mida ütleb Paulus siin selle kohta, kui tihedalt on Kristuse ülestõusmine seotud meie enda ülesäratamise lootusega?`

Paulus ütleb otse: meie ülesäratamine on lahutamatult seotud Kristuse ülesäratamisega. Ja kui meie üles ei tõuseks, siis tähendaks see, et Kristus ei ole üles tõusnud, ning kui Kristus ei oleks üles tõusnud, siis – mida? „Siis on teie usk tühine, siis te olete alles oma pattudes!“ (s 17). Või ütleme nii: kui sureme, siis jäämegi surnuks, igavesti, ning seega on kõik mõttetu.

Kõige selle peale ütleb Paulus 1Kr 15:32: „Kui surnuid üles ei äratata, siis „söögem ja joogem, sest homme sureme nagunii!““

Juhul kui meie praegune olemine süsinikupõhise protoplasmana ongi kõik ning meie „kolm korda kakskümmend ja kümme eluaastat“ (juhul, kui meil veab; või pigem juhul, kui me ei suitseta ega söö liiga palju hamburgereid) on ainus, mis meil üldse on, siis oleme päris raskes seisus. Pole imekspandav, et Ellen G. White lisab: „Taevas on seda väärt, et me kõik seal oleksime, ja kui me jääme ilma taevast, jääme ilma kõigest.“ – „Sons and Daughters of God“, lk 349.

Mõtle, kui väärtuslik on meie lootus ja usk. Miks peaksime tegema kõik, mida Jumala armust saame, et seda alal hoida?
