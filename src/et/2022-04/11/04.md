---
title: Taaskehastumine
date: 06/12/2022
---

Paganlik arusaam surematust hingest loob aluse piiblivälisele teooriale, et hing taaskehastub ehk rändab. Mitu suurt maailmareligiooni on selle teooria omaks võtnud. Paljud kristlased usuvad küll surematu hinge olemasolu, mis elab pärast surma püsivalt taevas või põrgus, kuid hinge taaskehastumist uskuvate inimeste meelest läbib selline surematu hing siin maa peal mitu surma- ja taassünnitsüklit.

Mõningad peavad reinkarnatsiooni vaimse evolutsiooni protsessiks, mis võimaldab hingel jõuda oma teel täiuslikkuse poole veel kõrgemale teadmiste ja kõlbluse tasemele. Hindud usuvad, et igavene hing teeb teadvuse arengu ehk „sansaara“ läbi kuues eluklassis: veetaimede või -loomadena, taimedena, roomajate ja putukatena, lindudena, loomadena ja inimestena, sealhulgas taeva elanikena.

`Loe Hb 9:25–28 ja 1Pt 3:18. Kui Jeesus suri „üks kord“ (Hb 9:28; 1Pt 3:18) ja samamoodi surevad kõik inimesed „üks kord“ (Hb 9:27), miks usub siis nii mõnigi väidetav kristlane mingis vormis taaskehastumist?`

Paljud inimesed usuvad seda, mida nad tahavad uskuda, mitte seda, mida nad peaksid uskuma. Juhul kui üks teooria toob neile eksistentsiaalse rahu ja heaolu, siis see käsitlus on nende jaoks piisavaks lahenduseks. Ent need, kes võtavad Piiblit tõsiselt, ei saa kuidagi omaks võtta taaskehastumise teooriat.

Esiteks läheb see teooria vastuollu Piibli õpetustega „hinge“ surelikkusest ja ihu ülestõusmisest (1Ts 4:13–18).

Teiseks eitab see teooria pääsemist armust usu läbi Jeesuse Kristuse lunastustöösse (Ef 2:8–10) ning asendab selle inimese tegudega.

Kolmandaks on see teooria vastuolus Piibli õpetusega, et igavese saatuse otsustavad igaveseks inimese otsused selles elus (Mt 22:1–14; Mt 25:31–46).

Neljandaks alavääristab see teooria Kristuse teise tuleku mõtet ja olulisust (Jh 14.1–3).

Ja viiendaks pakub see teooria justkui surmajärgseid võimalusi teha heaks oma elu äpardused – ent Piibel nii ei õpeta (Hb 9:27).

Kokkuvõtteks, kristlikus usus ei ole kohta taaskehastumise ideele.
