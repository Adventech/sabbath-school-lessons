---
title: Surmalähedased kogemused
date: 05/12/2022
---

Osa enim soositud tänapäevaseid väited hinge loomupärase surematuse teooria „tõestamiseks“ on „surmalähedased kogemused“. Raymond A. Moody jr esitab raamatus „Life After Life: The Investigation of a Phenomenon-Survival of Bodily Death“ (Atlanta, GA: Mockingbird, 1975) oma viieaastase uuringu tulemused. Ta uuris rohkem kui sadat inimest, kes olid „kliinilises surmas“ ja kes taaselustati. Need inimesed väitsid, et nägid enne ellu naasmist üht armsat ja sooja valguseolendit. Seda on peetud „põnevaks tõendiks inimhinge elus püsimise kohta pärast surma“ (tagakaanel). Aastate jooksul on avaldatud palju sarnaseid raamatuid, mis toetavad sama ideed. (Vaata 2. õppetükki.)

`Loe kirjapanekuid ülesäratamisest 1Kn 17:22–24; 2Kn 4:34–37; Mk 5:41–43: Lk 7:14–17 ja Jh 11:40–44. Kui mitu neist räägib mingigi teadvuse olemasolust ajal, mil ülesäratatud olid surnud, ning miks on vastus sellele oluline?`

Kõik tänapäevases kirjanduses teada antud surmalähedased kogemused pärinevad inimestelt, keda peeti kliinilises mõttes surnuks, kuid kes polnud tegelikult surnud, erinevalt Laatsarusest, kes oli neli päeva surnud ja kelle laip mädanes (Jh 11:39). Laatsarus ega ükski neist, keda Piibli ajal surnust ellu äratati, ei räägi sõnagagi surmajärgsest kogemusest paradiisis, puhastustules ega põrgus. See on tõesti vaikusest tulenev argument, ent see on täiesti kooskõlas Piibli õpetusega, et surnute seisund on teadvusetus.

Ent mida öelda „surmalähedaste kogemuste“ kohta, millest tänapäeval nii tihti räägitakse? Kui võtame omaks Piibli õpetuse, et surnutel pole teadvust (Ii 3:11–13, Ps 115:17; Ps 146:4, Kg 9:10), jääb meile kaks peamist võimalust: tegemist on kas äärmuslikel tingimustel esineva loomuliku psühhokeemilise hallutsinatsiooniga või üleloomuliku saatanliku pettusega (2Kr 11:14). Saatanlik pettus on üsna tõenäoline seletus, eelkõige seetõttu, et nii mõnelgi juhul väitsid inimesed end olevat rääkinud oma surnud sugulastega! Ent tegemist saab olla ka mõlema asjaolu põimumisega.

Kuna selline pettus on levinud ja paljude jaoks väga veenev, on oluline, et klammerduksime tugevalt Jumala Sõna õpetuse külge, vaatamata sellele, millised võivad olla meie enda või kellegi teise kogemused, mis lähevad vastuollu Piibliga.

`Eks ole huvitav, et surmalähedasi kogemusi esineb nüüd sageli koos „teaduse“ heakskiiduga. Mida õpime siit selle kohta, kui ettevaatlikud peame olema isegi asjus, mida teadus oletatavasti „tõendab“?`
