---
title: Kellegi kuju võtmised ja muud ilmingud  
date: 08/12/2022  
---

Vaimude väljakutsumisega sarnaneb nähtus, kui deemonid võtavad surnud inimeste kuju või ilmuvad muul viisil. Kellegi kuju võtmine tähendab, et kujutatakse lahkunud pereliiget, sõpra või keda tahes. Kehakuju ja hääl on lahkunuga väga sarnased. Kõigi selliste saatanlike pettuste eesmärgiks on petta neid, kes ei ole Jumala Sõna kindlal alusel. Ellen G. White hoiatab: „Valelikud vaimud kõnelevad apostlite nimel, kellena nad end paista lasevad – risti vastu sellele, mida need Jumala sulased oma eluajal Püha Vaimu juhtimisel kirjutasid.“ – „Suur võitlus“, orig lk 557. Ja veel: „Pettuse suure draama krooniks esineb Saatan ise Kristusena.“ – „Suur võitlus“, orig lk 624.

`Loe 2Kr 11:14, 15 ja Ef 6:10–18. Kuidas peaksime end kaitsma selliste kuratlike pettuste vastu?`

Apostel Paulus hoiatab meid, et „meil ei tule ju võidelda inimestega, vaid meelevaldade ja võimudega, selle pimeduse maailma valitsejatega, kurjade taevaaluste vaimudega“ (Ef 6:12). Saame ennast nende pettuste eest kaitsta ainult siis, kui meil on üll „kõik Jumala sõjavarustus“ (Ef 6:13), mida kirjeldab Ef 6:13–18.

Saatanlik ümberkehastumine ja ilmumised võivad olla väga ehmatavad ja petvad, ent need ei saa valele teele juhtida inimesi, kes on Jumala varju all ja toetuvad Jumala Sõnale. Õpetuslikust seisukohast teavad need, kes usuvad Piibli õpetust inimese tingimuslikust surematusest, et igasugune ilming või infovahetus surnuga on saatanlikku päritolu ja see on vaja Jumala võimsa armu abil kõrvale lükata. Veel kord, me peame alati seisma vankumatult selle õpetuse poolel, et surnud magavad hauas, mitte aga lähtuma sellest, kui võimas, veenev või näiliselt tõene on mõni ilming.

Kujuta ette, et sa oled kaotanud endale armsad inimesed ning usud nüüd, et need armsad inimesed ilmutavad end sulle? Ja on sinu vastu väga armastusväärsed? Ja räägivad, kui väga nad sinust puudust tunnevad? Ja ütlevad seda, mida ainult nemad teadsid? Ja ütlevad, et nüüd on nad paremas paigas? Juhul, kui inimene ei toetu täielikult sellele, mida Piibel surnute olukorra kohta räägib, võib ta väga kergesti pettuse küüsi langeda. Eriti just sellepärast, et seda tahetaksegi uskuda.

`Mida tähendab panna ülle „kõik Jumala sõjavarustus“? Kuidas teeme seda oma igapäevase praktilise elu igas valdkonnas, mitte üksnes lõpuaja pettuse raames?`