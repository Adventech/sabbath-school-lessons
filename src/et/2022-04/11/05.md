---
title: Nekromantia ja esivanemate kultus
date: 07/12/2022
---

Sõna „nekromantia“ tuleneb kreeka sõnadest nekros (surnud) ja manteia (ennustamine). Nekromantiat on viljeldud iidsetest aegadest kui väidetavat surnute vaimude välja kutsumise aktiivset vormi, et saada teadmisi, sageli just tulevikus toimuva kohta. Esivanemate kummardamine aga on komme austada surnud esivanemaid, sest neid peetakse ikka perekonna juurde kuuluvaiks ja usutakse, et nende vaimud mõjutavad elavate asjaajamisi. Kõnealused paganlikud kombed võivad vägagi köita neid, kes usuvad hinge surematust ja tunnevad puudust oma lahkunud armsatest.

`Loe 1Sm 28:3–25. Millised vaimulikud õppetunnid igasuguse arvatava läbikäimise kohta surnutega saame Sauli kogemusest Een-Doori lausujanaisega?`

Piibel ütles väga selgesti, et vana-aja iisraellaste teokraatia järgi olid kõik lausujad, ennustajad, nõiad ja vaimude väljakutsujad Issanda jaoks jäledused ning nad tuli kividega surnuks visata (3Ms 19:31; 3Ms 20:6, 27; 5Ms 18:9–14). Selle seaduse kohaselt oli Saul hävitanud Iisraelist kõik lausujad ja ennustajad (1Sm 28:3, 9).

Ent siis, pärast seda, kui Issand oli Sauli kõrvale jätnud, läks Saul ise kaananlaste linna Een-Doori küsitlema üht lausujanaist (1Sm 28:6, 7, 15; võrdle Jos 17:11; Ps 83:11). Ta palus naisel välja kutsuda surnud prohvet Saamueli, kes näis saabuvat vaimude väljakutsuja ilmutusse ja rääkis Sauliga (1Sm 28:13–19). Petis vaim, kes väitis end olevat Saamueli, ütles Saulile: „Homme oled sa koos oma poegadega minu juures“ (1Sm 28:19). See lihtsalt Saamueli kuju võtnud petis vaim kuulutas küll ette Sauli surma, kuid kinnitas taas hinge loomupärase surematuse õpetust, mis ei pärine Piiblist. Tegemist oli suure pettusega ning Saul pidanuks teadma piisavalt, et mitte mässida ennast sellesse, mida oli varem hukka mõistnud.

Rohkem kui kaks sajandit hiljem kirjutas prohvet Jesaja: „Ja kui teile öeldakse: Küsitlege surnute vaime ja ennustajaid, kes sosistavad ja pomisevad, siis vastake: Kas rahvas ei peaks küsitlema oma Jumalat? Kas tuleb elavate pärast küsitleda surnuid? Õpetuse ja tunnistuse juurde! Kui nõnda ei kõnelda, siis ei ole koitu“ (Js 8:19, 20; vaata ka Js 19:3).

`Kui sageli teeme pingelises olukorras midagi, millest teame, et see on vale? Miks on usk, palve ja Jumala Sõnale kuuletumine ainsad kindlad vahendid, mis kaitsevad meid meie enda eest?`
