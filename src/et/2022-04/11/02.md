---
title: Müstika  
date: 04/12/2022  
---

Müstika tugev lainetus on meie maailma üle ujutanud. Sõna „müstika“ on koondmõiste, mis ümbritseb kestana tohutult erinevaid ideid. Religioosses mõttelaadis tähendab see sõna indiviidi vahetut suhtlemist jumalikuga ehk absoluudiga mingis hingelises kogemuses või transis. Müstika iseloomustab ka teatud kirikute jumalateenistuste kogemust. See koondmõiste varieerub vormilt ja tugevuselt, ent alati on kalduvus asendada Jumala kirjapandud sõna oma subjektiivsete kogemustega. Igatahes kaotab Piibel suure osa oma õpetlikust funktsioonist ning kristlane jääb oma kogemustes haavatavaks. Sedalaadi subjektiivne religioon ei paku kaitset ühegi pettuse, eriti lõpuaja omade vastu.

`Loe Mt 7:21–27. Mida tähendab (Jeesuse sõnu kasutades) ehitada oma vaimulik maja kas „kaljule“ või „liivale“ ?`

Postmodernistlik kristlik maailm kaldub kõvasti alavääristama Piibli õpetuste otstarbekust ja peab neid religiooni iganenud vormi tüütuks kajaks. Selle protsessi käigus asendatakse Kristuse õpetused näiliselt Kristuse isikuga – näiteks targutatakse, et üks või teine piiblilugu ei saa olla tõsi sellepärast, et Jeesus, nagu inimesed Teda tajuvad, poleks iial lasknud juhtuda sellel nii, kuidas kirjas on. Isiklikud tunded ja maitsed osutuvad Pühakirja tõlgendamise kriteeriumideks või lükkavad täielikult tagasi selle, mida Piibel selgelt õpetab – tihtipeale Jumalale kuuletumise vallas, mille kohta Jeesus ütles, et see on väga oluline oma maja kaljule ehitamiseks.

Ohtlikul pinnal on need, kes mõtlevad, et nii kaua, kuni nad usuvad Jeesust Kristust, ei ole sel tähtsust, millist doktriini nad usuvad. Rooma inkvisiitorid, kes mõistsid surma loendamatul arvul protestante, uskusid Jeesust Kristust. Need, kes olid Kristuse nimel „kurje vaime välja ajanud“ (Mt 7:22), olid Temasse uskunud. „Väide, et sellel, mida inimesed usuvad, pole mingit tähtsust, on üks Saatana kõige edukamaid pettusi. Ta teab, et armastuses vastuvõetud tõde pühitseb vastuvõtja hinge. Seepärast püüab ta pidevalt asendada tõde väärate teooriate ja väljamõeldistega.“ – Ellen G. White, „Suur võitlus“, orig lk 520.

`Kuidas võidelda vägagi inimliku kalduvusega lasta oma emotsioonidel ja soovidel panna meid tegema Jumala Sõnale vastupidist?`