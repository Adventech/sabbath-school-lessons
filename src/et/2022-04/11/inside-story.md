---
title: Misjonilugu
date: 09/12/2022
---

#### Julge tunnistaja

_Kirja pannud Rick McEdward._

Semestri alguses küsis ülikoolikaaslane Sandralt, kas ta võiks Sandra loengukonspekte oma mobiiltelefoniga pildistada. „Nägin, et sa kirjutad inglise keeles,“ ütles noormees. „Tahan oma inglise keelt parandada.“

Selles Lähis-Ida ülikoolis ei õpetatud inglise keeles. Aga inglise keel oli Sandra kodukeel ja tema meelest oli kergem teha märkmeid inglise keeles. „Palun,“ ütles Sandra ja ulatas oma konspekti.

Järgmisel päeval küsis kursusekaaslane jälle luba konspekte pildistada. Pärast seda, kui kursusekaaslane oli mitu päeva järjest palunud pildistamiseks luba, otsustas Sandra oma märkmeid teha veel läbimõeldumalt. Ta otsustas kirjutada konspekti ülaserva armsaid piiblisalme.

Järgmisel korral, kui kursusekaaslane küsis luba pildistada, värises Sandra siiski hirmust. Murekohaks oli, kas teine lõpetab salme märgates tema käest märkmete küsimise. Sandra palvetas, et Jumal kasutaks piiblisalme enda auks.

Näis, et kursusekaaslane ei märganud salme kohe. Aga paari päeva pärast taipas noormees, et märkmed sisaldasid infot, millest õpetaja polnud loengu ajal rääkinud. Ta läks Sandra juurde ja osutas lehekülje ülaserval olevale salmile. „Kas see salm on Piiblist?“ küsis ta.

„Jah,“ vastas Sandra, mõeldes samal ajal, kuidas seda nüüd selgitada.

Kursusekaaslane vaikis. „Kas sa motiveerid ennast sel moel?“ küsis ta siis.

Sandra naeratas kergendusest. „Just,“ ütles ta. „Kirjutan oma lemmiksalmid enda konspekti. Need aitavad ja on minu elus päriselt kasulikud.“

Pärast seda esitas kursusekaaslane Sandrale palju küsimusi tema usu ja uskumuste kohta. Kõrvu ülikoolis õpitavaga sai ta teada ka seitsmenda päeva adventistide koguduse usuõpetusest. Semestri lõpul palus noormees luba teha koopia tervest Sandra konspektist, kus oli palju piiblisalme. Ta tahtis anda need märkmed edasi oma õdedele-vendadele.

Kuigi Sandra ei õpi enam selle noormehega koos, hoiavad nad sidet ja noormees küsib tihti eluks vajalikku nõu. Sandra palvetab mehe, tema õde-vendade ja kõigi teiste pereliikmete pärast. Ta tänab Jumalat, et Jumal andis talle julge mõtte kirjutada oma konspekti ülaserva piiblisalme.

_See misjonilugu illustreerib seitsmenda päeva adventistide koguduse strateegilise plaani „Mina lähen“ misjonitöö eesmärki nr 1: „Vaadata üle üleilmse misjonitöö kontseptsioon ning pühenduda misjonile kui eluviisile,“ ja misjonitöö eesmärki nr 2: „Tõhustada ja mitmekesistada adventmisjonit suurlinnades, 10/40 akna ulatuses, inimeste hulgas, kelleni evangeelium pole jõudnud või on jõudnud vähesel määral, ning samuti mittekristlike religioonide keskel.“ Rohkem saad teada aadressilt IWillGo2020.org._
