---
title: Jeesuse eeskuju
date: 11/12/2022
---

`Loe Lk 2:52. Millises neljas mõõtmes kasvas Jeesus selle kirjakoha järgi?`

Jeesus oli täiuslik inimene ja Tema kasvamine hõlmas inimese olemasolu kõik põhimõõtmed. Luuka 2:52 sõnade kohaselt „Jeesus kasvas tarkuses [vaimselt] ja pikkuses [kehaliselt] ja armus Jumala [vaimulikult] ja inimeste [ühiskondlikult] juures. „Tema mõistus oli vilgas ja sügavutiminev; Ta oli kaalutlevam ja targem kui teised temaealised. Ometi oli Tema iseloom kaunilt harmooniline. Mõistuse ja keha võimed arenesid vastavalt lapseea seadustele. Juba lapsena avaldus Jeesuse iseloomu eriline armastusväärsus. Tema käed olid alati valmis teisi teenima. Mingi asi ei suutnud katkestada Tema kannatlikkust. Tõearmastuses oli Ta vääramatult aus. Põhimõtetes jäi Ta kindlaks nagu kalju. Tema elu peegeldas isetut viisakust.“ – Ellen G. White, „Ajastute igatsus“, orig lk 68, 69.

`Loe Mt 4:23. Kuidas viime meie tänapäeval mõjuvalt edasi Jeesuse kolmekordset tööd – õpetada, jutlustada ja tervendada?`

Kui oleme nõus sellega, et inimene moodustab ühtse jagamatu terviku, siis ei saa meie religioon piirduda üksnes vaimulike teemadega. Tegelikult hõlmab tõde kogu meie olemuse terve elukaare ulatuses ja sisaldab meie elu kõiki mõõtmeid. Meie kehalised ja vaimsed alged on nii tugevalt ühendatud, et neid ei saa päriselt lahutada. Ning kuigi meie, pattulangenud inimesed, ei saa iialgi võrdseks ülaltoodud Jeesuse kirjeldusega, võime Jumala armust seda jäljendada, sest lunastustöö seisnebki selles, et „inimeses taastatakse tema Looja kuju, tuuakse inimene tagasi täiuslikkuseni, millisena ta loodi, edendatakse ihu, hinge ja vaimu arengut“ (Ellen G. White, „Kasvatus“, lk 15, 16). Seda püüab Jumal oma rahvaga teha ja see on Tema tagasitulekuks valmistumise protsessi osa.

`Võime kergesti julguse kaotada, kui ennast Jeesusega kõrvutame, sest erinevus on suur. Kuidas aitab pilgu hoidmine ristil ja selle tähendusel hoida meid meelt heitmast selle üle, mida enda juures näeme, võrreldes sellega, mida näeme Jeesuses?`
