---
title: Kristuse meel  
date: 13/12/2022  
---

Osa inimesi usub, et keskkonda vahetades üksikisik muutub. Kahtlemata peame vältima kohti ja olukordi, mis meid kiusatusele haavatavamaks teevad (Ps 1:1; Õp 5:1–8). Ent kiusatuse ja patu probleemi saab lahendada ainult meie südame (ehk meele) muutumine. Kristus puudutas asja tuuma, kui märkis, et „seest, inimese südamest, tuleb välja halbu arutlusi, hooramist, vargust, tapmist, abielurikkumist, ahnitsemist, kurjust, kavalust, liiderlikkust, kadedust, pühaduseteotust, kõrkust, rumalust“ (Mk 7:21, 22). See tähendab, et käitumise muutmiseks on vaja meie meele muutumist.

`Loe järgnevaid piiblisalme: 1Kr 2:16; Ps 24:3, 4; Rm 12:2; Fl 4:8 ja Kl 3:2. Mida tähendab, et „meil on Kristuse meel“?`

Issand on tõotanud, et „uues lepingus“ paneb Ta oma seaduse oma rahva meeltesse ja kirjutab selle nende südamesse (Jr 31:31–33; võrdle Hb 8:8–10; Hb 10:16). Pole siis üllatav, et mäejutluses avardas ja süvendas Kristus Jumala seadused mõtete ja kavatsuste tasemele (vaata Mt 5:17–48). Niisiis saame kiusatuse üle võidu üksnes Jumala ümbermuutva armu abil. Meil tuleb seda tõotust taotleda ka oma mõtete ja kavatsuste tasandil, et suudaksime peatada patused mõtted.

Kuni Jeesuse tulekuni on meil ikka patune olemus. Ent kui oleme Kristuses, katab meid täiesti Tema õigus. Kuigi me ei ole veel täiuslikud, peetakse meid juba täiuslikuks Temas (Fl 3:12–15). „Olles ühendatud Kristusega, on meil Kristuse meel. Puhtus ja armastus säravad vastu iseloomust, tasadusel ja tõel on elu üle kontroll. Välimuski muutub. Kui Kristus elab südames, on kohal ümbermuutev vägi ning välimus tunnistab sisemisest rahust ja rõõmust.“ – Ellen G. White, „Valitud kuulutused“, 1. raamat, lk 337.

Meie elus toimub selline muutus üksnes igapäevase allumise kaudu, igapäevase suremise kaudu enese minale, igapäevase sihikindla jõupingutuse kaudu, kui kuulame usu varal Jeesuse sõna.

`Kujuta ette, milline oleks su elu juhul, kui sa peataksid patused mõtted. Kui teistsugune oleks su elu siis? Millisel ainsal võimalikul moel on sul võimalik seda kogeda?`