---
title: Valmis Tema ilmumiseks  
date: 15/12/2022  
---

Elame meeletus maailmas, kus on liiga palju tehisvajadusi ja pilkupüüdvaid segajaid. Kui me pole tähelepanelikud, võtavad need meilt kogu meie aja ja moonutavad meie eelistusi. Jutt pole üksnes meie üleilmastunud kübermaailma järjekordsest kõrvalsaadusest; iga ajastu kristlased on pidanud olema mingil määral valvel Saatana katsete suhtes saada kõrvale juhitud sellest, mis on elus tõeliselt väärt.

Kas on üldse kedagi, kes poleks hooletuse korral ohus kaotada silmist Issand ning elada ilmalike, lihalike asjade nimel, mis meid lõpuks ikkagi ei rahulda ja mis viivad meid viimaks vaimuliku hävinguni?

`Loe 2Pt 3:14 ja 1Jh 3:1–3. Millist erinevust näed mõistete vahel: valmistada ennast Kristuse teiseks tulekuks ja olla valmis selleks auliseks sündmuseks?`

Sageli tuuakse venitamise ettekäändeks just see, et valmistume ikka veel ette Kristuse teiseks tulekuks. Sellise lähenemisviisi tulemusena võime end hõlpsalt lõdvaks lasta ning eeldada nagu kuri sulane: „Mu isand viibib“ (Mt 24:48).

`Loe Ps 95:7, 8; Hb 3:7, 8, 15 ja Hb 4:7. Mida ütlevad need salmid just praegu valmis olemise kohta?`

Piibli seisukohast on päästeaeg alati „täna“ ja mitte kunagi „homme“ (vaata Ps 95:7, 8; Hb 3:7, 8, 15; Hb 4:7). Ning veel: kui ei toimu just mingisugust väga suurt pöördumiskogemust, jätkame sellistena, kes oleme täna. Aeg ise ei pööra inimesi usku. Kui inimene ei kasva pidevalt armus ega liigu usus edasi, kaldub ta usust taganema ning muutub kõvasüdameliseks, küüniliseks, kahtlevaks ja lausa uskmatuks.

Sellest seisukohast tuleb öelda, et meie elu iga üksik päev on meie elu vähendatud kujutis. Niisiis tuleb meil Jumala armust teha plaane tulevikuks, ent elada iga päeva selleks valmis olles, et Jeesus tuleb tagasi. Siinse elu ettenägematuid asjaolusid arvestades võib just täna olla sinu viimane päev.

Kuidas olla täna valmis Jeesuse tulekuks, kui Ta tulebki tänasel päeval? Arutlege selle üle hingamispäeval klassis.