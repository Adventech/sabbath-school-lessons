---
title: Ihu kui tempel  
date: 12/12/2022  
---

Dualistlik idee surelikust ihust ja surematust hingest on sünnitanud inimkeha kohta mitmesuguseid teooriaid. Näiteks oli Vana-Kreeka filosoofide jaoks inimkeha hinge vangla, kust hing surma korral vabanes. Sama paganliku arusaama kajana usuvad paljud kristlased tänapäeval, et keha on surematu hinge lühiajaline eluase ning ülestõusmisel ühineb hing taas kehaga. Panteistid jumalikustavad jälle seevastu inimkeha; nad usuvad, et Jumal ja universum on üks ja seesama. Nende jaoks on kõik olemasolev Jumal ning inimkeha on osa üht tervikut moodustavast ja üleüldisest jumalikust ainest. Niisiis ümbritsevad meid sel teemal vastukäivad teooriad ja meil tuleb jääda kindlaks Piibli õpetusele inimese olemuse kohta.

`Loe 1Kr 6:19, 20 ja 1Kr 10:31. Kuidas mõjutab mõistmine, et meie keha on „Jumala tempel“ ja „Püha Vaimu tempel“, positiivselt meie elulaadi?`

Aadam ja Eeva loodi mõlemad Jumala näo järgi, Tema sarnaseks (1Ms 1:26, 27). Seda näitas nii nende iseloom kui ka füüsiline pool. Kuna patt rikkus Jumala näo inimeses ja kattis selle lausa kinni, on lunastuse eesmärk taastada inimestes nende algne olukord, kaasa arvatud füüsiline tervis, sel määral nagu on võimalik nende juures, kes ei saa tarvitada elupuu vilja.

Selline uuendamine on eluaegne protsess, mis lõpetatakse alles Kristuse teisel tulekul, kui kaduv riietub kadumatusega ja surelik surematusega (1Kr 15:53, 54).

Apostel Johannes kirjutas oma sõbrale Gaiusele: „Armas, soovin sulle, et sul läheks igati hästi ja sa oleksid terve, nõnda nagu läheb hästi su hingel“ (3Jh 2).

Kui oleme nõus sellega, et inimene on jagamatu üksus ning religioon hõlmab inimelu kõik tahud, siis tuleb meil võtta oma füüsilist tervist usulise kohustusena. Meid peaks juhtima inspireeritud põhimõte: „Niisiis, kas te nüüd sööte või joote või teete midagi muud – tehke seda Jumala austamiseks!“ (1Kr 10:31). Ent pidage meeles, et elame endiselt maailmas, kus head inimesed võivad teha oma parima, kuid ometi kannatada patuse inimolemuse ja patuse keskkonna tagajärgede all. Niisiis tuleb meil usaldada Jumalat ja teha oma parim ning jätta tulemused Jumala hooleks.