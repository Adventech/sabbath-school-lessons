---
title: Vaimu juhtimine  
date: 14/12/2022  
---

Püha Vaim on Jumala võimas Käsilane, kes valab Jumala armastuse meie südamesse (Rm 5:5), suunab meid õige päästekogemuseni (Jh 16:7–11), juhatab meid kogu tõesse (Jh 16:13) ja annab jõu evangeeliumikäsu täitmiseks (Ap 1:8). Kuna Püha Vaim tühistab Saatana rikkuva tegevuse, pole ime, et Saatan püüab kõigi vahenditega moonutada meie arusaamist Püha Vaimu olemusest ja tegevusest. Mõni eirab Teda isikuna, teised rõhutavad Vaimu ande rohkem kui Tema ümbermuutvat väge.

`Loe Ap 8:4–24. Samaaria nõid Siimon tahtis saada Püha Vaimu ande ilma Vaimus uuesti sündimata. Kuidas avaldub seesama suhtumine meie päevil?`

Jumala lapsed on need, keda Püha Vaim juhib (Rm 8:14) Jumala Sõna kogu tõesse (Jh 16:13; Jh 17:17). Jeesus lausus väga selged hoiatussõnad: „Mitte igaüks, kes mulle ütleb: „Issand, Issand!“, ei saa taevariiki; saab vaid see, kes teeb mu Isa tahtmist, kes on taevas. Paljud ütlevad mulle tol päeval: „Issand, Issand, kas me ei ole sinu nimel ennustanud ja sinu nimel kurje vaime välja ajanud ja sinu nimel teinud palju vägevaid tegusid?“ Ja siis ma tunnistan neile: Ma ei ole teid kunagi tundnud, minge ära minu juurest, te ülekohtutegijad!“ (Mt 7:21–23). See tähendab, et Püha Vaim ei juhi iial kedagi Jumala Sõnast eemale – mille Tema ise sisendas –, vaid juhib alati Sõnaga vastavusse.

Püha Vaim, kes juhib meid kogu tõesse, annab meile ka jõu juhtida kaasinimesi selle imelise tõe juurde (Mt 28:18–20; Ap 1:8). Oma püha ülesannet täites on meil Tema eriline abi. Niisiis tuleb meil igal hommikul põlvitada Issanda ette ja uuendada Temale pühendumise vannet. Kui me seda teeme, tagab Ta meile oma Vaimu kohalolu koos Tema uuendava, pühitseva väega.

Meie aga peame olema avatud Tema juhtimisele teadlikke valikuid tehes; tehes iga päev seda, mida teame olevat õige, ja vältides seda, mis on vale. Ainult siis, kui püüame Jumala antud jõus elada nii, nagu peaksime, oleme avatud Püha Vaimu väe vastuvõtmisele, mida Jumal on lubanud meie ellu anda.

`Miks on väga tähtis palvetada igal hommikul, et oleksime oma elus avatud Püha Vaimu juhtimisele?`