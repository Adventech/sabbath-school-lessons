---
title: Misjonilugu
date: 16/12/2022
---

#### Jeesus versus lohe

_Loo on kirja pannud Andrew McChesney._

Kuega juhtus 2020. aastal Põhja-Laoses midagi kummalist. Naise keha, eriti tema kõht, hakkas tursuma.

Murelik abikaasa Cheng viis naise kohaliku šamaani juurde, kes teatas neile, et lohe eostas Kue ja kavatses ta viia ära oma veealusesse maailma. „Teil tuleb ohverdada loomi, et lohe vaigistada ja Kue vaim tagasi kutsuda,“ ütles šamaan pühalikult. Cheng andis varmalt šamaanile kõik, mida too palus, aga Kuel läks järjest halvemaks. Järgneva kahe kuu jooksul pöördus Cheng pärimustervistajate poole ja sai mitmesuguseid ravijuhendeid, aga Kue tervis halvenes jätkuvalt.

Lõpuks tuli Cheng mõttele paluda kristlasest pastoril Kue pärast palvetada.

Juhtus nii, et sel ajal olid külas, kus Kue elas, kaks seitsmenda päeva adventistide koguduse juhti. Olles naise pärast palvetanud, otsustasid nad saata ta haiglasse Laose pealinna Vientianesse. Haiglas diagnoosis arst Kuel nefrootilise sündroomi, neerukahjustuse, mille üheks sümptomiks on liigse vedelikupeetusega seotud tursed. Aga pärast nädalast haiglasviibimist langes Kue koomasse ja tuli asuda päästma ta elu. Ta viidi üle intensiivravipalatisse ning arst arvestas tema ellujäämisvõimaluseks 50%. Arst küsis, kes tasub raviga kaasnevad suured kulud.

Cheng rääkis sugulastega ja sai teada, et neil ei ole raha. Adventkoguduse juhtidel, kes olid Kue haiglasse toonud ja tasunud tema senised ravikulud, polnud samuti võimalik rahastamist jätkata.

Cheng seisis silmitsi suurte ravikuludega ja seejuures polnud üldse kindel, et Kue tuleb olukorrast välja. Niisiis langetas mees raske otsuse – naise elu toetav tegevus tuleb katkestada ja ta koju viia.

„Oli väga valus saata naine koju surema, aga me ei saanud midagi tema heaks teha,“ ütles üks kogudusejuht hiljem. „Jäi ainult lootus, et Jumal on armuline ja teeb ime.“

Mõni päev pärast kojujõudmist helistas Cheng piirkonna adventpastorile ja palus, et too tuleks nende koju Kue pärast palvetama. Pastor saabus päris kaugelt koos mitme piiblitöölisega. Ta otsustas mõneks päevaks kohale jääda, et olla abiks ka matustel. Samal ajal, kui pereliikmed arvasid, et Kue hakkab kohe surema, palvetasid ja paastusid pastor ja piiblitöölised. Kue ei surnud, vaid paranes. Tema hingamine kergenes ning tursed alanesid. 2021. aasta mais suutis ta ilma abita kõndida.

Täna on Kue Põhja-Laoses elav tunnistaja sellest, et taevas on Jumal.

_Täname sind sinu hingamispäevakooli annetuste eest, mis toetavad evangeeliumi levitamist Laoses ja kogu maailmas._
