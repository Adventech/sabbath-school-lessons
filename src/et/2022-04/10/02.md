---
title: Surematud ussid
date: 27/11/2022
---

`Võrdle Mk 9:42–48 ja Js 66:24. Kuidas saad aru sõnadest „nende uss ei sure ja tuli ei kustu“ (Mk 9:48)?`

Mõni tõlgendab ainsuses olevat nimisõna „uss“ (Mk 9:48) viitena jumalakartmatu inimese oletatavale kehatuks jäänud hingele ehk vaimule, mis lendab pärast surma põrgusse, kus see iial ei sure ja on igaveses piinas.

Ent sellises tõlgenduses ei avaldu Piibli seisukoht teadvusetusest surmas; samuti eirab see antud kirjakoha vanatestamentlikku tausta. „Ainsust „uss“ kasutatakse tegelikult sageli „usside“ ehk „vaklade“ kohta mitmuses, mitte ainult ühe ussi kohta. Siin viidatakse surnukehadest toituvatele vakladele.“ – Robert G. Bratcher ja Eugene A. Nida, „A Translator’s Handbook on the Gospel of Mark“ (London: United Bible Societies, 1961), lk 304.

Mk 9:48 tsiteerib Jeesus Js 66:24, mis kõlab nii: „Ja nad lähevad välja ja näevad nende surnukehi, kes minu vastu mässasid; ussid, kes neid söövad, ei sure ära, ja tuld, mis neid põletab, ei kustutata, ning nad on jälkuseks kogu inimsoole“ (NIV).

See ehmatav metafoorne pildike kujutab lahinguvälja, millel lebavad surnuna ja hävitatuna Jumala vastased. Surnukehi, mis pole tules lõpuni hävinud, lagundavad ussid, või ehk söövad neid esmalt ussid ja siis tuli. Mõlemal juhul ei viita miski sellele, et ükski väidetav hing kehade hävitamiselt põgeneks ja põrgusse lendaks.

Ent mida öelda „ussi“ kohta, kes iialgi ei sure? Js 66:24 kujundlik keel (mida tsiteerib Mk 9:48) ei anna mõista, et sellised ussid on surematud. (Surematud ussid?) Toonitatakse seda, et ussid ei lahku enne, kui nad on oma hävitustöö lõpule viinud. Teisisõnu, nad jätkavad jumalakartmatute surnukehade õgimist seni, kuni surnukehad on hävitatud. Jumala ustavad lapsed elavad seevastu õnnelikult „uues taevas ja uuel maal“ ning teenivad Jumalat Tema palge ees (Js 66:22, 23). Pole ime, et Jeesus, kellel sellised vastandlikud saatused meeles mõlkusid, ütles, et igaühe jaoks on palju parem jääda ilma oma olulisest kehaosast – käest, jalast või silmast – ja saada Jumala riiki, kui lasta oma vigastamata ihu hävitada ussidel ja tulel (Mk 9:42–48).

`Lõppude lõpuks saame kas täiesti päästetud või läheme täiesti hukka. Keskteed ei ole. Me saame kas igavese elu või seisame silmitsi igavese hävinguga. Milliseid valikuid langetad sina täna? Kuidas reaalsus – igavene elu või igavene häving – neid valikuid mõjutab?`
