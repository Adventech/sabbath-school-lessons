---
title: Piibli seisukoht
date: 01/12/2022
---

`Loe 1Jh 5:3–12. Miks piirdub apostel Johannes „igavesest elust“ rääkides ainult nendega, kes on Kristuses?`

1Jh 5:11, 12 ütleb selge sõnaga välja piibelliku õpetuse inimese tingimuslikust surematusest – vastandina mittepiibellikule teooriale, et hing on loomupäraselt surematu. Selle märkimisväärse kirjakoha tähenduse hoomamiseks meenutagem, et ainult Jumalal „on surematus“ (1Tm 6:15, 16) ja tema on ainus Eluallikas (Ps 36:10; Kl 1:15–17; Hb 1:2).

Kui Aadama ja Eeva patu tõttu tuli patt maailma (1Ms 3. ptk), langesid nemad ja kõik nende järeltulijad (sealhulgas meie) füüsilise surma needuse alla ja kaotasid igavese elu anni. Ent meie armas Jumal rakendas inimeste lunastamise plaani, et inimesed saaksid tagasi igavese elu, mis pidi neile algusest peale kuuluma. Paulus kirjutas: „…nõnda nagu tema on meid Kristuses valinud enne maailma rajamist olema pühad ja laitmatud tema palge ees armastuses“ (Ef 1:4).

Apostel Paulus selgitab, et „nii nagu üheainsa inimese [Aadama] kaudu on patt tulnud maailma ja patu kaudu surm“, nii on saanud „ühe inimese – Jeesuse Kristuse“ kaudu armuline igavese elu and kättesaadavaks kõikidele inimestele (Rm 5:12–21). Paulus viitab siin üheselt mõistetavalt tegelikule Aadamale, kes tõi maailma patu ja surma. Piibel pole arusaadav ilma Aadamata, kes tõi üleastumise kaudu meie maailma patu ja surma.

Niisiis lisab apostel Johannes: „Jumal on andnud meile igavese elu ja see elu on tema Pojas. Kellel on Poeg, sellel on elu; kellel ei ole Jumala Poega, sellel pole elu“ (1Jh 5:11, 12).

Kogu pilt muutub Jeesuse ütluste valgel veel selgemaks: „.. et igaühel, kes näeb Poega ning temasse usub, oleks igavene elu, ja viimsel päeval mina äratan ta üles“ (Jh 6:40) ja „Mina olen ülestõusmine ja elu. Kes minusse usub, see elab, isegi kui ta sureb“ (Jh 11.25).

See tähendab, et igavene elu on Jumala and Kristuse kaudu, mis tagatakse olevikus, kuid mida nauditakse täiel rinnal alles pärast jumalakartlike lõplikku ülesäratamist. Järeldus on väga lihtne: kui igavene elu lubatakse ainult neile, kes on Kristuses, siis neil, kes ei ole Temas, ei ole igavest elu (1Jh 5:11, 12). Seevastu hinge loomupärase surematuse teooria lubab igavest elu – kas siis paradiisis või põrgus – kõikidele inimestele, ka neile, kes ei ole Kristuses. Olgu selline õpetus nii populaarne kui tahes, see ei pärine Piiblist.
