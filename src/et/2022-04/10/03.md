---
title: Põrguleegid
date: 28/11/2022
---

Lastele mõeldud raamatus, mille pealkirjaks on „The Sight of Hell“ (Pilk põrgule; Dublin: James Duffy [1874], lk 24), kirjeldab Inglismaa roomakatoliku preester John Furniss (1809–1865) igavest põrgupiina massiivse, taevast ja maast suurema raudkuuli abil. „Üks lind tuleb sadade miljonite [sic] aastate jooksul korra ja lihtsalt puudutab suurt raudkuuli oma tiivasulega.“ Autor väidab, et patuste põlemine põrgus jätkub ka pärast seda, kui raudkuul juhuslikest sulepuudutustest ära kulub.

On kurb, et paljud protestandid usuvad tänapäevalgi, nagu oleks eksinute lugu selline.

`Loe Ml 3:19 ja Jd 7. Kuidas aitavad need kirjakohad meil paremini mõista sõnapaari „igavene tuli“ või arvamust, justkui öelnuks Jeesus, et hukkaminejad lähevad „igavesse tulle“ (Mt 18:8) ehk „põrgusse kustumatusse tulle“ (Mk 9:43)?`

Sõnal „igavene“ (heebrea keeles ˋolam; kreeka keeles aion, aionios) on vahetust kontekstist sõltuvalt eri tähendus. Seoses Jumalaga (5Ms 33:27, „igavene“) väljendab see sõna näiteks Tema lõputust. Inimeste puhul (2Ms 21:6, „igavesti“) piirdub see sõna inimese elueaga. Kui jutt käib tulest (Mt 18:, Mt 25:41, „igavesse“), annab see sõna mõista, et tuli ei kustu enne, kui on täielikult põletanud kõik põleva. Järelikult on „igavene tuli“ selles mõttes igavene, et jumalakartmatud põlevad selles ära lõplikult ja tagasipöördumatult, neile ei jää „juurt ega oksa“ (Ml 3:19).

Jumalakartmatute igavese karistamise teoorial on tõsised tagajärjed. Kui õelaid karistataks igavesti, pidevalt, siis ei juuritaks ju kurjust kunagi välja. Lisaks pärineb kogu inimelu Jumalalt (5Ms 32:39; Ps 36:10), kellel „ei ole… hea meel õela surmast“ (Hs 33:11). Miks peaks Ta jätkuvalt hoidma elus jumalakartmatud, et nad tunneksid lõppematut piina? Oleks ju palju mõistlikum, kui Ta nende olemasolu lihtsalt lõpetaks? Kui jumalakartmatuid karistatakse „nende tegude järgi“ (Ilm 20:12), siis miks peaks inimest tema lühikese elu pärast lõppemata karistama?

Kõik viited Piiblis, kus nimetatakse „igavest tuld“, viivad välja Ilm 20. peatükis räägitud tuhande aasta lõpul toimuva „tulejärveni“ (vaata 13. õppetükk). Niisiis ei pärine Piiblist jutt juba olemasolevast, igavesti põlevast põrgust.

`Põrguleekide lugu on kahetsusväärne. Kuidas näitab tõde põrgu kohta meile aga Jumala armastust, eriti vastandina igavese piina ideele?`
