---
title: Misjonilugu
date: 02/12/2022
---

#### Modesty! Modesty! Modesty!

_Loo on kirja pannud Ocrhain Matengu._

Katima Mulilo haiglasse Namiibias tuli inimesi pea lakkamatu vooluna, et vaadata haletsedes 2aastast Akuriousi. Poiss oli olnud mitu kuud haige ning inimesed nutsid tema hirmsat valu nähes.

„See haigla veab teid alt,“ ütles keegi Akuriousi vanematele. „Peaksite nõu pidama nõidarstiga.“ „Jumal saab sellest aru,“ ütles teine. „Tehkegi nii.“

Kui viimane külastaja oli lahkunud, pöördus isa ema poole. „Mida me tegema peame?“ küsis isa. „Võib-olla on inimestel õigus. Jeesus saab sellest aru.“

Ema ei suutnud näha oma ainsat last valudes. Ta nõustus.

Nõidarst teatas, et nõiad olid poisi peale paisanud kurja loitsu ja poiss pidi paranema pärimusmeditsiini abil. Vanemad ostsid nõidarstilt rohtu ja andsid poisile sellest iga päev portsu sisse. Aga mida rohkem rohtu nad andsid, seda halvemaks tal läks. Isa hakkas tõsiselt palvetama. „Issand Jeesus, ma tean, et tegin vea,“ ütles ta. „Taganesin Sinu päästvast armust. Räägi minuga, Issand, mu lapse pärast. Sina tegid terveks pidalitõbiseid ja pime sai nägijaks ning jalutu käijaks. Tee seda ka minu lapse heaks.“

Vähe aja pärast nägi isa unenäo. Magamise ajal kuulis ta häält, mis hüüdis teda nimepidi. „Modesty! Modesty! Modesty!“ ütles hääl. „See laps on minu oma. Miks rikkusid teda kurjade vaimudega? Ma ei taha, et sul oleks mingit tegemist nõidarstiga, kui tahad, et ta elama jääks.“

Värisedes tõusis isa üles ja viskas pärimusrohu minema. Talle meenus jutt ühest seitsmenda päeva adventistist arstist, kes pidi laagrikoosolekuil tervisest rääkima, ning ta viis poisi arsti juurde. Arst diagnoosis Akuriousil kopsupõletiku ja tuberkuloosi ning saatis ta haigasse, kus teda ravida. Isa jätkas palvetamist ja ema ühines temaga. Nad panid kogu usalduse Jeesusele. Akurious on nüüd 22aastane.

Akuriousi vanematel, Modesty ja Rebecca Kakulal, on nüüd kokku neli last. Aga iga lapse sünni puhul keeldusid nad osalemast pärimustseremoonial, mida linnarahvas vastsündinu auks pidas. Nad viisid väikelapsed hoopis seitsmenda päeva adventistide kirikusse, et nad Jeesusele pühendada.

Armas lugeja, palveta inimeste pärast, kes võtavad siiralt vastu Jeesuse, aga maadlevad pärimusest täielikult lahti ütlemisega. Sellised inimesed jõuavad ühel hetkel kahetise usuni: Piiblil põhineva teoreetilise usuni ja kultuuril põhineva usupraktikani. Nad võtavad omaks Piibli õpetused, aga päriselu väljakutsete ees pöörduvad pärimuse poole. Seitsmenda päeva adventistidest misjonärid püüavad evangeeliumi teha neis oludes mõistetavaks, et soodustada selliste inimeste isiklikku kristlikku kasvu ning aidata neil mõista, et pärimustavad ei toimi.

_Täname sind misjoniannetuste eest, mis aitavad üle kogu maailma teha evangeeliumi mõistetavaks just eelkirjeldatud oludes._
