---
title: Paradiis kehatute hingedega  
date: 30/11/2022  
---

Kuigi protestandid ei tunnista puhastustuld, usuvad paljud siiski, et jumalakartlike surnute hinged on juba paradiisis Jumala juures. Mõni väidab, et sellised „hinged“ on lihtsalt kehatud vaimud; teised usuvad, et need on küll kehatud vaimud, kuid kaetud vaimse aulise ihuga.

Ükskõik, milliseks peetakse arvatavate elavate surnute metafüüsilist olukorda, kahjustavad sellised teooriad Piibli õpetust surnute ülestõusmisest ja lõpukohtust. Milleks veel ülestõusmine ja kohtumõistmine (Ilm 20:12–14), kui jumalakartlike hinged naudivad juba paradiisi?

`Loe Ap 2:29, 34, 35 ja 1Kr 15:16–18. Kuidas heidavad need kirjakohad valgust surnute olukorrale ja neile, kes ootavad ülestõusmist?`

Piibel õpetab, et kõik inimesed, kes on juba taevas, võeti sinna kas elavana, nagu oli lugu Eenokiga (1Ms 5:24) ja Eelijaga (2Kn 2:9–11), või äratati surnust üles, nagu Mooses (Jd 9) ja need, kes tõusid üles koos Kristusega (Mt 27:51–53).

Oleme juba näinud, et viide „hingedele altari all“, kes hüüavad Jumala poole kättemaksu pärast (Ilm 6:9–11), on lihtsalt õigusest kõnelev kujund ega tõesta hinge loomupärase surematuse teooriat. Vastasel juhul ei tunduks see seltskond küll oma igavest tasu nautivat. Tegelikkuses on surnute puhkepaigaks haud; surnud on teadvuseta ja ootavad ülestõusmist viimsel päeval, mil nende teadvuslik olemasolu taastatakse. Surnud, isegi mitte jumalakartlikud surnud, ei ole taevas ringi triivivad kehatud hinged, kes ootavad ülestõusmist viimsel päeval, et oma kehaga ühte saada.

Küllap räägib Paulus 1Kr 15:18 just sellest, öeldes, et kui surnute ülesäratamist poleks olemas, siis „on hukkunud need, kes on Kristuses magama läinud“. Kuidas oleksid nad hukkunud, kui nad elaksid taevases õndsuses ja oleksid seal olnud juba pikalt, oma surmast saati? Valeõpetus, et jumalakartlikud surnud lendavad kohe pärast surma taevasse oma igavest tasu saama, teeb tühjaks ja mõttetuks Uue Testamendi keskse ja peamise doktriini surnute ülesäratamisest siis, kui Kristus tagasi tuleb. Ometi kuuleme seda kogu aeg räägitavat, eriti matustel.

`Mil viisil saaksid aidata inimestel mõista, et päriselt on „hea sõnum“ see, kui surnud magavad mulla all? Nad on siis ju tõeliselt rahus ega tea midagi valust ja kannatustest.`