---
title: Pühad puhastustules
date: 29/11/2022
---

Roomakatoliku kirik arvab, et surnud, kes ei vääri põrgut, ent pole veel paradiisi jaoks valmis, saavad oma patud puhastustules kustutatud ja lähevad siis sealt paradiisi. Kannatusi puhastustules saavad vähendada nende armsate palved ja patukahetsus.

Teos „The Catechism of the Catholic Church“ räägib puhastustulest selge sõnaga: „Kõik, kes surevad Jumala armus ja sõpruses, kuid siiski puudulikult puhastatult, on tõepoolest kindlad oma igaveses päästmises, kuid pärast surma läbivad nad puhastamise, et saavutada taevarõõmusse sisenemiseks vajalik pühadus.“ – „Catechism of the Catholic Church“ (New York: Doubleday, 1995), lk 291. Samas väidetakse, et puhastustules viibijate armsatel on võimalik palvetega ja muude tegudega surnute heaks nende kannatusi leevendada. „Kirik kiidab heaks ka almuste andmise, indulgentside ehk patukustutuskirjade ostmise ja patukahetsustööd surnute nimel.“ – „Cathechism of the Catholic Church“, lk 291.

`Loe Kg 9:10; Hs 18:20–22 ja Hb 9:27. Kuidas lükkavad kõnealused kirjakohad ümber puhastustule teooria?`

Puhastustule dogma ühendab paganliku ettekujutuse põlevast põrgust paganliku tavaga palvetada surnute eest. See dogma on Piibli õpetusse uskujate jaoks vastuvõetamatu, sest (1) surnud jäävad teadvuseta puhkama oma hauda (Kg 9:10); (2) ühe pattulangenud inimese õigust ei saa üle kanda teisele pattulangenud inimesele (Hs 18:20–22); (3) meie ainus Vahemees on Jeesus Kristus (1Tm 2:5); ja (4) lõpukohtule järgneb surm, ilma igasuguse teise võimaluseta elu möödalaskmiste pärast meelt parandada (Hb 9:27).

Veelgi räigem on see, kuidas piiblivastane puhastustule teooria moonutab Jumala iseloomu. On tõsi, et „Saatana töö pattulangemisest alates on valesti tõlgitseda meie taevast Isa. Tema käis välja hinge surematuse dogma… Idee igavesti põlevast põrgust oli Saatana toodang; puhastustuli on tema leiutis. Need õpetused võltsivad Jumala iseloomu, et Teda hakataks pidama karmiks, kättemaksuhimuliseks, omavoliliseks ja andeksandmatuks.“ – Ellen G. White, „Käsikiri 51“ (10. dets) 1890. Selle vaate järgi surnud mitte ei maga ega oota Kristuse tagasitulekut, vaid on puhastustules ja kannatavad seal seni, kuni keegi nad sealt välja toimetab.

`Mida räägib puhastustule või igavese piinamise õpetus meile selle kohta, kui tähtis on usuõpetus? Miks on tähtis nii see, kellesse me usume, kui ka see, mida me usume?`
