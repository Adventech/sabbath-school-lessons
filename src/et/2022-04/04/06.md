---
title: Need, kes magavad mullapõrmus
date: 20/10/2022
---

Nagu peagi näeme, räägib Uus Testament üpris palju surnute ülesäratamisest, ning oleme juba märganud, et surnute ülesäratamise mõte on olemas ka Vanas Testamendis. Vana Testamendi aegsetel inimestel oli samasugune lootus viimaks üles äratatud saada nagu meil. Jeesuse maise elu ajal elanud Martal oli see lootus täiesti olemas (Jh 11:24). Pole kahtlust, et tollal teadsid juudid nii mõndagi ülestõusmisest viimsel päeval, kuigi kõik ei pruukinud seda uskuda. (Vaata Ap 23:8.)

`Loe Tn 12. ptk. Millise ülestõusmislootuse leiame selle suure prohveti kirjutistest?`

Tn 12:1 räägib Miikaelist, „sellest suurest vürstist“, kelle tuvastamise üle on palju väideldud. Kuna iga suur nägemus Taanieli raamatus jõuab Kristuseni ja Tema riigi esiletulekuni, siis peab ka kõnealuses kirjakohas olema nii. Leiame Taanieli raamatust vihjeid samale jumalikule olevusele, kes kannab nimetust „selle väe vürst“ (Tn 8:11), „vürstide vürst“ (Tn 8:25), „võitud vürst“ (Tn 9:25) ja lõpuks „Miikael, see suur vürst“ (Tn 12:1). Nii tuvastame, et Miikael on samuti Kristus.

Seni käsitletud Vana Testamendi kirjakohad (Ii 19:25–27; Ps 49:16; Ps 71:20; Js 26:19) räägivad kõik jumalakartlike ülestõusmisest. Ent Tn 12. ptk räägib nii õigete kui ka ülekohtuste ülestõusmisest. Kui Miikael tõuseb, siis „paljud neist, kes magavad mulla põrmus, ärkavad: ühed igaveseks eluks ja teised teotuseks, igaveseks põlastuseks“ (Tn 12:2).

Paljude meelest kõneleb see salm teatud inimeste – nii truude kui ka truudusetute – erilisest ülesäratamisest Kristuse tulekul.

„Hauad avanevad „ja paljud neist, kes magavad mulla põrmus, ärkavad – ühed igaveseks eluks ja teised teotuseks, igaveseks põlastuseks“ (Tn 12:2). Kõik need, kes on surnud usus kolmanda ingli kuulutusse, tulevad austatuna haudadest välja, et kuulda Jumala rahuseadust nendega, kes on pidanud Tema käske. „Ja need, kes tema läbi pistsid“ (Ilm 1:7), need, kes pilkasid ja mõnitasid Kristust Tema surmaheitlustes, ning need, kes olid Tema tõe ja rahva kõige rängemad rõhujad, äratatakse üles nägema Kristust Tema aus ja ustavaile osaks saavat austust.“ – Ellen G. White, „Suur võitlus“, orig lk 637.
