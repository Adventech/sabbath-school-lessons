---
title: Haua võimusest välja  
date: 17/10/2022  
---

`Loe Ps 49. Mis pani lauliku kindlalt lootma viimaks saabuvale ülestõusmisele (Ps 49:16), erinevalt neist, kes hukkusid ilma sellise kindlustundeta (Ps 49:7–15)?`

Ps 49 räägib rumalate valest kindlustundest, „kes loodavad oma varanduse peale ja kiitlevad oma suurest rikkusest“ (Ps 49:7), kes „on oma nimede järgi nimetanud maakohti“ (Ps 49:12) ning kes elavad ainult enda õnnelikuks tegemise nimel (Ps 49:19). Nad käituvad nii, nagu kestaksid nende majad ja au igavesti (Ps 49:12, 18).

Ent rumalad unustavad, et nende au hajub ja nad hukkuvad loomade sarnaselt (Ps 49:13). „Nagu lambakari pannakse nad kinni surmavalda, surm on neile karjaseks… surmavald kulutab ära nende kuju, neile ei jää eluaset“ (Ps 49:15).

Iiob oli sajandeid varem öelnud: „Alasti olen ma emaihust tulnud ja alasti pöördun ma tagasi“ (Ii 1:21, 1Tm 6:7). Taavet osutab tõsiasjale, et nii rumalad kui ka targad surevad „ning jätavad oma varanduse teistele“ (Ps 49:11).

Ent need kaks poolt erinevad teineteisest teravalt. Ühel poolel on rumalad, kes hukkuvad, kuigi püüavad leida kindlustunnet oma kaduvas varanduses ja eneseteostuses. Teisel poolel on targad, kes vaatavad inimkonna loost ja hauavangistusest kaugemale, aulisele tasule, mille Jumal on nende jaoks tallele pannud (1Pt 1:4). Sellise mõttelaadi kandjana saab Taavet usalduslikult öelda: „Kuid Jumal lunastab mu hinge surmavalla käest, sest ta võtab mu vastu“ (Ps 49:16).

Vana Testamendi aegse lootuse kohaselt ei peitu selles ütluses mõtet, et lauliku surma korral lendab tema hing kohe taevasse. Taavet lihtsalt ütleb, et ta ei jää hauda igaveseks. Tuleb aeg, mil Jumal lunastab ta surmast ja võtab ta taevaõuedesse.

Veel kord: siin kirjeldatakse tulevase ülestõusmise veendumust, mis pakub lootust ja kindlustunnet ning annab mõtte siinsele elule. Seega saavad targad palju aulisema ja igavese tasu, kui rumalad endale kogu oma lühikese eluga koguda suudaksid.

`Mil viisil suudad sina näha nende rumalust, kes usaldavad oma jõukust ja saavutusi? Kuidas kaitseb pilgu kinnitamine ristile sind samasse eksitusse langemast?`