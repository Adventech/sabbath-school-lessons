---
title: „Sinu surnud ärkavad ellu“  
date: 19/10/2022  
---

`Loe Js 26:14 ja 19. Mille poolest erinevad need, kes igaveseks hukkuvad (Js 26:14; vaata ka Ml 3:19), neist, kes saavad igavese elu (Js 26:19)?`

Jesaja raamat toob teravalt esile vahe Jumala võimsuse ja meie inimliku hapruse vahel (vaata Js 40. ptk). Meie oleme nagu rohi, mis kuivab, ja lilleke, mis närtsib, ent Jumala Sõna jääb igavesti (Js 40:6–8). Inimese patususest sõltumata on aga Jumala päästev arm igale inimesele kättesaadav ning avaldab mõju ka paganatele, kes võtavad omaks Tema lepingu ja peavad hingamispäeva (Js 56. ptk).

Jesaja raamat avardab ülestõusmise lootust märkimisväärselt. Kui Piiblis olid eelnevad viited ülestõusmisele pigem isiklikud seisukohavõtud (Ii 19:25–27; Ps 49:16; Ps 71:20), siis prohvet Jesaja räägib lisaks üksikisiku tasandile ka usklike lepingukogukonna tasandist (Js 26:19).

Jesaja 26. peatükk vastandab jumalakartmatute ja jumalakartlike erinevad saatused. Ühelt poolt jäävad jumalakartmatud surnuks – seda küll pärast „teist surma“ (Ilm 21:8) – , ilma et neid kunagi uuesti ellu äratataks. Nad hävitatakse sootuks ja mälestus neist hävib igaveseks (Js 26:14). See kirjakoht rõhutab õpetust, et pole olemas inimese surma järel elus püsivat hinge ehk vaimu. Teisal ütleb Issand, jumalakartmatute hiljem tulevast lõplikust hävitamisest kõneldes, et õelad põlevad sootuks ning neile ei jää „ei juurt ega oksa“ (Ml 3:19).

Teisest küljest äratatakse jumalakartlikud surnud üles võtma vastu õnnistatud tasu. Jesaja 25. peatükk tõstab esile mõtte, et Issand Jumal „neelab surma ära igaveseks ajaks … ja pühib pisarad kõigilt palgeilt“ (Js 25:8). Jesaja 26. peatükist leiame sellised sõnad: „Aga sinu surnud ärkavad ellu, minu laibad tõusevad üles. Ärgake ja hõisake, põrmus lamajad! Sest sinu kaste on valguse kaste ja maa paiskab välja kadunud“ (Js 26:19). Kõik üles äratatud jumalakartlikud osalevad rõõmupeol, mille Issand valmistab kõigile rahvastele (Js 25:6). Lõplik ülesäratamine toob kokku kõik õiged kõikidest ajajärkudest, sealhulgas sinu armsad, kes Kristusesse uskudes surid.

`Kujuta ette, kui meil poleks mingit lootust, mingit kindlustunnet, mingit põhjust mõelda, et surm polegi kõige lõpp. Veel hullem oleks see, kui igaüks, kes meid vähegi tunneb, kaoks samuti ning varsti oleks nii, nagu poleks meid kunagi olnud ja nagu poleks meie elul olnud mingit mõtet. Kuidas vastandub selline saatus lootusele, mis meil on?`