---
title: „Ma saan näha Jumalat“
date: 16/10/2022
---

`Loe Ii 19:25–27 ning võrdle seda Jh 1:18 ja 1Tm 6:16ga. Millal ja mis olukordades Iiob ootas, et „näeb Jumalat“?`

Elu ei ole aus. Märkame seda eelkõige siis, kui näeme „häid“ kannatamas ja „kurje“ õilmitsemas (vaata Ps 73:12–17; Ml 3:14–18). Näiteks oli Iiob „vaga ja õiglane, ta kartis Jumalat ja hoidus kurjast“ (Ii 1:1). Ja ometi lubas Jumal Saatanal ahistada teda mitme hävinguga. Ihuliselt pures ta keha piinav haigus (Ii 2:1–8). Materiaalselt kaotas ta suure osa oma kariloomadest ja varandusest (Ii 1:13–17). Leibkonna piires jäi ta ilma sulastest ja omaenda lastest (Ii 1:16, 18). Emotsionaalselt ümbritsesid teda sõbrad, kes süüdistasid, et ta on pöördumata patune, kes vääris juhtunut (Ii 4:1–5:27; Ii 8:1–22; Ii 11:1–20 jne). Ta oma nainegi ütles: „Kas sa veelgi oma vagadusest kinni pead? Nea Jumalat ja sure!“ (Ii 2:9)

Iiob ei taibanud, et temast oli saanud Jumala ja Saatana vahelise kosmilise võitluse keskpunkt. Nendest võitlustest vaevatud Iiob ägas oma sündimise pärast ja soovis, et ta poleks ilmale tulnud (Ii 3:1–26). Ometi avaldub tema sõnades: „Kuigi ta mu tapab, ometi usaldan ma teda“ (Ii 13:15, NKJV) tingimusteta usaldus Jumalasse. Kujutades ette, et ta elu peagi lõppeb, kinnitas Iiob, et surmale ei jää viimane sõna. Kindla veendumusega teatas ta, et kui ta ka sureb, jääb tema Lunastaja seisma ning ühel päeval näeb tema, Iiob ise, oma ihusilmaga Jumalat (Ii 19:25–27). „Tegemist on eksimatu pilguheiduga ülestõusmisele.“ – „Piibli kommentaarid, SPA poolt välja antud“, 3. kd, lk 549.

Milline auline lootus keset sellist tragöödiat! Tõve ja valu, majandusliku varingu, sotsiaalsete etteheidete ja emotsionaalse vapustuse keskel suutis ta ikka veel silme ees hoida päeva, mil ta äratatakse surnuist ja ta vaatab otsa oma armsale Lunastajale. Tõepoolest, ülestõusmise kohta käivast Iiobi ütlusest õhkub sedasama kindlustunnet, mille sajandeid hiljem pani sõnadesse Marta, kui ta Jeesusele ütles: „Ma tean, et ta [Laatsarus] tõuseb üles ülestõusmise viimsel päeval“ (Jh 11:24). Iiob, nagu Martagi, pidi võtma selle tõotuse omaks usus, ehkki Martale, erinevalt Iiobist, anti peagi võimas käegakatsutav tõend tema usust.

`Kuidas õppida Jumalat usaldama ka elu karmi ebaõigluse keskel?`
