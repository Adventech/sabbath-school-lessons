---
title: „Üles maa sügavustest“
date: 18/10/2022
---

`Loe Ps 71. Millele viitab Taavet, kui ta palub Jumalal tuua ta „jälle üles maa sügavustest“ (Ps 71:20)?`

Leidsime, et Ps 49 väljendas liigutavalt ülestõusmise lootust, mis vastandus oma jõukusele toetuva rumala valele kindlustundele. 71. psalmis otsib laulik kaitset ja lootust Jumalalt siis, kui teda ümbritsevad vaenlased ja valesüüdistajad, kes ütlevad, et Jumal on ta maha jätnud (Ps 71:10, 11).

Oma katsumuste keskel leiab Taavet lohutuse ja kindlustunde, kui meenutab, kuidas Jumal on tema eest minevikus hoolt kandnud. Esiteks mõistab ta, et Jumal toetas teda sünnist alates ja tõi ta isegi emaüsast välja (Ps 71:6). Siis tunnistab ta, et Jumal õpetas teda noorusest peale (Ps 71:17).

Veendununa, et Jumal on tema kalju ja kindlus, anub Taavet Teda: „Ole mu kaitsjaks kaljuks, kuhu ma aina saan minna“ (Ps 71:3). „Ära heida mind ära mu vanas eas, ära hülga mind, kui mu ramm lõpeb“ (Ps 71:9). „Oh Jumal, ära ole minust kaugel, mu Jumal, tõtta mulle appi“ (Ps 71:12). Ja siis lisab Taavet: „Sina, kes mind oled lasknud näha palju kitsikusi ja õnnetusi, teed mind jälle elavaks ja tõmbad mind jälle üles maa sügavustest“ (Ps 71:20).

Väljendit „üles maa sügavustest“ võib sõna otseses mõttes mõista vihjena, et kunagi äratatakse Taavet füüsiliselt üles. Ent kontekst paistab eelistavat ülekantud tähendust – kirjeldus räägib Taaveti sügavast masendusest, justkui neelanuks maapõu ta alla (võrdle Ps 88:7 ja Ps 130:1). Nii saame öelda, et „tegemist on eelkõige kujundliku kõnega, ent ka vihjega füüsilisele ülestõusmisele“. – „Andrews Study Bible“ märge Ps 71:20 kohta.

Viimaks on oluline aru saada, et mis tahes olukorras me ka oleme, on meiega Jumal, kes hoolib meist. Lõpuks ei peitu meie lootus mitte selles elus, vaid tulevases igaveses elus, mis on meil Jeesuses pärast seda, kui meid Tema tulekul üles äratatakse.

`Meil kõigil on hirmutavaid hetki, kus kaotame julguse. Kuidas hoida siiski tähelepanu sellel, mismoodi on Jumal minevikus sinuga olnud ning aidanud sul usus ja usalduses edasi minna ka sel ajal, kui Tema näis olevat kaugel?`
