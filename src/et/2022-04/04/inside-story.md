---
title: Misjonilugu  
date: 21/10/2022  
---

#### Elava vee jagamine

_Loo on kirja pannud David Maldonado._

Antonio Maldonado ei osanud kuigi palju inglise keelt, nii viipas ta USAs Washingtoni Valge Maja vastuvõtul enda juurde tõlgi.

Peruu mäetööstuse delegatsiooni liige Antonio nägi, et külalistele hakati serveerima peent viskit. Tema aga tahtis klaasitäit puhast vett, et vahetada toost president Lyndon B. Johnsoniga. Tõlgi vahendusel ütles ta ettekandjale viisakalt oma soovi.

Sellist palvet ei esitata kergelt. Kõigil oli käes viskiklaas ja Antonio ei tahtnud stseeni korraldada. Läbirääkimised kaubavahetuse osas USAga olid just lõppenud ja ta ei tahtnud kaasdelegaate piinlikku olukorda panna. Kuid noore mehena oli ta langetanud otsuse mitte iialgi alkoholi juua, kuna oli näinud, kuidas alkohol oli laastanud Peruu kodusid. Kaks aastat hiljem, 1963. aastal, oli ta pärast „Prohvetikuulutuse Hääle“ raadiosaadete kuulamist andnud oma südame Jeesusele.

Ajal, mil Antonio tasa Valge Maja ettekandjaga rääkis, jälgis teda üks silmapaar. Need silmad vaatasid ka ettekandjat, kes tõi Antoniole veeklaasi. Kui Antonio vee vastu võttis, kuulis ta üht häält küsimas: „Üks hetk, ettekandja, mida see džentelmen teilt palus?“

„Külaline soovis, et me vahetaksime viskiklaasi klaasitäie puhta vee vastu, härra president,“ vastas ettekandja.

Lyndon Johnson sirutas käe ja ulatas ettekandjale oma viskiklaasi. „Palun tooge ka mulle klaasitäis vett.“

Pärast toosti astus president Antonio juurde ja küsis peaaegu sosinal: „Miks teie ei joo nii nagu teised?“ Tõlgi abil vastas Antonio laia naeratusega.

„Kui olin noor, tõotasin endale, et ma ei joo iial alkoholi ja aastaid hiljem uuendasin seda tõotust koos Jumalaga,“ ütles ta. „Siiani on kõik hästi läinud.“

President sirutas käe. „Õnnitlen teid, et olete selline suurepärane eeskuju,“ ütles ta. „Ka mina olen usumees. Jumal õnnistagu teid.“ Tugev käepigistus lõpetas vestluse.

Kui Antonio vastuvõtul ringi liikus, tundis ta uudishimulikke pilke. Tema harjumus alkoholist hoiduda, mida tema usk tugevdas, oli tekitanud ootamatu vestluse maakera ühe mõjuvõimsaima mehega. Ta süda oli rõõmus, et sai Valges Majas olla Jumala esindaja. Täna püüab Antonio esindada Jumalat iga päev Peruus Concepciónis, kus ta elab koos oma naise Enmaga. Antonio on 99aastane ja Enma on 90. Nad on elavad tunnistajad veendumusest „kas te nüüd sööte või joote või teete midagi muud – tehke seda Jumala austamiseks“ (1Kr 10:31).

_See misjonilugu illustreerib Seitsmenda Päeva Adventistide koguduse strateegilise plaani „Mina lähen“ vaimuliku kasvamise eesmärki nr 5: „Õpetada üksikisikuid ja perekondi elama Vaimust täidetud elu.“ Rohkem saad teada aadressilt IWillGo2020.org._