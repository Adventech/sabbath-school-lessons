---
title: Uhkuse hind  
date: 28/09/2022  
---

Võime Pühakirjas näha kaht valdavat teemat või kujundit, mis võistlevad omavahel. Üks on Saalem, Siioni mägi, Jeruusalemm ja uus Jeruusalemm, mis tähistab Jumala riiki. Teine on Paabel ehk Baabülon, mis tähistab Saatana võltsriiki. Mitmel korral esitas Jumal oma rahvale üleskutse tulla välja paganlikust Paabelist, et teenida Teda tõotatud maal.

Näiteks paluti Aabramil (hilisema nimega Aabrahamil) minna Kaldea Uurist ära Kaananimaale (1Ms 11:31–12:9). Pärast pikka paguluses olemist lahkusid juudid Babülooniast ja naasid Jeruusalemma (Esr 2. ptk). Ilmutusraamatus kutsutakse Jumala rahvas välja lõpuaja Paabelist (Ilm 18:4), et viimaks elada koos Temaga Siioni mäel ja uues Jeruusalemmas (Ilm 14:1; Ilm 21:1–3, 10).

`Loe Js 14:12–15. Millised kaugeleulatuvad tagajärjed universumi ja meie maakera jaoks tõi kaasa Lutsiferi uhkeks minemine taevas?`

Piiblis tähistab Baabüloni linn võimu, mis töötab ühemõtteliselt vastu Jumalale ja Tema kuningriigile; ning Babüloonia kuningast (erilise vihjega Nebukadnetsarile) saab uhkuse ja üleoleva hoiaku sümbol. Jumal oli kuningas Nebukadnetsarile ilmutanud, et Babüloonia oli järjestikuseid impeeriume kujutava suure kuju kullast pea, ainuüksi pea (Tn 2:37, 38). Jumala ilmutusele vastu vaieldes valmistas kuningas üleni kullast tehtud kuju – sümboliseerimaks, et tema kuningriik kestab igavesti – ja nõudis, et kõik seda kummardaksid (Tn 3. ptk). Nii nagu Tüürose kuningas (Hs 28:12–19) muutus Lutsiferi sümboliks, nii muutus selleks ka Babüloonia kuningas.

Js 14:3–11 kirjeldab suurelise ja despootliku Babüloonia kuninga langust. Js 14:12– 15 suundub aga ajalooliselt tegelikkuselt taevastesse õuedesse ja rõhutab, et algselt põhjustas samasugune uhke ja üleolev meelsus Lutsiferi langemise. Need salmid selgitavad, et Lutsifer kavatses tõsta oma aujärje kõigist taevavägedest kõrgemale ja teha ennast „Kõigekõrgema sarnaseks“ (Js 14:14). Siit sai alguse uus ja vaenulik olukord, mille puhul Jumala omakasupüüdmatule armastusele ja koostöövalmidusele esitas väljakutse Lutsiferi omakasupüüdlikkus ja võitluslikkus. Vaenlane ei kartnud süüdistada Jumalat selles, milles ta ise süüdi oli, ning levitada oma valesid kaasinglite hulgas. Siin on universumis oleva kurjuse salajane algus.

`Miks on väga kerge oma ametikoha või saavutuste (või mõlema) pärast uhkeks minna ja nendega uhkeldama hakata? Kuidas hoiab ristile vaatamine meid sellesse lõksu langemast?`