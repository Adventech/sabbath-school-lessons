---
title: Loomine, armastuse väljendus  
date: 25/09/2022  
---

Loodus edastab oma praeguses olus ebaselge sõnumi, millesse on segatud nii hea kui ka halb. Roosipõõsal on ilusad ja lõhnavad roosid, kuid ka viga ja valu tekitavad okkad. Tuukan avaldab meile muljet oma iluga ning jahmatab meid siis teiste lindude pesade rüüstamisega ja väetite linnupoegade nahka pistmisega. Ka inimestena võime ühel hetkel olla lahked, siis aga õelad, vastikud, lausa vägivaldsed. Pole ime, et tähendamissõnas nisust ja umbrohust küsisid sulased põllu omanikult: „Isand, eks sa külvanud head seemet oma põllule, kust nüüd tuleb sinna raihein?“ (Mt 13:27). Ja omanik vastas: „See on vihamehe töö“ (Mt 13:28). Samuti lõi Jumal universumi täiuslikuks, ent vaenlane risustas selle salapäraste patuseemnetega.

`Loe 1Jh 4:8, 16. Mida ütleb kindlus selles, et „Jumal on armastus“, Tema loova tegevuse olemuses kohta?`

Tõsiasjast, et „Jumal on armastus“ (1Jh 4:8, 16), saame teha vähemalt kolm põhijäreldust. Esiteks, armastus ei saa olemuslikult eksisteerida endasse suletuna, vaid peab väljenduma. (Millist armastust ei väljendata?) Jumala armastust jagavad sisemiselt Jumala kolm isikut omavahel ja väliselt avaldub see Jumala suhtumises kõigesse olevasse, mida Ta tegi. Teiseks, kõik, mida Jumal teeb, väljendab Tema tingimusteta ja muutumatut armastust; sealhulgas väljendavad seda Tema loomistöö, Tema lunastav tegevus ja isegi Tema jumaliku kohtuprotsessi kulg. Tõepoolest, „Jumala armastus avaldub nii Tema õigluses kui halastuses. Õiglus on Tema aujärje alus ja Tema armastuse vili.“ – Ellen G. White, „Ajastute igatsus“, orig lk 762. Ja kolmandaks, kuna Jumal on armastus ning kõik, mida Ta teeb, väljendab armastust, ei saa Tema olla patu algataja, kuna see on risti vastu Tema iseloomule.

Ent kas Jumalal oli päriselt vaja maailm luua? Tema sõltumatusest lähtudes võiks öelda „ei“, sest Ta oli vaba otsust langetama. Ent oma armastavast olemusest lähtudes soovis Ta enda armastust universumile väljendada. On imekspandav, et Ta lõi osa selliseid eluvorme – näiteks inimesed –, kes mitte ainult ei vasta Jumala armastusele, vaid on ühtlasi võimelised jagama ja väljendama oma armastust nii Jumalale kui ka kaasinimestele. (Vaata ka Mk 12:30, 31.)

`Vaata loodud maailmas ringi. Milles märkad, patu laastamistööst hoolimata, peegeldumas Jumala armastust? Kuidas näeme loomistöös avalduvates Jumala armastuse ilmingutes lootuse õppetunde?`