---
title: Misjonilugu
date: 30/09/2022
---

#### Ahelatest vaba

_Loo on kirja pannud Andrew McChesney._

Ühes Laose külas lõhestasid õhku karjed.

Seitsmenda päeva adventistide koguduse pastor, kes väikese kogudusetööliste meeskonnaga parajasti seda küla väisas, läks vaatama, mis toimub. Üllatusega nägi ta, et 16aastane poiss oli oma kodus aheldatud puupõranda külge. „Mis teie pojaga juhtus?“ küsis ta vanematelt. „Miks ta ahelais on?“

Vanemad paistsid väga kurvana. „Meie poeg Aer on palju aastaid haige olnud,“ ütles isa.

„Mõni tund on ta normaalne,“ selgitas ema, „aga siis kaotab jälle mõistuse, ja nii mitu korda päevas.“

Vanemad olid kulutanud kogu raha poja ravimiseks. Kuid olukord oli järjest halvenenud, kuni nad langetasid vastumeelselt otsuse Aer kogu ajaks seotuks jätta, et ta ei teeks kahju endale ega teistele. Viimased kuus kuud oli poiss olnud põranda külge seotud. Pastor kõnetas Aeri ning rääkis talle ja tema vanematele Jeesuse päästvast armastusest. „Kui Jeesus tahab, võib Ta Aeri terveks teha,“ ütles pastor.

Pastor küsis luba poisi pärast palvetada. Aeri vanemad olid rõõmuga nõus. Nende näos säras lootus, et poeg võib terveks saada.

Mõni päev hiljem külastas pastor oma meeskonnaga jälle Aeri ja palvetas tema eest. Pastor kutsus peret naaberkülla adventkoguduse jumalateenistustele.

Järgmisel hingamispäeval tulid vanemad kirikusse koos Aeriga, kelle käed olid kinni seotud. Kõik koguduseliikmed palvetasid Aeri pärast ja siis palus pastor ka poisi isal palvetada. Kummargil päi elati kaasa sellele, kui isa palus Jeesust oma poja pärast. Sellest päevast alates oli poiss terve. Ta oli psüühiliselt terve ning teda polnud enam vaja ahelaisse panna.

Naabrid imestasid ja külvasid Aeri vanemad küsimustega üle.

„Kas see on see mitu aastat haige olnud poiss, kes oli kinni seotud?“ küsis üks.

„Miks temaga nüüd kõik korras on?“ küsis teine. „Kes ta terveks tegi?“

Vanemad selgitasid, et kristlaste Jumal oli poisi terveks teinud.

Pärast Aeri tervenemist võtsid tema vanemad Jeesuse vastu oma isiklikuks Päästjaks. Nemad polnud aga ainsad – mitu teist peret tegi sedasama. Need pered olid 122 inimese hulgas, kes ristiti 2021. aasta aprillis rahvast tulvil kirikus.

„Täname Jumalat, et Ta on selles piirkonnas teinud nii palju imesid, mille tulemusena on paljud inimesed tulnud Tema kui oma Päästja juurde,“ ütles Laose pastor, kes sellest loost Adventmisjonile rääkis.

_Täname sind hingamispäevakooli annetuste eest, mis toetavad evangeeliumi levitamist Laoses ja kogu maailmas._
