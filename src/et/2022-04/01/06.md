---
title: Uskmatuse levik
date: 29/09/2022
---

`Loe läbi Ilm 12. peatükk. Mida räägib see peatükk taevas alanud mässu levimisest maa peale?`

Lutsiferi pattulangemine oli vastandlike ideede kokkupõrkest midagi sootuks enamat. Ilm 12. peatükk räägib meile, et taevas puhkes suur sõda kahe poole vahel: ühel poolel Lutsifer ja tema inglid, teisel poolel Kristus ja Tema inglid. Selles kirjakohas nimetatakse Lutsiferi „suureks loheks“, „muistseks maoks“, „Kuradiks ja Saatanaks“ ning „meie vendade süüdistajaks“ (Ilm 12:9, 10). Kristust nimetatakse „Miikaeliks“ (Ilm 12:7), mis tähendab „kes on kui Jumal“.

Jd 9 esineva väljendi „peaingel Miikael“ tõttu usub osa piiblitõlgendajaid, et Ilm 12:7 mainitud Miikael on ainult inglitaoline olevus. Ent Taanieli raamatus jõuab iga maailmanägemus välja Kristuseni ja Tema igavese riigini – olgu Ta siis inimkäte abita langev kivi (Tn 2:34, 45), Inimesepoeg (Tn 7:13), väe Vürst ja vürstide Vürst (Tn 8:11, 25) või „Miikael, see suur vürst“ (Tn 12:1). Seega, kui Issanda ingel on Issand ise (2Ms 3:1–6; Ap 7:30–33 jne), siis peab ka Miikael olema seesama jumalik Isik, st Kristus ise.

Ilm 12. ptk teeb sellest käimasolevast võitlusest kokkuvõtte: (1) võitlus algas taevas Lutsiferi ja kolmandiku taeva inglite vastuhakuga, (2) tipnes Kristuse otsustava võiduka ristisurmaga ja (3) jätkub võitlemisega Jumala lõpuaja ülejäänud rahva vastu.

Ellen G. White selgitab selle võitluse algusele valgust heites, et „Jumal oma suures halastuses kannatas Lutsiferiga kaua. Teda ei tagandatud kõrgelt seisukohalt kohe, kui ta avaldas rahulolematust – isegi mitte siis, kui ta hakkas esitama oma vääraid nõudeid ustavatele inglitele. Kaua taluti teda taevas. Ikka ja jälle pakuti talle andestust tingimusel, et ta kahetseb ja nõustub olema Jumalale sõnakuulelik.“ – Ellen G. White, „Suur võitlus“, orig lk 495, 496.

Me ei tea, kui kaua vältas sõda taevastes sfäärides. Intensiivsusest ja kestusest hoopis tähtsam on see, et Saatan ja tema inglid „said lüüa ja nende koht ei olnud enam taevas“ (Ilm 12:8, NRSV; vaata ka Lk 10:18). Probleem tekkis loomulikult sellest, et nad tulid siia, sellele maale.

`Mil moel näeme taevase võitluse reaalsust meie maakeral? Mis annab lahingus ainsana lootust vaenlase võitmiseks?`
