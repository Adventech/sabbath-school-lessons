---
title: Saladuslik tänamatus
date: 27/09/2022
---

`Loe Hs 28:12–19. Mida õpime neist salmidest patu saladusliku alguse kohta?`

Suur osa Hesekieli raamatust kirjutati lõpuaja sümbolkeeles. Paljudel juhtudel kasutatakse konkreetseid ühikuid (näiteks inimesi, loomi ja objekte) ning kohalikke sündmusi avarama kosmilise ja/või ajaloolise reaalsuse kujutamiseks ning kirjeldamiseks. Hs 28:1–10 rääkis Issand Tüürose kuningast (Tüüros oli antiikaja Foiniikia õitsev sadamalinn), rikkast ja uhkest valitsejast – ainult „inimene“, ent oma sõnade kohaselt jumal, kes väitis end lausa istuvat jumalate istmel.

Hs 28:12–19 saab sellest ajaloolisest reaalsusest aga võrdkuju, mis kirjeldab Lutsiferi pattulangemise algust taevases õukonnas. Seega esindab Tüürose kuningas, kes oli elav inimene „merede südames“ (Hs 28:2, 8), nüüd „võitud keerubit, kes katab“ (Hs 28:14, NKJV; „keerub, kes võitud, ja kes äralepitamise kaant kattis“ [1926. a eestikeelses Piiblis]) ning elab „Eedenis, Jumala aias“ (Hs 28:13) ja „Jumala pühal mäel“ (Hs 28:14, NKJV, 1926).

Otsustavad sõnad on kirjas Hs 28:15: „Sa olid laitmatu oma teedel alates su loomispäevast, kuni sinus leiti ülekohut.“ Järelikult – ja see on oluline – sisaldas Lutsiferi täiuslikkus võimalust teha kurja, võimalust teha valesti, sest moraalse olendina oli Lutsiferil tahtevabadus, milleta pole võimalik olla ideaalne olevus.

Tegelikkuses loodi Lutsifer täiuslikuks ning selles täiuses sisaldus suutlikkus valida vabalt. Kuid tahtevabaduse väära kasutamisega kuritarvitas ta oma täiuslikkust ja muutus rikutuks, pidades ennast tähtsamaks, kui ta oli.

Olemata rahul sellega, kuidas Jumal oli teda loonud ja austanud, minetas Lutsifer tänulikkuse Jumala vastu ja soovis saada suuremat tunnustust, kui ta vääris. Jääb saladuseks, kuidas sai midagi sellist juhtuda ideaalse ingelliku olevusega, kes elas täiuslikus universumis.

„Patt on salapärane, seletamatu. Selle olemasoluks ei olnud mingit põhjust; püüd seda seletada on püüd seda põhjendada ning see oleks patu õigustamine. Täiuslikus universumis ilmnes patt – miski, mida ei saanud vabandada.“ – Ellen G. White, „The Truth About Angels“, lk 30.

`1Ts 5:18 ütleb Paulus, et peaksime tänama „kõige eest“. Kuidas aitavad need sõnad meil üle saada igast tänamatuse ja enesehaletsuse tundest, eriti katsumuseaegadel?`
