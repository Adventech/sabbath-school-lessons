---
title: Tahtevabadus, armastuse alus
date: 26/09/2022
---

`Loe 1Jh 4:7–16. Mida on neil salmidel meile rääkida tahtevabadusest kui armastuse arendamise tingimusest?`

Kunstlilled võivad olla oivalised, ent need ei kasva ega õitse nagu päris lilled. Robotid eelprogrammeeritakse rääkima ja mitmesuguseid ülesandeid täitma, ent neil pole elu ega tundeid. Tegelikkuses on elu ja tahtevabadus asendamatud tingimused armastuse vastuvõtmiseks, viljelemiseks ja jagamiseks. Niisiis lõi meie armastav Jumal inglid (sealhulgas Lutsiferi) ja inimesed vabadusega ise otsuseid langetada, kaasa arvatud võimalusega valele teele minna. Teisisõnu, Jumal lõi kogu universumi täiuslikuks ja üksmeelseks keskkonnaks, kus Tema loodud olevused kasvavad armastuses ja tarkuses.

1Jh 4:7–16 rõhutab apostel Johannes, et „Jumal on armastus“ ja et Ta ilmutas oma armastust meie vastu, kui lubas oma Pojal surra meie pattude eest. Meie omakorda saame väljendada tänumeelt Tema lõpmatu armastuse eest sellega, et armastame üksteist. Niisugune Jumalast lähtunud armastus on veenvaim tõend sellest, et Jumal elab meis ja meie elame Temas. Üleskutsega peegeldada üksteisele Jumala armastust on mõttekas pöörduda ainult selliste loodud olevuste poole, kes saavad valida, kas arendada ja väljendada seda armastust või elada hoopis enesekeskset elu. Ent vabadust valida võib kergesti kuritarvitada, nagu Lutsiferi vapustav vastuhakk taevas kurval kombel näitas.

Isegi tahtevabaduse tähtsust tunnistades imestab osa inimesi, miks Jumal siis Lutsiferi lõi, kui Ta teadis, et Lutsifer mässu tõstab. Kas Lutsiferi loomise tõttu on Jumal lõpuks vastutav patu alguses?

Selle küsimuse üle on teoreetiliselt väga raske arutleda, sest vastus sõltub paljudest asjaoludest, kaasa arvatud sellest, mida täpselt tähendab sõna „vastutab“. Patu algus ja olemus on saladused, mida keegi ei saa täielikult lahti seletada.

Ikkagi ei määranud Jumal ette patu olemasolu; Ta üksnes lubas sellel olla ning võttis siis ristil enda kanda karistuse patu eest, mis võimaldab Tal lõpuks patu välja juurida. Kõigis rasketes mõtisklustes kurjuse üle ei tohi me kunagi unustada, et Jumal ise maksis patu ja kurjuse olemasolu eest kõrgeima hinna (vaata Mt 5:43–48; Rm 5:6–11) ning kannatas rohkem, kui ükski meist kunagi kannatab.

`Tahtevabadus, Jumala and, on püha. Samas on see rängasti koormatud võimsate tagajärgedega nii sulle kui ka kaasinimestele. Milliseid tähtsaid valikuid võid sa seda andi kasutades teha ning millised on nende valikute tagajärjed?`
