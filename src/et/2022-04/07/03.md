---
title: „Ta on üles äratatud surnuist!“
date: 07/11/2022
---

Ristil kindlustati võit Saatana ja tema kurjade jõudude üle ning tühi haud kinnitas seda. „Kui Jeesus hauda asetati, võidutses Saatan. Ta julges loota, et Päästja ei ärka enam ellu. Ta nõudis kontrolli Issanda põrmu üle endale ning pani oma valvesalga haua juurde. Ta raevutses, kui tema inglid taevase saadiku ees põgenesid. Nähes Kristust võidukalt hauast välja astuvat, teadis Saatan, et tema võimul saab olema lõpp ja tal tuleb kord surra.“ – Ellen G. White, „Ajastute igatsus“, orig lk 782. Ja kuigi Kristuse inimlikkus suri, ei surnud Tema jumalikkus. Jumalikkuses oli Kristusel vägi murda haua ahelad.

`Loe Mt 28:1–6, Jh 10:17, 18 ja Rm 8:11. Kes oli Jeesuse ülesäratamisega vahetult seotud?`

Oma teenistusajal Samaaria Pereas väitis Jeesus, et Tal endal oli vägi oma elu jätta ja see jälle võtta (Jh 10:17, 18). Martale ütles Ta: „Mina olen ülestõusmine ja elu“ (Jh 11:25). Teised kirjakohad räägivad Tema ülestõusmisest kui Jumala tegevusest (Ap 2:24; Rm 8:11; Gl 1:1, Hb 13:20). Selle aulise sündmuse juures oli tegev ka Issanda võimas ingel (Mt 28:1, 2).

Muide, Mt 28:11–15 toob esile juhtide asjatud ja rumalad jõupingutused jätkata võitlust Jeesuse vastu. Rooma valvesalk rääkis juhtidele ära „kõik, mis oli sündinud“ (Mt 28:11). Siin antakse kaudselt mõista, et valvurid nägid ülestõusmist. Kui nad ei oleks näinud, mida oleksid nende sõnad siis tähendanud? Ingel tuli taevast, veeretas kivi hauasuult, istus kivile ja valvurid minestasid? Kas järgmine, mida nad nägid, oli tühi haud? Võib-olla võttis ingel ajal, mil roomlased olid meelemärkuseta, Jeesuse surnukeha ära? Või ehk tegid seda jüngrid? Või varastas selle veel keegi teine? Ükskõik, mis juhtus, Jeesuse surnukeha oli kadunud.

Taevast alla tulnud ingel, hirmust minestavad mehed ja tühi haud olid usujuhtide jaoks piisavalt häirivad asjaolud. Ent tõsiasi, et nad andsid „sõduritele rohkesti raha“ (Mt 28:12) ja käskisid meestel vait püsida, annab mõista, et midagi sõdurite räägitust häiris neid tõsiselt. Muidugi rääkisid valvurid Jeesuse ülestõusmisest.

`Osa inimesi paneb pahaks mõtet, et ülestõusnud Kristust nägid esimesena roomlased. Miks? Mil viisil sümboliseerib see tõde evangeeliumi jõudmist paganateni?`
