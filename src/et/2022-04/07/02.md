---
title: Pitseeritud haud  
date: 06/11/2022  
---

Näis, et Kristuse ristisurmaga lõppes (ja kukkus läbi) Tema missioon. Saatanal õnnestus kihutada Juudast Päästjat reetma (Lk 22:3, 4; Jh 13:26, 27) ning ülempreestreid ja rahvavanemaid nõudma Tema hukkamist (Mt 26:59; Mt 27:20). Kui Jeesus vahistati, „põgenesid kõik jüngrid, jättes tema maha“ (Mt 26:56) ja Peetrus salgas Ta kolm korda (Mt 26:69–75). Nüüd lamas Jeesus rooma valvurite kaitse all kaljusse raiutud hauas, suur ja pitseeritud kivi hauasuu ees (Mt 27:57–66) ning deemonite väehulgad nähtamatult valvamas. „Kui ta [Saatan] oleks saanud, oleks ta hoidnud Kristust suletud hauas.“ – Ellen G. White, „Manuscript Releases“, 12. kd, lk 412.

Oma maise tööperioodi jooksul oli Kristus kuulutanud ette nii oma ristisurma kui ka ülestõusmist. Idamaist kaasavat kõnepruuki kasutades – mille puhul murdosa päevast tähistab tervet päeva – nentis Jeesus, et „nii nagu Joona oli merekoletise kõhus kolm päeva ja kolm ööd, nõnda peab ka Inimese Poeg olema maapõues kolm päeva ja kolm ööd“ (Mt 12:40). Teistel juhtudel rõhutas Jeesus, et Ta tapetakse, aga äratatakse kolmandal päeval üles (Mt 16:21; Mt 17:22, 23; Mt 20:17–19). Ülempreestrid ja variserid olid sellistest ütlustest teadlikud ja võtsid tarvitusele meetmed, mis pidid nende lootuse kohaselt Tema ülestõusmise ära hoidma.

`Loe Mt 27:62–66. Kuidas aitas selline tegevus Jeesuse ülestõusmist hoopis tõenditega varustada, mida hiljem maailmale pakkuda?`

Selleks, et ülestõusmist iialgi toimuda ei saaks, võeti kasutusele palju ettevaatusabinõusid. Kõik turvameetmed, mis pidid hoidma Jeesust suletud hauas, tegid aga Tema võidu surma ja kurjuse jõudude üle veel märgatavamaks.

Need mehed olid kindlasti kuulnud Jeesuse imetegudest; samuti olid nad mõnda lausa näinud. Ja ikkagi arvasid nad, et kuigi Ta suutis teha nii palju imetegusid, võis valve haua juures takistada Teda üles tõusmast?

Üldse, milleks võtta haud valve alla? Kuna jüngrid võisid surnukeha ära varastada ja siis väita, et Jeesus äratati surnuist üles? Aga kui inimesed oleksid küsinud: Kus on ülestõusnud Jeesus? Jüngrid oleksid saanud öelda ainult: Lihtsalt uskuge meid.

Eelkõige paljastas ülempreestrite tegevus seda, kui väga kartsid nad Jeesust isegi siis, kui Ta oli surnud. Võib-olla kartsid nad sügaval sisimas, et Ta äratatakse kõigest hoolimata üles.