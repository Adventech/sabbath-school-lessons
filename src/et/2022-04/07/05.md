---
title: Ülestõusnud Kristuse tunnistajad  
date: 09/11/2022  
---

`Loe Jh 20:11–29 ja 1Kr 15:5–8. Kuidas reageerisid jüngrid esimesel korral, mil nad ülestõusnud Kristusega kohtusid?`

Kaks inglit tühjas hauas rääkisid Maarja Magdaleenale ja veel mõnele naisele, et Jeesus oli üles tõusnud (Mt 28:1, 5–7; Mk 16:1–7; Lk 24:1–11). Ent peagi said naised ise Jeesust näha ja kummardasid Teda (Mt 28:1, 9, 10; Jh 20:14–18). Jeesus ilmus ka Peetrusele (Lk 24:34; 1Kr 15:5) ja kahele jüngrile Emmause teel, kellel põles süda sees, kui Ta nendega rääkis (Mk 16:12; Lk 24:13–35). Kui Jeesus tuli ülemisse tuppa, kohkusid jüngrid esialgu ja olid hirmul, ent siis täitis neid rõõm ja toimunu oli nende jaoks imestamisväärne (Lk 24:33–49; Jh 20:19–23). Nädal hiljem tuli Jeesus taas samasse tuppa ilma ust avamata ja siis uskus Tema ülestõusmist ka Toomas (Jh 20:24–29).

Neljakümne päeva jooksul, mis jäid Jeesuse ülestõusmise ja taevasse minemise vahele, „näitas ta ennast ühtaegu enam kui viiesajale vennale“ (1Kr 15:6) ja Jaakobusele (1Kr 15:7). Jeesus liitus paljude jüngritega Galilea mere ääres ning sõi nendega koos hommikust, millele järgnes jutuajamine Peetrusega (Jh 21:1–23). Ta võis veel muudel kordadelgi ilmuda (Ap 1:3), enne kui Ta end viimast korda näitas ja taevasse läks (Lk 24:50–53; Ap 1:1–11). Ka Paulus pidas ennast ülestõusnud Kristuse pealtnägijaks, kes ilmus talle Damaskuse teel (1Kr 15:8; võrdle Ap 9:1–9).

Kui jüngrid rääkisid Toomasele, keda ei olnud esialgu kohal, et nad olid näinud ülestõusnud Issandat, vastas Toomas: „Kui ma ei näe tema käte sees naelajälgi ning ei pista oma sõrme naelte asemeisse ega oma kätt tema külje sisse, ei usu ma mitte!“ (Jh 20:25). Nädal hiljem, kui Jeesus ennast jüngritele jälle näitas ning Toomaski nüüd kohal oli, ütles Jeesus talle: „Pane oma sõrm siia ja vaata minu käsi ning pane oma käsi ja pista mu külje sisse ning ära ole uskmatu, vaid usklik!“ (Jh 20:27). Siis tunnistas Toomas: „Minu Issand ja minu Jumal!“ Ning Jeesus lisas: „Toomas, sa usud sellepärast, et sa oled mind näinud. Õndsad on need, kes ei ole näinud, ja ometi usuvad“ (Jh 20:29, NKJV).

`„Õndsad on need, kes ei ole näinud, ja ometi usuvad.“ Millised põhjused on sul uskuda Jeesusesse, kuigi sa pole oma silmaga näinud ülestõusnud Kristust?`