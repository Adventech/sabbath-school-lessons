---
title: Misjonilugu  
date: 11/11/2022  
---

#### Sõna omaks võtmine, 1. osa

_Loo on kirjutanud Andrew McChesney._

Vaikses ookeani saarestikus, USA ühendusse kuuluvatel Põhja-Mariaanidel sai Eulalia Rashidil õlu otsa ja ta suundus poodi seda juurde ostma.

Oli jõuluõhtu. Naine oli üksik ja tal polnud kellegagi koos jõule pidada. Ta oli 37 aastat olnud alkohoolik ning tema neli last ja 13 lapselast olid jäänud kaugeks. Ühtlasi põdes ta käärsoolevähki.

Kui Eulalia pimenevat tänavat mööda kõndis, sattus ta pilgu ette väike puust toos. Naine tõstis toosi üles ja raputas seda lootuses, et ehk on seal sees pisut raha. Toosis oligi üks penn ning Eulalia pani toosi taskusse. Mõni minut hiljem kauplusetulede valguses seistes tõmbas ta toosi välja ja nägi kaanele kirjutatud sõnu: „Sinu sõna on mu jalale lambiks ja valguseks mu teerajal“ (Ps 119:105).

Järgmisel hommikul, esimesel jõulupühal, luges Eulalia korduvalt toosil olevaid sõnu. „Mis see „sõna“ on?“ mõtles ta. „Mis see lamp on, mis mu teed valgustab?“ Eulalia oli uskunud küll, et Jeesus on olemas, aga polnud Temaga iial suhelnud. Nüüd püüdis ta tõlkida Ps 119:105 kohalikesse tšamorro ja belau keeltesse. Ta otsis selle salmi üles mitmest piiblitõlkest. Sõnu ikka veel mõistmata otsustas ta kogu Piibli läbi lugeda, et kuskilt seletus leida.

Ühel päeval jõudis Eulalia Johannese 1:1ni, kus öeldakse: „Alguses oli Sõna ja Sõna oli Jumala juures ja Sõna oli Jumal.“ Tema silmad lõid särama. Ta luges edasi: „Ja Sõna sai lihaks ja elas meie keskel“ (Jh 1:14). „Vastus on käes!“ mõtles naine. „Sõna on Jeesus! Jeesus on Lamp, mis valgustab mu teed!“

Aga nüüd meeldis talle Piiblit lugeda. Ta jätkas lugemist ja hakkas palvetama. Kui ta luges ja palvetas, muutus tema elu. Ta luges 2. Moosese raamatu 20. peatükist, et Jumal oli eraldanud seitsmenda päeva hingamispäevaks, ja hakkas oma kodus pidama hingamispäeva. Ta luges 3. Moosese raamatu 11. peatükist puhastest ja roojastest loomadest ning muutis oma toiduvalikut. Nähes, et Jumal andis Aadamale ja Eevale taimse toidu, haris ta üles aia ja hakkas kasvatama maguskartulit, spinatit, aeduba, baklažaani, tomatit, tapiokki, papaiat, mangot, sidrunit, pitahayat ehk draakonivilja, graviolat, mooruspuumarju ja kookospähkleid.

Eulalia pereliikmed ei saanud aru, mis toimub. Neid hämmastas, et ta oli purjutamise lõpetanud. Ta rääkis neile, et ühel päeval otsustas ta lihtsalt alkoholi mitte juua ning Jeesus oli silmapilkselt võtnud talt ära soovi alkoholi järele.

Eulalia ei teadnud, et oma pereliikmete jaoks oli ta juba saanud misjonäriks.