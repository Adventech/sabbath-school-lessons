---
title: Uudsevili neist, kes on surnud  
date: 10/11/2022  
---

`Loe 5Ms 26:1–11 taustal 1Kr 15:20. Mis mõttes nimetab Paulus Kristust „uudseviljaks magamaläinutest“?`

„Uudsevilja“ ohverdamine oli vana-aja põllumajanduslike iisraellaste jaoks sügava usulise tähendusega tava. Sellega tunnistati pühalikult, et Jumal on helde Andja, kes andis oma majapidajatele maa, millel vili kasvas ja lõikuseks valmis (vaata 2Ms 23:19; 2Ms 34:26, 3Ms 2:11–16; 5Ms 26:1–11). Uudsevili näitas, et algamas oli saagikoristus, kuid ühtlasi näitas see ka toodete kvaliteeti.

Wayne Grudemi sõnastuses „kasutab Paulus Kristust uudseviljaks (kreeka keeles aparchē) nimetades põllumajandusalast kõnekujundit, et viidata meie saamisele Kristuse sarnaseks. Just nagu uudsevili või valmiva vilja esmamaitse näitab, et ülejäänud lõikus on selle saagi sarnane, nii näitab Kristus uudseviljana, milline on meie ülestõusnud ihu siis, kui Jumala viimane „saagikoristus“ äratab meid surnuist üles ja toob tema ette.“ – Wayne Grudem, „Systematic Theology“ (Grand Rapids, MI: Zondervan, 1994), lk 615.

Väärib mainimist, et Jeesus tuli hauast välja ülendatud inimihus, ent Ta jäi endiselt kandma ristilöömise tundemärke (Jh 20:20, 27). Kas see tähendab, et üles äratatud Jumala laste küljes on samuti näha nende kannatuste märke? Kui rääkida apostel Paulusest, siis kas ta kannab oma ülendatud ihus „liha sisse antud vaia“ (2kr 12:7) ja „Jeesuse vermeid“ (Gl 6:17)?

Kuni oma surmani kandis Paulus „endas alati Kristuse au märke – silmades, mille oli pimestanud taevane valgus [vaata Ap 9:1–9].“ – Ellen G. White, „Lunastuslugu“, orig lk 275. Ent see ei tähenda, et tema või ükski teine ülendatud lunastatu äratataks üles oma kannatuste tundemärkidega (võrdle 1Kr 15:50–54). Kristuse puhul „kannab Ta igavesti selle julmuse jälgi. Iga naela jälg jutustab inimese imelise päästmise lugu ja kallist hinda, millega see [lunastus] osteti.“ – Ellen G. White, „Varased kirjutised“, lk 179. Need tunnusmärgid garanteerivad meile, et meie kannatused kaovad igaveseks.

`Kristusele jäävad ristilöömise armid alatiseks. Kuidas ilmutab see Jumala armastust meie heaks ja seda, milline oli meie päästmise hind? Kuidas näitab see ka, kui palju Kolmainsus meie päästmisse panustab?`