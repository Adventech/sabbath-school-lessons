---
title: Kristuse võit surma üle
date: 05/11/2022
---

### Selle nädala õppeaine
Mt 27:62–66; Jh 10:17, 18; Mt 27:51–53; Jh 20:11–29; 1Kr 15:5–8.

> <p>Juhtsalm</p>
> „Kui ma teda nägin, langesin ma tema jalge ette nagu surnu. Tema pani oma parema käe mu peale ja ütles: „Ära karda! Mina olen Esimene ja Viimne ja Elus. Ma olin surnud, ning ennäe, ma elan igavesest ajast igavesti! Ja vaata, minu käes on surma ja surmavalla võtmed“ (Ilm 1:17, 18, NCV).

Jeesuse ülestõusmine on kristliku usu keskpunkt. Paulus tõstis selle väga jõuliselt esile, kui kirjutas: „Sest kui surnuid üles ei äratata, siis ei ole ka Kristust üles äratatud; kui aga Kristust ei ole üles äratatud, siis on teie usk tühine, siis te olete alles oma pattudes. Nii on siis ka hukkunud need, kes on Kristuses magama läinud“ (1Kr 15:16–18). Vaatleme seda mõtet järgmisel nädalal üksikasjalikumalt.

Niisiis, ükskõik kui palju Paulus rõhutas Kristuse surma ja selle olulisust – „Sest ma otsustasin teada teie keskel ainuüksi Jeesusest Kristusest ja temast kui ristilöödust“ (1Kr 2:2) – ei ole surmast meie jaoks kasu ilma ülestõusmiseta. Nii oluline on Jeesuse ülestõusmine kogu kristliku usu ja lunastusplaani jaoks.

Samas oleks Kristuse ülestõusmise ja koos sellega meie ülestõusmise tähtsusest üsna raske aru saada, juhul kui Kristuses surnud naudiksid juba taeva õndsust ja – nagu paljud usuvad – oleksid „läinud koju Issanda juurde“.

Aga jätame selle nüüd kõrvale ning vaatleme käesoleval nädalal Kristuse ülestõusmist ja kõiki veenvaid tõendeid, mida Ta meile uskumiseks andis.

_Selle nädala õppetükki õppides valmistud hingamispäevaks, 12. novembriks._
