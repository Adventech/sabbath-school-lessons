---
title: Paljud tõusid üles koos Temaga
date: 08/11/2022
---

`„Ja ennäe, templi vahevaip kärises ülalt alla kaheks ja maa värises ja kaljud murdusid ja hauakambrid avanesid ja ärkas üles palju magama uinunud pühade ihusid ja need tulid hauakambritest välja ja läksid pärast tema surnuist ülesäratamist pühasse linna ja paljud said seda näha“(Mt 27:51–53). Mida õpetab see uskumatu lugu meile Jeesuse ülestõusmisest ja sellega kaasnevast?`

Jeesuse surmast andis märku maavärin (Mt 27:50, 51). Teine maavärin tähistas Tema ülestõusmist (Mt 28:2). Hetkel, mil Jeesus suri, „maa värises ja kaljud murdusid ja hauakambrid avanesid. Paljud surnud pühad inimesed äratati ellu ihus. Pärast Jeesuse ülestõusmist tulid nad haudadest välja ja läksid pühasse linna ja paljud inimesed said neid avalikult näha“ (Mt 27:51–53, NIV). Need pühad äratati auga üles, et nad oleksid Kristuse ülestõusmise tunnistajad ja esindaksid neid, kes äratatakse üles lõplikus ülestõusmises. Seega anti kohe pärast Jeesuse ülestõusmist paljudele inimestele Juudamaal võimas tõestusmaterjal, mille alusel Jeesuse ülestõusmist uskuda ja Teda oma Päästjana vastu võtta. Paljud, sealhulgas ka osa preestreid, tegidki nii (vaata Ap 6:7).

„Oma tööperioodi jooksul oli Jeesus äratanud ellu surnuid. Ta oli äratanud Naini lesknaise poja, Jairuse tütre ning Laatsaruse. Kuid nimetatud inimesed ei saanud surematust. Kuigi Jeesus äratas nad ellu, pidid nad uuesti surema. Kuid inimesed, kes tulid haudadest välja Kristuse ülestõusmisel, äratati igavesele elule. Nad läksid koos Jeesusega taevasse tõendusena Tema võidust surma ja haua üle… Need inimesed läksid linna, ilmusid paljudele ja kuulutasid: „Kristus on surnuist üles tõusnud ja ka meie oleme tõusnud koos Temaga.“ Nii sai ülestõusmise auline tõde surematuks.“ – Ellen G. White, „Ajastute igatsus“, orig lk 786.

Inimlikult väljendudes olid ülempreestritel ja rahvavanematel suured eelised. Neil oli riigis religioosne võim ning nad suutsid veenda isegi Rooma juhtkonda ja rahvamasse end oma salaplaanide elluviimisel aitama. Ent nad unustasid, „et Kõigekõrgem valitseb inimeste kuningriigi üle ja annab selle, kellele tahab“ (Tn 4:29). Pühade ülesäratamine rääkis nende valedele vastu ja muutis need tühiseks.

`Heitleme siin langenud maailmas paljude raskustega. Miks usaldada aga sellegipoolest Jumala lõplikku võitu, mille Ta meie eest saavutas, ükskõik kui halvaks võib olukord minna?`
