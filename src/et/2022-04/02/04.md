---
title: „Te ei sure“  
date: 04/10/2022  
---

`Loe 1Ms 3:4. Millistel eri viisidel on sama valet sajandite jooksul korratud?`

See vale avaldub jõuliselt näiteks üleüldises uskumuses, et hing on surematu. Niisugune arusaam oli paljude muistsete religioonide ja filosoofiate aluspõhi. Vana-Egiptuses said sellest alguse mumifitseerimine ja hauaehitised, näiteks püramiidid.

See teooria sai ka kreeka filosoofia üheks tugisambaks. Näiteks Platoni teoses „Vabariik“ küsib Sokrates Glaukonilt: „Kas sa siis ei tea, et meie hing on surematu ega hävi eal?“ Platoni teoses „Phaidros“ väidab Sokrates sarnasel viisil, et „hing on surematu ja hävimatu ning meie hinged on päriselt olemas Hadeses“. Sellised filosoofilised vaatestikud kujundasid suurel määral läänemaist kultuuri ja ka apostlitejärgset kristlust. Ent need seisukohad said alguse sootuks varem, juba Eedeni aias, ja lähtusid Saatanast.

Eedeni kiusatuse tuumaks on Saatana kinnitus Eevale: „Te ei sure, kindlasti mitte!“ (1Ms 3:4). Sellise otsustava väitega seab Saatan enda sõna kõrgemale Jumala Sõnast.

`Mida õpetavad järgnevad salmid vastandina hinge surematusele? Kuidas kasutada neid selle vale tõrjumiseks? (Ps 115:17; Jh 5:28, 29, Ps 146:4; Mt 10:28; 1Kr 15:51–58).`

Saatanlik teooria hinge loomuomasest surematusest jätkab visalt võidukäiku meie tänapäevaseski maailmas. Raamatud, filmid ja telesaated on igati edendanud mõtet, et siis, kui sureme, läheme lihtsalt teadvuse teise olekusse. On väga kahju, et seda eksitust kuulutatakse ka paljude kristlike kirikute kõnepultidest. Teaduski on sellesse kaasatud. Ameerika Ühendriikides asuv sihtasutus püüab luua tehnoloogiat, mis võimaldavat meil ühendust võtta surnutega, kes on nende uskumust mööda endiselt elus, aga eksisteerivad „postmateriaalsete isikutena“. Kuna see eksitus on nii levinud, pole üllatav, et kõnealusel pettusel on täita otsustav osa inimkonna ajaloo viimastes sündmustes.

`Millisel kujul avaldub see vale just sinu kultuuris? Miks peame toetuma Jumala Sõnale ja mitte sellele, mida meie meeled ütlevad?`