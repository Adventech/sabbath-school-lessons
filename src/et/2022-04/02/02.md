---
title: Pingeolukorras öeldu  
date: 02/10/2022  
---

Issandalt tulnud maailm oli täiuslik (1Ms 1:31). Surm oli Aadama ja Eeva jaoks enneolematu. Selline oli kontekst, kui Jumal tuli Eedeni aeda ja hoiatas: „Kõigist aia puudest sa võid küll süüa, aga hea ja kurja tundmise puust sa ei tohi süüa, sest päeval, mil sa sellest sööd, pead sa surma surema“ (1Ms 2:16, 17).

`Kuidas näitab 1Ms 2:16, 17, et täiuslikus Eedenis oli olemas tahtevabadus? Miks olnuks Jumalal vaja neid hoiatada, kui nad ei oleks saanud vabalt valida?`

Mõni aeg pärast seda, kui Jumal oli hoiatuse andnud, võttis Saatan endale mao väljanägemise ja tuli ka Eedenisse. Eeva nägi, et madu sõi rõõmsalt keelatud puu vilja ega surnud. „Tema ise oli keelatud vilja söönud“ (Ellen G. White, „Patriarhid ja prohvetid“, orig lk 54) ja temaga polnud midagi juhtunud.

`Loe 1Ms 3:1–4. Aseta ennast Eeva kohale. Miks tunduksid sellised sõnad veenvad?`

Inimliku loogika seisukohalt kõlas mao esitatud väide veenvamalt kui Jumala öeldu. Kõigepealt, looduses polnud seni mingit märki patu ja surma olemasolust. Teiseks, madu sõi päriselt keelatud vilja ja nautis seda. Miks siis pidanuks Eeva hoiduma sama tegemast? Jumala korraldus näis olevat ülearu kitsendav ja mõttetu.

Kahe vastandliku ütluse vahel otsustades eiras Eeva kahjuks kolme põhimõtet: (1) inimmõistus ei ole kaugeltki alati turvalisim viis vaimsete asjade hindamiseks; (2) Jumala Sõna võib meile näida ebaloogiline ja mõttetu, ent see on alati õige ja usaldusväärne; ning (3) on asju, mis iseenesest ei ole kurjad või valed, ent Jumal on valinud need kuulekuse proovile panemiseks.

Peaksime aru saama, et Eeva kogemus Eedeni aias ei ole üksikjuhtum. Iga päev ja iga hetk on meil vaja otsustada Jumala Sõna (mis võib paljude jaoks olla ebapopulaarne) ja meid ümbritseva kultuuri võrgutava veetluse vahel. Meie valiku tagajärjed on igavesed.

Too näiteid, kuidas on Piibli selge õpetus vastuolus maailma viisidega.