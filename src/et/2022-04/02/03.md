---
title: „Madu pettis mind“  
date: 03/10/2022  
---

`Loe 1Ms 3:1–7. Mille põhjal langetas Eeva oma valiku Jumala sõna ja mao öeldu vahel?`

Moosese esimese raamatu 3. peatükk on kiusatuse psühholoogia üks selgeim näide. Jumal oli Aadamat ja Eevat hoiatanud, et siis, kui nad keelatud vilja söövad, surevad nad kindlasti (1Ms 2:16, 17). Saatan võttis endale mao väljanägemise ja kasutas mitut retoorilist võtet, et juhtida Eeva pattu tegema.

Esiteks üldistas ta Jumala erikeelu. Ta küsis naiselt: „Kas Jumal on tõesti öelnud, et te ei tohi süüa mitte ühestki rohuaia puust?“ (1Ms 3:1). Eeva väitis vastu, et keeld puudutas ainult seda konkreetset puud, sest juhul, kui nad sellest söövad või selle külge puutuvad, nad surevad.

Siis rääkis Saatan vastu Jumala öeldule. Ta väitis otseselt: „Te ei sure, kindlasti mitte“ (1Ms 3:4).

Ja lõpuks süüdistas Saatan Jumalat naise ja tema abikaasa jaoks oluliste teadmiste tahtlikus mahavaikimises. Petja väitis: „Aga Jumal teab, et päeval, mil te sellest [keelatud viljast] sööte, lähevad teie silmad lahti ja te saate Jumala sarnaseks, tundes head ja kurja“ (1Ms 3:5).

Eeva uudishimu viis ta Saatana nõiutud pinnale. Siin ta nüüd oli – sunnitud otsustama, kas jääda ustavaks Jumala piirangule või võtta omaks Saatana võrgutavad meelitused. Ta kahtles Jumala sõnas ja kasutas kahe vastandliku ütluse vahel valimiseks omaenda meeli – isikliku vaatluse empiirilist meetodit.

Esiteks, ta nägi, et toitumise vaatenurgast „oli puust hea süüa“. Teiseks, esteetilisest vaatepunktist nägi ta, et vili „tegi ta silmadele himu“. Kolmandaks, loogilise analüüsi põhjal „oli puu ihaldusväärne, sest see pidi targaks tegema“. Tema enda arvates olid need vaieldamatult head põhjused, miks mao sõnu kuulda võtta ja keelatud puust süüa. Kahjuks ta nii ka tegi.

Osa inimesi väidab, et igasugune teadmine on mõistlik nii kaua, kuni me „peame kinni heast“ (1Ts 5:21). Ent Aadama ja Eeva traagiline kogemus Eedeni aias näitab, et teadmised iseenesest võivad teha väga palju kahju. On asju, mida on tõepoolest parem mitte teada.

`Mida õpetab siinne lugu meile selle kohta, kui kerge on mõistuspäraseks teha ja põhjendada oma patuseid valikuid?`