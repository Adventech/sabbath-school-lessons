---
title: Patu tagajärjed
date: 05/10/2022
---

`Mis on 1Ms 3:7–19 ja Rm 5:12 põhjal patu peamine tagajärg?`

Mao veenmisest kütkestatud Eeva ei osanud ette näha jalge alla võetud tee kaugeleulatuvaid tagajärgi. Iseenesest ei olnud märkimisväärne mitte keelatud vilja söömine, vaid selle tegelik tähendus. Tegu oli sõnakuulmatusega ning Eeva murdis truudust Jumalale ja osutas truudust Saatanale.

Moosese esimese raamatu 3. peatükis kirjeldatakse Aadama ja Eeva pattulangemist ning mõningaid selle kõige kurvemaid tagajärgi. Teoloogilisest vaatenurgast tabas mõlemat teofoobia (hirm Jumala ees) ja nad pugesid Tema eest peitu (1Ms 3:8). Psühhosotsiaalne hinnang tõdeks, et nad häbenesid end ja hakkasid süüdistama teineteist (1Ms 3:7, 9–13). Füüsiliselt hakkasid nad higistama ja valu tundma ning pidid lõpuks surema (1Ms 3:16–19). Ja ökoloogilisest seisukohast võttes mandus loodus.

Eedeni aed ei olnud enam see ilus ja meeldiv koht, mis varem. „Närtsivas lilles ja langevas lehes esimesi kõdunemise märke nähes tundsid Aadam ja tema kaaslane sügavamat leina kui tunnevad inimesed tänapäeval oma surnuid mattes. Õrnade, habraste lillede surm tegi tõesti kurvaks, kuid nähes sihvakatelt puudelt lehti langemas, meenus elavalt karm tõsiasi, et nüüdsest peale on kõige elava osaks surm.“ – Ellen G. White, „Patriarhid ja prohvetid“, orig lk 62.

Elu lakkamise mõttes ei surnud Aadam ja Eeva kohe, kuid just sel päeval said nad kätte surmaotsuse. Issand ütles Aadamale: „Oma palge higis pead sa leiba sööma, kuni sa jälle mullaks saad, sest sellest oled sa võetud! Tõesti, sa oled põrm ja pead jälle põrmuks saama!“ (1Ms 3:19). Pattulangemine tõi õnnetud tagajärjed tõepoolest kogu inimkonnale. Apostel Paulus selgitab, et „nii nagu üheainsa inimese kaudu on patt tulnud maailma ja patu kaudu surm, nõnda on ka surm tunginud kõikidesse inimestesse, kuna kõik on pattu teinud“ (Rm 5:12).

On kurb ja valus tõsiasi, et nagu kogu inimkond kõigi sajandite jooksul, nii kannatame ka meie Eedenis toimunu tagajärgede all. Saame aga olla tohutult tänulikud Jeesusele ja Tema ristisurmale, et meil on lootus elada igavesti maailmas, kus patt eal enam pead ei tõsta.

`Mida saame Eeva õnnetust kogemusest õppida oma patuste tegude tagajärgede kohta?`
