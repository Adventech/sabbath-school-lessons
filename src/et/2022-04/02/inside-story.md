---
title: Misjonilugu
date: 07/10/2022
---

#### Tunnustähed ja imed

_Loo on kirja pannud Dmitry Bagal._

Mõni veerandaasta tagasi, mil õppisime täiskasvanute hingamispäevakoolis Jesaja raamatut, haaras mu tähelepanu eriliselt Jesaja 8:18: „Vaata, mina ja lapsed, keda Issand mulle on andnud, oleme tunnustähtedeks ja endemärkideks Iisraelis vägede Issandalt.“ See salm tundus rääkivat minust. Mu naisel ja minul oli juba üks laps ning teine oli sündimas. Mõtlesin: „Siin olen mina ja lapsed, keda Issand mulle on andnud! Imeline oleks samuti olla tunnustäht ja ime Jumalalt.“

Selle salmi üle mõeldes meenusid lood adventistidest, kes suutsid üksnes usus koguda misjoniprojektide jaoks märkimisväärseid summasid. Ma palvetasin: „Issand, minagi tahaksin teha annetuse. Mul on selleks väga suur põhjus: mu teise lapse sünd. Palun anna mulle aimu, kui palju peaksin Sinu abiga annetama tänutäheks hästi kulgenud raseduse ja sujuva sünnituse eest, ning anna mulle teada, kes peaks selle annetuse saama.“

Peaaegu kohe tundsin mõjutust koguda 1000 eurot. See summa näis kättesaamatuna nii piiratud sissetulekuga inimese jaoks, nagu mina Saksamaal olin. Palvetasin: „Issand, eesmärk on Sinu oma, seega aita Sina, et see raha kuidagi tuleks. Sa tead, et mu palgast ei jätku millegi kõrvale panemiseks. Saan aga lubada, et palvetan iga päev ja panen kõrvale kogu raha, mis mu palgale lisaks tuleb.“

Palvetasin iga päev, et Kõikvõimas laseks kuidagi täita 1000eurose sihi. Vähem kui kuuga olin kogunud juba peaaegu poole summast. Üks eakas abielupaar andis mulle 200 eurot, kui aitasin neil kolida nende uude koju. Siis andis üks adventistist ärimees mulle 200 eurot, kui mu naine ja mina püüdsime olla külalislahked ning andsime öömaja tema kahele töölisele. Seejärel kandis üks abielupaar meie pangaarvele ette teatamata 50 eurot. Kui lapse sünnini jäi kuu aega, oli mul 1000 eurot koos.

Maranatha Yessenia sünd 4. mail oli sujuv ja kiire. Parkisin auto haigla ette kell 8.37 ja tütar sündis 20 minutit hiljem. Kogutud raha läks misjoniprojekti heaks.

Issand võimaldas teha Temale plaanitud annetuse. Olen õnnistatud naise ja kahe lapsega ning võin tõesti öelda: „Siin olen mina ja lapsed, keda Issand on mulle andnud! Oleme tunnustähtedeks ja endemärkideks Iisraelis vägede Issandalt!“

_Täname sind misjoniprojektide toetamise eest iganädalaste hingamispäevakooli annetuste, kolmeteistkümnenda hingamispäeva annetuse ja iga-aastase ohvriannetuse kaudu._
