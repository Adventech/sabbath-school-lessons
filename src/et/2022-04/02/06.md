---
title: Rõõmusõnumi esimene tõotamine
date: 06/10/2022
---

`Loe 1Ms 3:15, 21. Millise lootuse leiame neist salmidest kogu inimkonna jaoks?`

Moosese esimese raamatu 3. peatükk räägib kohutavast tragöödiast, mis vallutas pattulangemise järel maailma. Kõik muutus ning Aadam ja Eeva nägid erinevust selle vahel, milline oli maailm olnud ja milliseks oli see saanud.

Ent nende pettumuse ja meeleheite juures andis Jumal neile kinnituse olevikuks ja lootuse tulevikuks. Esmalt pani Ta Messia tuleku lootusega maole needuse. Jumal ütles: „Ma tõstan vihavaenu sinu ja naise vahele, sinu seemne ja tema seemne vahele, kes purustab su pea, aga kelle kanda sa salvad“ (1Ms 3:15).

Sõna „vihavaen“ (heebrea keeles ʹeybah) laseb aimata, et tegemist on ühest küljest pikaaegse kosmilise võitlusega headuse ja kurjuse vahel, kuid teisalt ka Jumala armust inimmõistusse siirdatud isikliku vastumeelsusega patu suhtes. Loomu poolest oleme läbinisti üleastujad (Ef 2:1, 5) ja „patu orjad“ (Rm 6:20). Arm, mille Kristus toob iga inimese ellu, loob meis aga vihavaenu Saatana vastu. Ja see „vihavaen“, Eedenist pärit jumalik and, võimaldab meil omaks võtta Tema päästvat armu. Ilma ümber pöörava armu ja uuendava jõuta oleks inimkond jätkuvalt Saatana vang, sulane, kes on alati valmis täitma tema käsku.

Järgmisena kasutas Issand Messiast rääkiva tõotuse ilmestamiseks ohvrilooma (vaata 1Ms 3:21). „Kui Aadam tõi Jumala spetsiaalsete juhiste järgi patuohvri, oli see tema jaoks kõige valusam tseremoonia. Ta pidi tõstma käe elu vastu, mida sai anda üksnes Jumal, ja tooma patu pärast ohvri. See oli esimene kord, kui ta nägi surma. Kui ta vaatas veritsevat ohvrilooma surmaagoonias väänlemas, pidi ta usus vaatama ettepoole Jumala Pojale, keda ohver kujutas ja kes pidi inimese ohvrina surema.“ – Ellen G. White, „Lunastuslugu“, orig lk 50.

`Loe 2Kr 5:21 ja Hb 9:28. Mida ütlevad need salmid esmakordselt Eedenis teatavaks tehtu kohta?`

Teadmisega, et lõpuks tuleb neil surra (1Ms 3:19, 22–24), lahkusid Aadam ja Eeva Eedeni aiast. Ent lahkudes polnud nad alasti ega omatehtud viigilehtedest kehakattega (1Ms 3:7). Jumal „tegi Aadamale ja ta naisele nahkriided“ ja Tema pani need neile ka selga (1Ms 3:21), sümbolina Tema õigusekattest (vaata Sk 3:1–5; Lk 15:22). Juba siis, üsna alguses, Eedenis, ilmutati inimkonnale järelikult evangeelium.
