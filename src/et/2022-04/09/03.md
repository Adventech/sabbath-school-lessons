---
title: „Täna… koos minuga paradiisis“
date: 21/11/2022
---

Üks kirjakoht Piiblis, millega püütakse üleüldiselt tõestada hinge surematust, on Lk 23:43: „Ja Jeesus ütles talle: „Tõesti ma ütlen sulle, täna oled sa koos minuga paradiisis“ (1968, NRSV). Peaaegu kõik Piibli versioonid (väheste eranditega) tõlgivad seda salmi samamoodi, jättes mulje, et selsamal päeval, mil Kristus suri, olid Kristus ja röövel koos paradiisis. See ei peaks meid üllatama, sest tõlkijateks olid piibliteadlased, kes usuvad hinge loomupärase surematuse dogmasse. Ent kas see on selle salmi parim tõlge?

`Võrdle omavahel Lk 23:43 ning Jh 20:17 ja Jh 14:1–3. Kuidas peaks kahetsevale röövlile ristil antud tõotusest aru saama, kui kõrvutada seda Jeesuse sõnadega Maarja Magdaleenale ja lubadusega jüngritele?`

Oletus, et Kristus ja röövel läksid selsamal päeval paradiisi (ehk taevasse), on vastuolus Jeesuse sõnadega Maarja Magdaleenale, mida Ta lausus pärast oma ülestõusmist ja millega kinnitas, et Ta ei ole veel käinud oma Isa juures taevas (Jh 20:17). See viga – justkui läinuks Jeesus ja röövel sel päeval taevasse – on vastuolus ka Jeesuse tõotusega jüngritele, et nood võetakse taevasse alles Tema teisel tulekul (Jh 14:1–3).

Probleem Lk 23:43 on selles, kas määrsõna „täna“ (Kreeka keeles sēmeron) tuleb siduda tegusõnaga, mis määrsõnale järgneb („olema“), või tegusõnaga, mis sellele eelneb („ütlema“). Wilson Paroschi möönab, et „grammatilisest seisukohast“ on praktiliselt võimatu kindlaks määrata, kumb antud võimalusest on õige. „Luukas kaldub aga kindlalt kasutama seda määrsõna eelneva tegusõnaga. Seda on näha 14 korral 20st, mil Luuka evangeeliumis ja Apostlite tegude raamatus esineb sõna sēmeron.“ – Wilson Paroschi, „The Significance of a Comma: An Analysis of Luke 23:43“, ajakirjas „Ministry“, juuni 2013, lk 7.

Niisiis oleks kõige loomulikum lugeda Lk 23:43 nii: „Tõesti, ma ütlen sulle täna, sa oled koos minuga paradiisis.“ Sel juhul rõhutab väljend „tõesti, ma ütlen sulle täna“ ütluse „sa oled koos minuga paradiisis“ asjakohasust ja pidulikkust. Lühidalt, Jeesus tõotas röövlile just sel hetkel ja sealsamas, et röövel päästetakse.

`Loe lugu kahetsevast röövlist (Lk 23:39–43), kellele tõotati igavest elu Kristuse pärast, olenemata tema patust ja tõsiasjast, et tal ei olnud Jumalale midagi pakkuda. Kuidas ilmneb selles loos jõuliselt suur tõde üksnes usu läbi päästmisest? Kuidas oleme röövliga samasugused? Mille poolest erineme?`
