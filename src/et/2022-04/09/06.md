---
title: Hinged altari all
date: 24/11/2022
---

`Loe Ilm 6:9–11. Kuidas saavad surnud märtrite „hinged… altari all“ kisendada?`

Viienda apokalüptilise pitseri avamine paljastab ebatavalise vaatepildi. Piltlikult nähti märtrite hingi „altari all“ kisendamas Jumala poole kättemaksu pärast (Ilm 6:9–11). Osa piibliseletajaid kaldub „altarit“ pidama suitsutusaltariks, mida mainitakse koos seitsmenda pitseriga (Ilm 8:1–6). Ent Ilm 6:9–11 olev vihje „verele“ (mitte „suitsutusrohule“) suunab meid nägema põletusohvrialtarit, kus valati ohvrite verd (3Ms 4:18, 30, 34). Kuna selliste ohvrite puhul piserdati verd ümber altari, sai märtritegi veri sümboolses mõttes Jumala altarile valatud, kui nad Jumala sõnale ja Jeesuse tunnistusele ustavaks jäädes (Ilm 6:9; vaata ka Ilm 12:17; Ilm 14:12) elu kaotasid.

„Hinged“ altari all on samuti sümboolsed. Kui keegi võtab neid sõna-sõnalt, siis tuleks järeldada, et märtrid pole taevas sugugi õnnelikud, sest nad karjuvad ikka veel kättemaksu järele. See ei kõla ju sedamoodi, nagu naudiksid nad tasu taevas. Kättemaksusoov võib su elu õnnetuks teha. Ent kas surmagi?

Samuti on tähtis meeles pidada, et Johannesele ei näidatud taevast niisugusena, nagu see tegelikult on. „[Taevas] ei ole valget, punast, musta ja kahkjat hobust sõjakate ratsanikega. Jeesus ei ilmuta end seal talle vormis, kellel on veritsev noahaav. Neli metsalist ei esinda tegelikke tiivulisi olendeid, kel on ühe või teise looma tunnused… Samamoodi ei leba taevas altari all „hingi“. Kogu vaatepilt oli piltlik ja sümboolne kujutis.“ – „Piibli kommentaarid, SPA poolt välja antud“, 7. kd, lk 778.

George E. Ladd, kes polnud adventist, kirjutas (näib jälle nagu adventisti sulest): „Käesoleval juhul [Ilm 6:9–11] on ilmselge, et altar on see altar, kus valati ohvri verd. Tõsiasjal, et Johannes nägi märtrite hingi altari all, pole midagi tegemist surnute seisundiga või nende olukorraga mingis vaheolekus; tegemist on lihtsalt ilmeka viisiga piltlikustada tõsiasja, et nad olid märtritena tapetud oma Jumala nime pärast.“– „A Commentary on the Revelation of John“ (Grand Rapids, MI: Eerdmans, 1972), lk 103.

`Kes (eriti need, kes on ebaõigluse ohvrid) poleks hüüdnud õigluse järele, mida pole veel saabunud? Miks tuleb meil usu läbi usaldada, et lõpuks saabub ikkagi õiglus, millest siin maailmas on väga puudu? Kuidas see imeline tõotus sind lohutab?`
