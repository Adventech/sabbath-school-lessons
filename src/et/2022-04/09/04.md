---
title: Lahkuda ja olla koos Kristusega
date: 22/11/2022
---

`Loe Fl 1:21–24 ja 1Ts 4:13–18. Millal lootis Paulus olla „Kristusega“ (Fl 1:23) ja „koos Issandaga“ (1Ts 4:17)?`

Paulust ajendas kirg elada „Kristuses“ praegu (2Kr 5:17) ja „koos Kristusega“ pärast Tema teist tulekut (vaata 1Ts 4:17). Apostli jaoks ei saanud isegi surm murda kindlustunnet, et ta kuulub oma Päästjale ja Issandale. Nii nagu ta Kirjas roomlastele ütles, „ei surm ega elu… suuda meid lahutada Jumala armastusest, mis on Kristuses Jeesuses, meie Issandas“ (Rm 8:38, 39). „Sest kui me elame, siis elame Issandale, ja kui me sureme, siis sureme Issandale. Kas me nüüd elame või sureme – me oleme Issanda päralt“ (Rm 14:8).

Sellise meelekindlusega rääkis Paulus usklikest, kes olid juba surnud nendena, „kes koos temaga on läinud magama“ (1Ts 4:14), ning kes äratatakse Kristuse teisel tulekul üles, et saada igavene elu (1Kr 15:16–18; 1Ts 4:13–18).

Kui Paulus mainis oma soovi „siit lahkuda ja olla Kristusega“ (Fl 1:23), kas ta andis siis mõista, et pärast surma eraldub tema hing kehast ning elab teadvustatult koos Kristusega? Üldsegi mitte. Selles salmis paneb Paulus sõnadesse „oma soovi jätta praegune rahutu elu seljataha ja olla koos Kristusega, viitamata seejuures kahe sündmuse vahelisele ajale. See salm ei õpeta, nagu oodanuks Paulus surma korral taevasse saamist. Tema jaoks oli väga selge, et ta ei saa oma tasu enne, kui Kristus teist korda tuleb (2Tm 4:8).“ „Andrews Study Bible“, lk 1555, märge Fl 1:23 juures.

Lühidalt, Paulus „ütleb, et järgmine hetk, mida ta pärast lahkumist (suremist) tajub, on Kristuse tulek taevapilvedel, et äratada üles surnud, ja siis on „ta koos Issandaga“ (1Ts 4:17). Samuti tuleb märkida, et Piibli kirjutajad viitavad nii mõnigi kord ühtaegu kahele sündmusele, mida võib eraldada pikk ajavahe.“ – „Andrews Study Bible“, lk 1555, märge Fl 1:23 juures.

Miks aga eelistab Paulus surma elule? Sest siis saab ta lõpuks puhata kõikidest oma vaevadest ega pea enam taluma piina oma ihus. Tema sõnadest õhkub täielik kindlus, et ta saab Kristuse teisel tulekul kätte „õiguse pärja“ (2Tm 4:6–8). Kuigi Paulus ei tahtnud iseenesest surra, teadis ta, mis pärast tema surma tuleb.

`Kes poleks mõelnud, eriti ränkadel aegadel, et oleks kena sulgeda silmad surmaunele ning järgmine teadvustatud sündmus oleks „olemine Kristusega“? Kuidas aitab niisugune mõte aru saada sellest, mida Paulus filiplastele ütles?`
