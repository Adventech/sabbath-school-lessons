---
title: Misjonilugu
date: 25/11/2022
---

#### Misjonär

_Loo on kirja pannud Ocrhain Matengu._

Namiibia ärimehel Modesty Kakulal on kummaline viis Jeesusest rääkida. Tema kolmele autole on maalitud lööklause „Nr 1: Jumal kõigepealt“.

Modesty uudne lähenemine misjonitööle sai alguse siis, kui tema esimene tööandja Katima Mulilo linnas pakkus, et müüb Modestyle auto 50 000 Namiibia dollari (4000 USA dollari) eest. Kaks aastat tagasi keskkooli lõpetanud ja äsja abiellunud Modesty töötas kõvasti ning suutis nelja kuuga nii palju ära maksta, et jäi veel vaid 5000 Namiibia dollarit (400 USA dollarit). Siis muutis tööandja meelt ja hindas auto 60 000 Namiibia dollari vääriliseks. „Miks te muudate meelt just nüüd, kui olen oma maksmisega lõpukorral?“ küsis Modesty.

Mõni kuu hiljem, kui Modestyl oli jäänud maksta veel vaid 5000 Namiibia dollarit, tõstis tööandja hinda 70 000 Namiibia dollarini. Modesty püüdis seegi kord auto kinni maksta, aga tema imestuseks süüdistas tööandja teda nüüd selles, et ta on maksed tegemata jätnud. Asi jõudis kohtusse ja kohus otsustas Modesty kasuks. Kuid tööandja ütles kohtunikule raevukalt: „Ta saab auto ainult üle minu laiba.“ Modesty naine Rebecca sosistas midagi abikaasale ja palus siis luba kohtuniku poole pöörduda. Nuttes ütles naine: „Jätkem auto talle. Jumal avab meile tee.“ Tööandja andis Modestyle tagasi 22 000 Namiibia dollarit ja vallandas ta.

Kodus valas ilma tööta ja sissetulekuta Modesty pisarsilmil oma südame Jumala ette. Palvetamise ajal kopsas ta tahtmatult Piibliga vastu põrandat. Avanenud Piiblit üles võttes langes Modesty pilk sõnadele Rm 8:28: „Ent me teame, et neile, kes Jumalat armastavad, laseb Jumal kõik tulla heaks – neile, kes on tema kavatsuse kohaselt kutsutud“.

Järgmisel hommikul helises telefon juba siis, kui Modesty oli veel voodis. Tundmatu meeshääl pakkus talle müüa autot 23 000 Namiibia dollari eest.

Modesty ruttas mehe juurde koju. Kindel mis kindel, auto oli müügis. Modesty palvel alandas mees hinna 22 500 Namiibia dollarini ning Modesty laenas puudujääva osa rahast oma vanematelt.

Selleks, et igaühele Jumala headusest tunnistada, maalis Modesty auto tagaakna kohale kohe lause „Nr 1: Jumal kõigepealt“. Tänaseks on Modesty mitu aastat vanem ning tal on äri ja kolm autot, millest igaühe tagaakna kohal on sama lause. Ükskõik, kus autod ringi sõidavad, osutavad inimesed neile sõnadele ja ütlevad: „Jumal kõigepealt!“

_See misjonilugu illustreerib seitsmenda päeva adventistide koguduse strateegilise plaani „Mina lähen“ misjonitöö eesmärki nr 2: „Tõhustada ja mitmekesistada adventmisjonit suurlinnades.“ Rohkem saad teada aadressilt IWillGo2020.org._
