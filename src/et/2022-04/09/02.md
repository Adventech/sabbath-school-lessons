---
title: Rikas mees ja Laatsarus  
date: 20/11/2022  
---

`Loe Lk 16:19–31. Miks ei ole see lugu sõna otseses mõttes võetav surmajärgse elu kirjeldus?`

Osa õpetlasi pakub välja mõtte, et Lk 16:19–31 tuleb võtta sõna-sõnalt, see tähendab surnute olukorda kirjeldava avaldusena. Ent selline arusaam viiks paljude ebapiibellike järeldusteni ja vastanduks mitmele meie poolt juba vaadeldud kirjakohale.

Kui võtaksime vastavat teksti sõna-sõnalt, peaksime esiteks peaksime möönma, et taevas ja põrgu on teineteisele väga lähedal ning kummaski paigas olijatel on võimalik omavahel vestelda (Lk 16:23–31). Samuti oleks vaja eeldada, et surmajärgse elu korral – ajal, mil keha lebab hauas – , jäävad vaimse hinge teadvusega vormile „silmad“, „sõrmed“ ja „keel“ ning hing tunneb isegi janu (Lk 16:23, 24).

Juhul, kui see kirjakoht kirjeldaks inimese seisundit surmas, siis ei oleks taevas rõõmu- ja õnnerohke paik, sest päästetud saaksid lähedalt jälgida oma hukkaläinud armsate lõputuid kannatusi ja pidada nendega isegi kahekõnet (Lk 16:23–31). Kuidas oleks ema taevas õnnelik, nähes oma armsa lapse lakkamatut piina põrgus? Sellises kontekstis muutuks praktiliselt võimatuks Jumala tõotus, et enam ei ole leinamist ega kisendamist ega valu (Ilm 21:4).

Niisuguste ebakõlade tõttu suhtuvad paljud tänapäeva piibliteadlased rikka mehe ja Laatsaruse loosse kui mõistukõnesse, mille puhul ei saa kaugeltki iga üksikasja sõna-sõnalt tõlgendada. George E. Ladd, kes ei ole iseenesest adventist, kõlab adventistina, öeldes, et see lugu on ilmselt „mõistukõne, mis tugines tolle aja juudi mõtteviisile ega ole mõeldud õpetama midagi surnute seisundi kohta.“ – G. E. L[add]i peatükk „Eschatology“ teosest „New Bible Dictionary“, toimetanud J. D. Douglas (Grand rapids, MI: Eerdmans, 1962), lk 388.

Tähendamissõna rikkast mehest ja Laatsarusest kõrvutab võimalikult vastandlikult hästi riietatud „rikka mehe“ ühe vaese kerjusega, „Laatsarus nimi, [kes] oli maas tema värava ees, täis paiseid“ (Lk 16:19, 20). Kirjapanek õpetab, et (1) positsioon ühiskondlikus süsteemis ja käesolev tuntus ei ole tulevase tasu üle otsustamise alus, ning (2) iga inimese igavene saatus otsustatakse ära siinses elus ja seda ei saa pärast surma teiseks pöörata (Lk 16:25, 26).

`„Aga ta ütles talle: „Kui nad ei kuula Moosest ja prohveteid, ei veenaks neid ka see, kui keegi surnuist üles tõuseks““ (Lk 16:31, NKJV). Millise sõnumi peaksime neist Jeesuse jõulistest sõnadest saama enda jaoks nii Piibli autoriteetsuse kui ka selle kohta, kuidas me seda autoriteetsust hindame?`