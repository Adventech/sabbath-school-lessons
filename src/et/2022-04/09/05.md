---
title: Kuulutada vangis olevaile vaimudele
date: 23/11/2022
---

`Loe 1Pt 3:13–20. Kuidas Jeesus kuulutas „vangis olevaile vaimudele… Noa päevil“? (Vaata ka 1Ms 4:10.)`

Kommentaatorid, kes usuvad hinge loomupärasesse surematusesse, osutavad harilikult sellele, et Kristus kuulutas „vangis olevaile vaimudele“ (1Pt 3:19) siis, kui Ta veel hauakambris puhkas. Nende meelest läks Tema kehatu vaim põrgusse ja kuulutas veeuputuseelsete inimeste maisest kehast vabanenud vaimudele.

Ometi on see väljamõeldud arusaam piibliväline ja seega vastuvõetamatu, kuna pärast surma ei ole enam teist võimalust päästetud saada (Hb 9:27, 28). Miks pidanuks Jeesus seega jutlustama neile, kellel polnud enam pääsemisvõimalust?

Lisaks on kõige tähtsam see, et eelnev teooria on vastuolus Piibli õpetusega, mille järgi jäävad surnud teadvuseta hauda seniks, kuni toimub ülesäratamine maailma ajaloo lõpul (Ii 14:10–12; Ps 146:4; Kg 9:5, 10; 1Kr 15:16–18; 1Ts 4:1–15).

Juhul, kui see salm ütleks päriselt, et Jeesus läks põrgusse ajal, mil Tema ihu oli hauas, ja kuulutas jumalakartmatutele veeuputuseelsetele inimestele, siis tekib küsimus, miks said üksnes nemad Temalt sõnumi? Kas koos nendega polnud põrgus põlemas teisi? Miks kuulsid ainult veeuputuseelsed inimesed Teda rääkimas?

Samuti on mõttetu eeldada, et Kristus jutlustas langenud inglitele, kes olid Noa päevil sõnakuulmatud. „Vangis olevaid vaime“ kirjeldatakse ju kui „muiste“ sõnakuulmatuid (1Pt 3:19, 20); samas räägib Piibel kurjadest inglitest kui tänaseni sõnakuulmatutest (Ef 6:12; 1Pt 5:8). Pealegi säilitatakse langenud ingleid „pilkase pimeduse all jäädavais ahelais suure päeva kohtuni“ (Jd 6), võimaluseta päästetud saada.

Peame tähele panema, et 1Pt 3. peatüki 20. salm kirjeldab 19. salmi „vangis olevaid vaime“ kui veeuputuseelsete „Noa päevade“ „sõnakuulmatuid [inimesi]“. Sõnaga vaim (kreeka keeles pneuma) osutatakse nii selles salmis kui ka üldse Uues Testamendis (1Kr 16:18; Gl 6:18) elavatele inimestele, kes suudavad kuulda ja päästekutset vastu võtta. Väljend „vangis olevad“ ei osuta ilmselt mitte sõna otseses mõttes vanglale, vaid patuvangistusele, milles uuendamata inimolemus leiab end olevat (Rm 6:1–23, Rm 7:7–25).

Veeuputuseelsetele pöördumata inimestele kuulutas Kristusest Noa, keda juhendas Jumal (Hb 11:7) ja kellest sai oma kaasaegsete jaoks „õigusekuulutaja“ (2Pt 2:5). Peetrus kirjutas need salmid ustavaks jäämise kontekstis ega seleta seega surnute olukorda.
