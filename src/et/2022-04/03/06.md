---
title: Puhkab koos esivanematega  
date: 13/10/2022  
---

`Loe 1Ms 25:8; 2Sm 7:12; 1Kn 2:10 ja 1Kn 22:40.`

Vana Testament väljendab surma ja matmist erinevas keelepruugis. Ühe sellisena tarvitatakse väljendit „koristatakse oma rahva juurde“. Näiteks on meile Aabrahami kohta öeldud, et ta „heitis hinge ning suri heas vanuses, vana ning elatanud, ja ta koristati oma rahva juurde“ (1Ms 25:8). Aaron ja Mooses koristati samuti oma rahva juurde (5Ms 32:50).

`Mida räägib meile surma olemuse kohta tõsiasi, et nii head kui ka halvad kuningad läksid surma korral samasse kohta? (2Kn 24:6; 2Aj 32:33).`

Veel üheks kõnekujundiks, millega räägitakse suremisest, on öelda, et keegi läks puhkama/magama esivanemate juurde. Kuningas Taaveti surma puhul ütleb Piibel, et ta „läks magama oma vanemate juurde ja ta maeti Taaveti linna“ (1Kn 2:10). Samu sõnu kasutatakse mitme teisegi heebrealasest kuninga kohta, olid nad siis Jumalale ustavad või mitte.

Eelkäijate juurde magama mineku puhul saame esile tuua vähemalt kolm mõttekohta. Esiteks, varem või hiljem tuleb aeg, mil meil on vaja puhata oma väsitavast tööst ja kannatustest. Teiseks, meie pole esimesed ega ainsad, kes seda vastumeelset rada pidi minema peavad, sest meie esivanemad on läinud enne meid. Kolmas mõte on see, et nende lähedale maetuna pole me üksi, vaid jääme kokku isegi surma teadvuseta olekus. Kaasaja individualistlikes kultuurides ei pruugi see kuigi tähtis olla, ent varasematel aegadel oli see vägagi tähendusrikas.

Neid, kes surevad Kristuses, võib matta neile armsate kõrvale, ent ka siis ei toimu omavahelist suhtlust. Nad on teadvuseta kuni selle aulise päevani, mil nad äratatakse sügavast unest, et ühineda oma armsatega, kes surid Kristusesse uskudes.

`Kujuta ette, kui surnutel olekski teadvus ja nad näeksid, milline on elu siin – eriti neile armsate inimeste elu, kes sageli pärast nende surma kohutavalt kannatavad. Miks pakub tõde, et surnud magavad, elavatele lohutust?`