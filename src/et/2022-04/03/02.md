---
title: „Elav hing“
date: 09/10/2022
---

`Loe 1Ms 1:24–27 ja 1Ms 2:7, 19. Milliseid sarnasusi ja erinevusi näed selle vahel, kuidas Jumal lõi loomad ja inimesed? Mida ütleb 1Ms 2:7 meile inimeseks olemise kohta?`

Loomislugu annab teada, et loomisnädala kuuendal päeval kutsus Issand Jumal ellu maismaaloomad ja lõi esimesed inimesed – abielupaari (1Ms 1:24–27). Meile öeldakse, et Ta „valmistas mullast kõik loomad väljal ja kõik linnud taeva all“ (1Ms 2:19). Samuti „valmistas [Ta] inimese, kes põrm on, mullast“ (1Ms 2:7).

Ehkki mõlemad, nii loomad kui ka inimesed tehti „mullast“, erines inimese valmistamine loomade omast kahel peamisel viisil. Esiteks, Jumal vormis inimese valmis füüsilises mõttes ja siis „puhus tema ninasse eluhinguse: nõnda sai inimene elavaks hingeks“ (1Ms 2:7). Inimene oli füüsiline olend enne, kui temast sai elav olend. Teiseks, Jumal lõi inimkonna nii meheks kui ka naiseks Jumala enda näo järgi (1Ms 1:26, 27).

1Ms 2:7 selgitab, et „eluhinguse“ sissepuhumine Aadama füüsilisse kehasse muutis ta „elavaks hingeks“ (heebrea keeles Nefeš chayyah) ehk sõna otseses mõttes „elavaks inimeseks“. See tähendab, et meil kellelgi ei ole hinge, mis eksisteeriks kehast lahus. Küll aga on igaüks meist elav olevus ehk elav hing. Väide, nagu oleks selline „hing“ teadvusega üksus, mis eksisteerib inimkehast lahus, on paganlik mõte ega pärine Piiblist. Inimese tõelise olemuse mõistmine takistab meid vastu võtmast levinud arusaama surematust hingest ning kõiki neid ohtlikke eksitusi, mis on sellisele uskumusele rajatud.

Inimese ainuski tahk ei eksisteeri teadvustatud üksusena tervikust lahus – midagi sellist pole olemas. Jumal lõi meid aukartustärataval viisil ja me ei tohi heietada arvamusi, mis ületavad Pühakirjas sel teemal öeldut. On tõsi, et elu enda olemus jääb saladusse (teadlased ei suuda ikka veel täpselt kokku leppida, mida tähendab, et miski on elus), kuid veel suurem saladus on teadvuse olemus. Kuidas aju – paar kilo materiaalset kude (rakke ja kemikaale) meie peas – hoiab ja loob mittemateriaalseid nähtusi nagu mõtted ja tundmused? Vastava valdkonna uurijad tunnistavad, et tegelikult me seda ei tea.

`Milline ime on elu! Miks on põhjust tunda rõõmu elu anni üle ning veel enam igavese elu anni üle, mis on isegi suurem ime?`
