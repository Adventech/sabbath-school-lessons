---
title: „Vaim läheb Jumala juurde“
date: 11/10/2022
---

`Loe 1Ms 2:7 ja Kg 12:1–7. Millist kontrasti näed nende kahe kirjakoha vahel? Kuidas aitavad need meil paremini aru saada inimese seisundist surmas? Vaata ka 1Ms 7:22.`

Oleme juba näinud, et Piibli õpetuse kohaselt on inimene hing (1Ms 2:7) ja inimhing lakkab olemast, kui keha sureb (Hs 18:4, 20).

Aga mis saab „vaimust“? Kas see jääb teadvust kandma ka pärast keha surma? Paljud kristlased usuvad nii ja püüavad oma vaadet õigustada Koguja raamatut tsiteerides (12:7), kus öeldakse: „Sest põrm saab jälle mulda, nõnda kui ta on olnud, ja vaim läheb Jumala juurde, kes tema on andnud.“ Kuid need sõnad ei tähenda, et surnu vaim oleks Jumala juures teadvusel.

Kg 12:1–7 kirjeldab üsna väljendusrikkalt vananemise protsessi, mis lõppeb surmaga. 7. salm räägib surmast kui 1Ms 2:7 kirjeldatud loomisprotsessile vastupidisest suundumusest. Ütlesime juba, et loomisnädala kuuendal päeval „Issand Jumal valmistas inimese, kes põrm on, mullast, ja puhus tema ninasse eluhinguse: nõnda sai inimene elavaks hingeks“ (1Ms 2:7). Ent Kg 12:7 ütleb meile, et „põrm saab jälle mulda, nõnda kui ta on olnud, ja vaim läheb Jumala juurde, kes tema on andnud.“ Eluõhk, mida Jumal hingas Aadama sõõrmeisse ja millega Ta on varustanud ka kõik teised inimesed, läheb tagasi Jumala juurde ehk teisisõnu lihtsalt lakkab neisse ja neist läbi voolamast.

Tuleb meeles pidada, et Kg 12:7 kirjeldab kõigi inimeste suremise protsessi, tegemata vahet jumalakartliku ja jumalakartmatu vahel. Kui kõigi surnute väidetavad vaimud on teadvusega üksused Jumala juures, kas õelate vaimud on siis samuti Jumalaga? See mõte ei sobi kokku Pühakirja üldise õpetusega. Kuna ühesugune suremisprotsess on nii inimestel kui ka loomadel (Kg 3:19, 20), siis pole surm midagi muud kui elava olevuse elu lakkamine. Psalmist sõnastas selle nii: „Sa peidad oma palge, ja nad ehmuvad; sa võtad ära nende hingeõhu, nad heidavad hinge ning pöörduvad tagasi põrmu“ (Ps 104:29).

`Ütleme sageli, et surm on elu osa. Miks on selline ütlus väga vale? Surm on elu vastand, elu vaenlane. Milline suur lootus peitub salmis: „Viimse vaenlasena kõrvaldatakse surm“ (1Kr 15:26)?`
