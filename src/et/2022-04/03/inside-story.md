---
title: Misjonilugu
date: 14/10/2022
---

#### Iga sent on püha

_Loo on kirja pannud Andrew McChesney._

Shyamala silmad läksid üllatusest suureks, kui ta luges käsitsi kirjutatud sedelit. Paber oli pandud ümbrikusse kahe rahakaardi kõrvale, mille väärtuseks oli kokku 110,52 USA dollarit. Kiri tuli USA idarannikult ja rahaülekanded tehti globaalmisjoni heaks. Globaalmisjon on Adventmisjoni eesliin ning seal töötavad misjonärid panevad aluse uutele usklike gruppidele piirkondades, kus kogudusi pole.

Kirjas öeldi: „Saadan annetuse Globaalmisjonile, et aidata inimestel õppida tundma Jumala armastust. Armastan Jumalat ja püüan oma naabruses evangeeliumi levitada.“

Globaalmisjoni annetustega tegelevat Shyamalat üllatas kirjakese teine pool. Kirjutaja selgitas, et 110,52 dollariline annetus sai kokku tänavailt leitud pennidest.

„See annetus on pennides, mida kogusin Jeesuse heaks,“ kirjutas naine. „Loodan, et see toob naeratuse huulile nii mõnelegi, kes kuuleb Jumala armastusest.“

Teine üllatav kiri saabus Globaalmisjoni kontorisse mõni nädal varem Peakonverentsilt. Kirjas, mis saabus USA läänerannikult, ei olnud mingit seletusteksti, küll aga oli kõnekas tšekk 165 dollarile. See oli postitatud vanglast ühe kinnipeetava nimel. Kuna vanglas on kinnipeetava igakuine sissetulek 55 dollarit, tuli annetajal selle annetuse nimel töötada vähemalt kolm kuud. „Ja see polnud tema esimene annetus,“ ütles Shyamala.

Kolmanda kirja avas Nimfa, kes töötab koos Shyamalaga Globaalmisjoni annete-suhete osakonnas. Kiri tuli mehelt, kes oli mõni päev varem helistanud Globaalmisjoni telefoninumbrile ja uurinud, kas Globaalmisjon oli saanud annetuse, mille ta veebilehe vahendusel tegi. Nimfa avastas, et helistaja pank oli tehingu tagasi lükanud. Kui helistaja uuris muude annetamisviiside kohta, soovitas Nimfa tšekki või pangaülekannet. Mõni päev hiljem saabus tšekk 70 000 USA dollarile. Annetus oli kinnistu müügist saadud tulu. „See mees tõotas Jumalale, et kui kinnistu saab müüdud, annab ta kõik misjonile,“ ütles Nimfa.

Lood inimeste ustavusest Jumala missioonile puudutavad sügavalt Shyamala, Nimfa ja teiste Globaalmisjoni töötajate südant. Olgu annetuseks üks dollar – keegi annetaja on mitme aasta jooksul saatnud iga kuu ühe dollari – või 70 000 dollarit, iga penn läheb eesliinitöö heaks. „Ükski sent, mille saame, pole tavaline,“ ütles Nimfa. „Annetuse saamine – eriti siis, kui kuuleme, kuidas see raha meieni jõudis või miks see meile saadeti – tuletab meelde, et iga sent on püha. Tegemist on Issanda rahaga. Iga sent aitab lõpetada tööd, et Jeesus saaks tulla.“
