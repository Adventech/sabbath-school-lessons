---
title: „Surnud ei tea enam midagi“
date: 12/10/2022
---

`Loe Ii 3:11–13; Ps 115:17; Ps 146:4 ja Kg 9:5, 10. Mida saame neist kirjakohtadest teada inimese seisundi kohta surmas?`

Osa Piibli selgitajaid väidab, et neid kirjakohti (Ii 3:11–13; Ps 115:17; Ps 146:4; Kg 9:5, 10), mis on kirjutatud luulevormis, ei või kasutada inimese seisundi määratlemiseks surmas. On tõsi, et mõnikord võib luulevorm olla selgusetu ja lihtsalt valesti mõistetav, ent antud salmide puhul see nii pole. Siinne sõnastus on selge ja nende mõte on täielikus kooskõlas sellega, mida Vana Testament üldiselt sel teemal õpetab.

Esiteks, Ii 3. peatükis kahetseb usuisa oma sündimist kõigi oma kannatuste pärast. (Kes poleks oma kohutavamatel hetkedel soovinud, et ta oleks hoopis sündimata jäänud?) Ta tunnistab, et kui ta oleks surnuna sündinud, oleks ta uinunud ja rahus (Ii 3:11, 13).

Ps 115 räägib sellest, et surnud on vaikuses, sest „ei surnud kiida Issandat“ (Ps 115:17). See ei kõla kuidagi sedamoodi, nagu kummardaksid ustavad (ja tänulikud) surnud taevas Jumalat.

Ps 146 kohaselt lakkab surma korral inimese vaimne tegevus: „Kui tema vaim välja läheb, siis ta pöördub tagasi oma mulda; selsamal päeval kaovad tema kavatsused“ (Ps 146:4). See on suurepärane piibellik kirjeldus suremisel toimuvast.

Kg 9. peatükk lisab, et „surnud ei tea enam midagi“ ja hauas „ei ole tööd ega toimetust, tunnetust ega tarkust“ (Kg 9:5, 10). Need ütlused kinnitavad Piibli õpetust, et surnutel pole teadvust.

Piibli õpetus, et surmas on teadvusetus, ei peaks kristlastes vähimatki paanikat tekitama. Esiteks, päästmata surnuid ei oota ees igavesti põlev põrgu või ajutine puhastustuli. Teiseks, Kristuses surnuid ootab ees hämmastav tasu. Pole siis ime, et „uskliku jaoks on surm ainult vahepala… Kristlase jaoks on surm ainult uni, hetk vaikust ja pimedust. Elu on varjul Kristusega Jumalas, ning „kui Kristus, teie elu, saab avalikuks, siis saate ka teie koos temaga avalikuks kirkuses“ (Jh 8:51, 52; Kl 3:4).“ – Ellen G. White, „Ajastute igatsus“, orig lk 787.

`Mõtle Kristuses surnutest. Nad sulgevad oma silmad surmas ja nende jaoks ei ole vahet, kas nad on hauas 1500 aastat või 5 kuud. Järgmine hetk, mida nad teadvustavad, on Kristuse tulek. Mille poolest saab seega väita, et teatud mõttes on surnutel parem kui meil, elavatel?`
