---
title: „Hing, kes teeb pattu, peab surema“
date: 10/10/2022
---

`Loe Hs 18:4, 20 ja Mt 10:28. Kuidas aitavad need salmid meil inimhinge olemust mõista?`

Inimese elu selles patuses maailmas on habras ja ajutine (Js 40:1–8). Mitte miski, mida on nakatanud patt, ei saa olla olemuselt igavene. „Sellepärast, nii nagu üheainsa inimese kaudu on patt tulnud maailma ja patu kaudu surm, nõnda on ka surm tunginud kõikidesse inimestesse, kuna kõik on pattu teinud“ (Rm 5:12). Surm on patu loomulik tagajärg, mis mõjutab kogu siinset elu.

Selles küsimuses esitab Piibel kaks olulist seisukohta. Esiteks, surevad nii inimesed kui ka loomad. Kuningas Saalomon ütles: „Sest mis sünnib inimlastega, see sünnib loomadega – neile kõigile sünnib sama: nagu sureb üks, nõnda sureb teine, ja neil kõigil on ühesugune hing [eluõhk, NIV]… Kõik lähevad ühte paika, kõik on põrmust ja kõik saavad jälle põrmuks“ (Kg 3:19, 20).

Teine seisukoht on see, et isiku füüsiline surm tähendab tema kui elava hinge (heebrea keeles nefeš) olemasolu lakkamist. 1Ms 2:16, 17 hoiatas Jumal Aadamat ja Eevat, et kui nad hea ja kurja tundmise puust söömisega pattu teevad, siis nad surevad.

Hs 18:4, 20 võimendas Issand sedasama hoiatust: „Hing, kes teeb pattu, peab surema!“ Sellel väitel on kaks valdavat tähendust. Esiteks – kuna kõik inimesed on patused, oleme kõik allutatud vananemise ja suremise vältimatule protsessile (Rm 3:9–18, 23). Teiseks – kõnealune Piibli seisukoht tühistab levinud arusaama hinge oletatavast loomupärasest surematusest. Juhul kui hing oleks surematu ja elaks pärast surma teises reaalsuses edasi, siis me ju päriselt ei sureks, kas pole?

Piibellik lahendus surma dilemmale on midagi muud kui kehatu hinge elutsemine paradiisis, puhastustules või lausa põrgus. Lahenduseks on Kristuses surnud inimeste ülestõusmine. Jeesus ütles oma jutluses Eluleivast nii: „See ongi mu Isa tahtmine, et igaühel, kes näeb Poega ning temasse usub, oleks igavene elu, ja viimsel päeval mina äratan ta üles“ (Jh 6:40).

`Miks on Kristuse teine tulek, millele annab kindla aluse Kristuse esimene tulek (sest mis kasu oleks Kristuse esimesest tulekust ilma teiseta?), nii tähtis kogu meie usu jaoks? Mida oleks meil loota ilma Tema tagasituleku tõotuseta?`
