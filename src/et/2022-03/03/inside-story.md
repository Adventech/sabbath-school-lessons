---
title: Misjonilugu  
date: 15/07/2022  
---

#### Isa poolt hüljatud

_Loo on kirja pannud Andrew McChesney._

Isa näis vihastavat iga kord, kui ema rääkis talle, et käib adventkirikus. Iga väikseimgi asi ärritas teda. Ühel õhtul, kui ema jõudis koguduse ürituselt hilja tagasi, läks isa tõsiselt raevu.

Järgmisel hommikul, kui ema jõudis Manaus (Brasiilias) hambakliinikusse, kus ta sekretärina töötas, öeldi talle, et tal pole enam töökohta. Kliinik oli suletud. Terve kodutee mõtles ema, kuidas seda isale öelda. Kuid isa polnud kodus ja ta ei võtnud telefoni vastu. Siis märkas ema, et isa riideid ei olnud enam kapis. Ta oli kodust lahkunud.

Ema ei öelnud nende pojale Juniorile sõnagi. Poiss, kes oli hõivatud kooli ja mänguklubiga, märkas alles kolme päeva pärast, et isa pole, kui ta sai oma mobiili WhatsAppi videosõnumi. Isa ütles, et adventism ja tema usk, candomblé, ei saa ühes kodus koos elada.

Ka ema sai WhatsAppi sõnumi. Isa teatas, et oli kolinud candomblé templisse, kus teenis ülempreestrina kurje vaime.

„Ma ei loobu iialgi oma usust,“ ütles isa. „Teil tuleb sellega leppida.“

Ema ei olnud kunagi kuulnud suurest võitlusest Kristuse ja Saatana vahel. Kuid ta oli mures ja kohtus Seitsmenda Päeva Adventistide Alfa koguduse pastori Ricardo Coelhoga. Nuttes usaldas ema pastorile, et isa töötas candomblé ülempreestrina ja oli pere juurest minema läinud.

Pastor Ricardo lohutas ema ning ütles Piiblit avades lahkelt: „Ma annan sulle natuke nõu.“ 1. kirjast korintlastele 7:3 luges ta: „Abielumees ilmutagu oma naise suhtes kiindumust ja nõndasamuti abielunaine oma mehe suhtes“ (NKJV). Õpetussõnad 14:1 luges ta: „Tark naine ehitab enesele koja, aga rumalus kisub selle maha oma kätega.“ Emale otsa vaadates ütles pastor: „Ole oma abikaasale, Eduardole, hea naine ja palveta tema eest.“

Need piiblisalmid andsid emale julgust ja ta otsustas veel rohkem palvetada.

Nädalad möödusid ja ema raha sai otsa. Ta leidis jõudu Piiblist ja palvetas Joosua 1:9 tõotuse sõnadega: „Ära kohku ja ära karda, sest Issand, su Jumal, on sinuga kõikjal, kuhu sa lähed.“

Kui vanaema, isa ema, sai teada, et perekonnal napib toitu, helistas ta isale ja isa hakkas laskma toidukaupu koju toimetada.

Ühel päeval rääkis vanaema emale, et vaimud olid ema ja Juniori templisse välja kutsunud. Kui nad kahekesi kohale jõudsid, valdas isa kuri vaim, kes rääkis tema kaudu madala, moondunud häälega. Vaim ütles, et isa võib koju tagasi minna, aga ähvardas ta tappa juhul, kui ema või Junior püüavad talle oma usku õpetada või teda kirikusse kutsuda.

Sellel päeval tuli isa koju tagasi. Ta oli ära olnud kaks kuud. Ema palvetas veel rohkem.

_Sinu kolmeteistkümnenda hingamispäeva annetus aitab Lõuna-Ameerika divisjonis avada kaheksa kogudust, neli neist Brasiilias, kus elab isa (Eduardo Ferreira dos Santos) oma perega._