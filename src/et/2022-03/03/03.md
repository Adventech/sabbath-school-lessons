---
title: Kibe vesi
date: 11/07/2022
---

„Ja kogu Iisraeli laste kogudus läks liikvele Siini kõrbest, peatuspaigast teise Issanda käsu järgi; ja nad lõid leeri üles Refidimi, aga seal ei olnud rahval vett juua“ (2Ms 17:1).

Võib-olla ei saa me Jumalalt kõike, mida tahame, aga kas ei või me loota, et saame kõik, mida vajame? Mitte mida _arvame_, et vajame, vaid mida päriselt vajame.

Iisraellased vajasid kindlasti vett. Kohe pärast seda, kui Jumal juhtis iisraellased pilvesamba abil läbi Punase mere, järgnesid nad Talle kolm päeva kuumas veeta kõrbes. Kuna kõrbes on vee leidmine väga oluline, on nende meeleheide eriti mõistetav. Millal saavad nad vajamineva vee?

Niisiis, kuhu Jumal nad juhib? Pilvesammas liigub Maarasse, kus on lõpuks vesi. Kindlasti tekkis elevus. Kui nad aga vett maitsesid, sülitasid nad selle suust välja, sest vesi oli kibe. „Ja rahvas nurises Moosesega, öeldes: „Mida me joome?““ (2Ms 15:24).

Mõni päev hiljem teeb Jumal jälle samuti. Seekord aga peatub pilvesammas seal, kus pole üldse vett (2Ms 17:1).

`Loe 1Ms 15:22–27 ja 2Ms 17:1–7. Mida avaldas Jumal enda kohta Iisraelile Maaras ja Refidimis? Mida pidanuks nad õppima?`

`Millise küsimuse esitasid Iisraeli lapsed Refidimis? 2Ms 17:7. Kas sinagi oled nii küsinud? Kui jah, siis miks? Mida tundsid ja millise õppetunni said sa pärast seda, kui vastus oli käes? Kui mitu korda tuleb meile vastata enne, kui lakkame üldse nii küsimast?`
