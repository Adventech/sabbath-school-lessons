---
title: Küpsuse saavutamise tiigel  
date: 07/07/2022  
---

„Seepärast, et ma ei läheks kõrgiks, on mulle liha sisse antud vai, saatana ingel, mind rusikatega peksma, et ma ei läheks kõrgiks“ (2Kr 12:7).

Mahalõikamisel ja kärpimisel on suur vahe. Maha lõikame need taimed, mida me enam ei taha; kärbime taimi, mida tahame viljakandvamaks muuta. Kuid mõlema protsessi puhul tuleb kasutada teravat nuga. Kärpimine nõuab ju taimelt teatud osade äralõikamist ning algajale aednikule võib näida see taime lõhkumisena. Bruce Wilkinson tõmbab siia vaimuliku seose: „Kas sa palud Jumalalt ülirikkalikke õnnistusi ja anud, et Ta muudaks sind oma Poja sarnasemaks? Kui su vastus on jah, siis palud sa kääre.“ – Bruce Wilkinson, „Secrets of the Vine“ (Sisters, OR: Multnomah Publishers, Inc., 2001), lk 60.

On arutletud, mida Paulus tegelikult „lihas oleva vaia“ all mõtles (2Kr 12:7). Mõtteid on seinast seina – alates sellest, et Paulus oli vaenlase pidevate rünnakute all, kuni arvamuseni, et tal olid kõnelemisraskused. Näib, et pigem oli tegemist tema silmanägemise probleemiga (vaata „Piibli kommentaarid, SPA poolt välja antud“, 6. kd, lk 1107 Ellen G. White kommentaarid).

`Miks ütles Paulus sinu arvates oma vaia kohta „mulle antud“? Kes talle selle andis? Kuidas sai Jumal seda Pauluse heaks kasutada?`

Pane tähele, et Pauluse „vaial“ oli konkreetne otstarve: „… et ma ei läheks kõrgiks“ (2Kr 12:7). Vai pidi ennetama tema patustamist tulevikus; see ei olnud temas mõne juba sooritatud patu pärast. Paulus möönis, et loomu poolest oli tal kalduvus pattu teha ning „vai“ võis teda selle eest kaitsta.

`Loe 2Kr 12:7–10. Kuidas saab Paulus oma „vaiaga“ hakkama? Mida sa arvad, kas Pauluse nõtrus oli tema jaoks veel kuidagi vaimulikult kasulik? Kuidas aitab Pauluse suhtumine „vaia“ saada sul hakkama sinu „vaiadega“?`

`Kuidas võib sinu arusaam oma vaimulikust arengust erineda Jumala arusaamast? Mõtle oma eluvaldkondadele, kus sa pead rohkem kandma õiguse vilja. Milliste vaimulike omaduste osas soovid sa Jumalalt paluda, et Ta neid oma „kärpimise“ teel sinus arendaks?`