---
title: Misjonilugu
date: 08/07/2022
---

#### Koolikiusamine

_Loo on kirja pannud Andrew McChesney._

Ema oli Juniori pärast mures. Tavaliselt rõõmus 15aastane poiss oli kodus Manaus (Brasiilias) muutunud ärevaks ja vaenulikuks. Ta oli vastu tahtmist andnud nõusoleku õppida capoeirat, Aafrika-Brasiilia võitluskunsti.

„Eduardo, ma ei taha, et Junior õpiks võitluskunsti,“ rääkis poisi ema abikaasale.

„Minu jaoks pole probleem teda sinna viia,“ vastas mees. „Seda õpetatakse just minu töökoha, candomblé templi vastas.“

„Seegi teeb mulle muret,“ ütles ema. „Ma ei tea, kas capoeira ja candomblé on omavahel kuidagi seotud, aga ma ei taha, et mu poeg kummagagi tegeleks.“

Isa kortsutas kulmu. „Junior rääkis mulle, et mõned poisid kiusavad teda koolis,“ ütles ta. „Sellepärast otsustaski ta võitluskunsti õppida.“

Järgmisel päeval, kui ema ootas kooli juures, et Junior koju viia, rääkis ta oma südames olevast murest Dilma Araujos dos Santosele, ühe Juniori klassivenna, Cliffersoni emale. „Mu pojal pole ühtki head sõpra,“ ütles ta.

Mõni päev hiljem kutsus Clifferson Juniori oma koju videomängude klubisse. Ema, kellel oli hea meel, et Junior oli saanud sõbra, lubas tal minna.

Junior avastas, et Cliffersoni koju sportvideomängu mängima oli kogunenud veel teisi poisse. Mõne minuti pärast katkestas Clifferson mängu ja kutsus poisse üles laulma Jeesusest. Siis avasid poisid Piiblid ja rääkisid sellest, mida Jeesus nende jaoks tähendab. „Kas te olete kristlased?“ küsis Junior. „Jah,“ vastas Clifferson. „Me mängime oma klubis sportmänge ja räägime Jeesusest.“

Juniorile tema uued sõbrad meeldisid ja ta ei jätnud siitpeale ühtki korda klubis käimata.

Ühel päeval kutsus Cliffersoni ema Juniori koos nende perega kirikusse. Junior oli rõõmus, et saab rohkem koos Cliffersoniga olla, ja lõpetas võitluskunstide õppimise. Ta ei rääkinud emale, et käis nüüd Seitsmenda Päeva Adventistide Alfa koguduse kirikus. Ta ütles lihtsalt, et läheb välja.

Ema märkas varsti, et Junior ootab laupäevast väljaminekut, ning küsis, mida poiss teeb. Junior näitas emale YouTube’i kanalit, mis kandis üle koguduse hingamispäevast teenistust. Ema hakkas seda vaatama.

Ühel hingamispäeval rääkis Junior emale, et keegi mees oli selles koguduses andnud oma südame Jeesusele ja saanud ristitud. „Ma tahan ka ristitud saada,“ ütles poiss.

Mõni hingamispäev hiljem tuli ema Junioriga kirikusse kaasa. Ta kuulas, kui hingamispäevakooli klassi õpetaja rääkis neile täiskasvanute hingamispäevakooli õppetükist. Keegi andis talle Piibli ja ema jälgis salme, mida õpetaja Ilmutusraamatust ette luges. Mööda tema selga jooksid külmavärinad, kui ta luges: „Aga argade ja uskmatute ja jäledate ja mõrtsukate ja hoorajate ja nõidade ja ebajumalateenijate ja kõigi valetajate osa on tule ja väävliga põlevas järves, see on teine surm“ (Ilm 21:8).

„Selline on mu abikaasa saatus,“ mõtles ema. „Ta hukkub tulejärves.“ Sellest päevast alates hakkas ta isa pärast palvetama.

_Sinu kolmeteistkümnenda hingamispäeva annetus aitab Lõuna-Ameerika divisjonis avada kaheksa kogudust, neli neist Brasiilias, kus elab isa (Eduardo Ferreira dos Santos) oma perega._
