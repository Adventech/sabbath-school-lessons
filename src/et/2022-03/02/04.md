---
title: Patu tiiglid
date: 05/07/2022
---

„Jah, Jumala viha ilmub taevast inimeste igasuguse jumalakartmatuse ja ülekohtu vastu, nende vastu, kes tõde hoiavad ülekohtu kammitsais“ (Rm 1:18).

Kõigel, mida teeme, on tagajärg. Kui sa seisad jäätisega kuuma päikese käes, sulab jäätis ära. Põhjus ja tagajärg käivad alati käsikäes. Olenemata sellest, kui meeleheitlikult võime vastupidist tahta, on patuga just niimoodi. Alati tuleb lõigata tagajärgi. Jumal ei istu taevas ega pea aru, mida kohutavat Ta pattu tegevale inimesele saadab; ei, patt kannab iseendas kindlaid tagajärgi.

Probleem on selles, et me peame end sageli võimeliseks Jumalat üle kavaldama ja tegema pattu justkui ilma tagajärgedeta. See pole iial võimalik. Paulus ütleb väga selgelt, et patustamisel on tagajärjed – valusad ja ängistavad tagajärjed juba olevikus, rääkimata igavikust.

`Rm 1:21–32 kirjeldab Paulus inimeste pattulangemisprotsessi ja pattude tagajärgi. Loe neid salme palvemeelselt ja järelemõtlikult ning võta kokku Pauluse öeldu peamine mõte, pidades eelkõige silmas patu etappe ja tagajärgi.`

Paar salmi varem kasutab Paulus patu tagajärgede kohta sõnu „Jumala viha“ (Rm 1:18). Jumala viha tähistab selles kirjakohas lihtsalt tõsiasja, et Jumal lubab inimestel lõigata seda, mida nad külvasid. Kristlastegi puhul ei sekku Jumal iga kord kohe ega kõrvalda inimeste enda tegudest tulenevat valu. Tihti lubab Ta meil kogeda oma tegude tagajärgi selleks, et mõistaksime, kui sügavalt kahjustav ja vastik on meie patt.

Oleme praegu vaadelnud Jumala moraalikäskudest üleastumise tagajärgi. Aga mida öelda Jumala antud terviseseadustest üleastumise kohta? Meie keha on Jumala koda. Teeme Jumala vastu pattu ka siis, kui väärkohtleme oma keha; kui jätame tervislikult söömata, ei liigu piisavalt või töötame pidevalt üle. Ja sellel on tagajärjed, mis toovad kaasa tulekuumuse.

`Kuidas oled oma elus lõiganud enda pattude vahetuid tagajärgi? Mida oled õppinud? Mida tuleb muuta selleks, et sul poleks enam vaja midagi sarnast kogeda?`