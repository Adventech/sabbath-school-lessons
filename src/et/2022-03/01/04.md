---
title: Ootamatu kõrvalepõige 1 - org  
date: 28/06/2022  
---

„Ka kui ma kõnniksin pimedas orus, ei karda ma kurja, sest sina oled minuga; su karjasekepp ja su sau, need trööstivad mind“ (Ps 23:4).

Oleks kena, kui õiguse rööpad lookleksid üksnes kargete ojade rohurikastel kallastel. Kuid Taavet maalib meie silme ette teistsuguse teekonna. Tema kirjeldatud rajad kulgevad ka sellises paigas, mida me õhinal ei külasta – tumedate varjudega orus! Teatud aastaaegadel on Iisraelis leiduvad vadid ja kuristikud üle ujutatud; tulv võib tulla ootamatult ja osutuda maruliseks. Nimetatud paigad on juba oma olemuselt kitsad, järskude külgedega, mis varjavad valguse. Seega loovad sõnad „pime org“ või „surmavarju org“ (1968) ettekujutuse „väga süngetest varjudest“ või „sügavast pimedusest“.

`Mõtle neile kordadele, mil oled olnud isiklikus „surmavarju orus“. Mis tunne oli? Kas kartsid, kuigi teadsid, et Karjane oli sealsamas? Millised piiblisalmid olid sinu jaoks tookord kõige väärtuslikumad ja miks?`

Mida sa arvad, kuidas lambad sellesse orgu sattusid? Kas arvad, et lambad läksid sinna omapäi, või juhtis Karjane neid sellist teed mööda? Selgita oma vastust.

Elisabeth Elliot kirjutab: „Lammas, kes leidis ennast surmavarju orust, võis teha järelduse, et teda juhiti valesti. Kuid selleks, et ta õpiks olema kartmatu, oli tal vaja pimedus läbida. Karjane on endiselt temaga.“ – „Quest for Love“ (Grand Rapids, MI: Revell Books, 1996), lk 218.

`Oled sa kunagi tundnud, et sind on sellesse orgu „valesti juhitud“? Kuidas sa tol ajal Jumalasse suhtusid? Miks on Karjane sinu arvates valmis võtma riski, et me mõistame Teda vääriti, kui Ta lubab meil astuda pimedasse orgu?`