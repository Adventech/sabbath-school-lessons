---
title: Misjonilugu
date: 01/07/2022
---

#### 11 valduses

_Loo on kirja pannud Andrew McChesney._

Higi voolas mööda 11aastase Eduardo nägu, kui ta kuumal suvehommikul oma tänaval rulaga edasi-tagasi sõitis.

„Eduardo Ferreira dos Santos!“ hõikas ema. „Tule tuppa ja pese ennast enne sööki puhtaks.“

Higine ja hingeldav Eduardo suundus otse kööki, unustades pesemise, sest mõtles ainult söögile. Ta jättis tähele panemata elutoas istuva võõra, kes ootas küünte värvimist. Emal oli kodune äri, ilusalong, kus pakuti maniküüri- ja juukselõikusteenuseid.

Enne, kui Eduardo kööki jõudis, astus tema 12aastane õde talle teele ette. „Istu maha ja tõmba hinge,“ ütles õde.

Eduardo vajus kuulekalt esikupingile. Kohe pääses ta huulilt pöörane kisa. Tema noor ihu väänles krampides. Ema tormas poisi juurde. Eduardo suu kaudu rääkis madal, moondunud hääl, mis käskis emal poja üle anda või tema surma pealt vaadata.

Ema hakkas nutma. Elutoas olnud võõras tuli ema selja taha. „Ärge muretsege,“ ütles naine. „Teie poeg on valitud meie rühma liikmeks. Ma olen candomblé juht.“

Ema oli candomblést kuulnud. See oli religioon, mis jõudis Brasiiliasse 19. sajandi algupoolel Aafrikast tulnud orjalaevadega. Candomblé õpetab, et jumalate vaimud võtavad inimese oma valdusesse. Kuid need vaimud ei ole jumalad, vaid pattulangenud inglid. Üks neist võttis Eduardo oma valdusesse, üks kuri vaim leegioniga, kes võõrast ümbritsesid.

Mõne aja pärast kuri vaim lahkus ja Eduardo oli taas normaalne. Ta ei mäletanud juhtunust midagi, aga ema ei suutnud seda unustada ja viis poisi candomblé templisse. Templi preestrid tervitasid Eduardot, nagu oleks too kuningas.

„Milline au,“ ütles üks. „Sind on isiklikult välja valitud,“ ütles teine.

Alles 11aastane Eduardo tehti tuttavaks spiritismiga ja kuradi teenimisega. Järgmise seitsme aasta jooksul veetis ta templis palju aega, sest õppis preestriks. Kurjad vaimud rääkisid talle ja tema kaudu. Tähtsaim on aru saada, ütlesid nad, et ta kunagi tööd pooleli ei jätaks. Kui ta on asunud ülesannet täitma, tuleb see tal lõpuni viia.

Täiskasvanuna sai Eduardost templi ülempreester. Ta teenis raha inimestelt, kes tahtsid, et ta neaks nende vaenlasi. Aga ta ei suutnud kõiki needa. Kurjad vaimud keelasid tal panna needust seitsmenda päeva adventistidele ja teistele protestantlikele kristlastele. Nad on kaitse all, ütlesid vaimud, lisades, et iga katse neid kristlasi needa võib viia selleni, et Eduardo kaotab oma volitused. Samuti panid vaimud Eduardole keelu mitte suhelda adventistide ja muude protestantidega.

Eduardo leidis vabaabielunaise Sidilene Silvia De Oliveira ja neile sündis poeg Eduardo Junior. Elu oli rahulik kuni päevani, mil Junior ütles, et ta tahab astuda seitsmenda päeva adventistide kogudusse.

_Sinu kolmeteistkümnenda hingamispäeva annetus aitab Lõuna-Ameerika divisjonis avada kaheksa kogudust, neli neist Brasiilias, kus elab Eduardo Ferreira dos Santos oma perega._