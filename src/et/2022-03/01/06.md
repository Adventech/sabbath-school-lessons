---
title: Teekonna kohta käiv tõotus
date: 30/06/2022
---

„Ainult headus ja heldus järgivad mind kõik mu elupäevad ja ma jään Issanda kotta eluajaks“ (Ps 23:6).

Kui oleme orus või ümbritsevad meid vaenlased, on meil kiusatus mõelda, et oleme üksi jäetud. Pahatihti on tunne, et Jumal pole palju teinud: kui Tema oleks aidanud, ei oleks me enda meelest sellisesse olukorda sattunud. Taavet näeb toimuvat aga ilmselgelt teisiti.

`Katsumuste kiuste toob Taavet Ps 23:6 välja kaks kindlat tõsiasja. Mis need on? (Vaata ka Ef 1:4; 2Pt 1:10; Hb 11:13–15.)`

Mõnes tõlkes öeldakse, et headus ja vankumatu armastus (Jumala lepinguline kohustus) „järgivad“ mind kõik mu elupäevad. Tegelikult on algne tegusõna jõulisema tähendusega ja see salm kõlab nii, et headus ja vankumatu armastus „jälitavad“ mind kõik mu elupäevad. (Tegemist on sama heebreakeelse tegusõnaga, mida kasutatakse sellistes salmides nagu 1Ms 14:14; Jos 10:19 ja 1Sm 25:29, kus „jälitamise/tagaajamise“ mõte tuleb väga selgelt esile.)

`Millise kujutluspildi loovad sinus sõnad, et headus ja vankumatu armastus „ajavad sind taga“? Mida tahtis Taavet sinu meelest Jumala kohta öelda, kui ta Jumala hoolt selliselt kirjeldas?`

Vaatamata sellele, kui sügav on org ja kui visad vastased, on väljaspool kahtlust Jumala headus ja vankumatu armastus ning tahe juhtida meid kuni meie teekonna lõpuni. Kui selline teadmine aitas Jeesusel vastu pidada Kolgata sündmuste käigus, siis tuleb ka meil need mõtted oma südamesse vajutada.

On aga kordi, mil neil, kellest hoolime, on palju küsimusi. Taaveti kombel ei ole parim viis niisugustele küsimustele vastamiseks pikk teoloogiline kirjeldus selle kohta, mida Jumal teha suudab. Pigem, nagu Taavet Ps 23:6 näitab, võime tõde Jumalast esile tuua oma isikliku veendumuse jagamise kaudu.

`Milline sinu isiklik Jumala tundmise kogemus kinnitab ilmekalt, et Tema headus ja vankumatu armastus ajavad meid taga? Millise näite võid lisada Piiblist? Kuidas rääkida sellest kaasinimestele, kes kahtlevad Jumala kindlas hoolitsuses? Kuidas on rist sellise „jälitamise“ suurim näide?`