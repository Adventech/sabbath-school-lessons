---
title: Distsiplineeritud tahe  
date: 02/08/2022  
---

Meie tahte üheks suurimaks vaenlaseks on meie oma tunded. Elame kultuuris, kus meie meeli pommitatakse üha enam piltide ja muusikaga, mis on mõeldud vallandama emotsioone – viha, hirmu või lõbu – ilma, et me seda taipaksimegi. Sageli mõtleme ju nii: „Mida ma tunnen, et tahan õhtuks süüa?“ „Mida ma tunnen, et tahan homme teha?“ „Kas tunnen ennast hästi, kui selle ostan?“ Seega on tunded meie otsuste tegemisega tihedalt seotud. Tunded pole iseenesest halvad, kuid sellel, mida inimene millegi suhtes tunneb, on vähe tegemist sellega, mis on õige või parim. On tõsi, et tunded võivad meile valetada („Süda on petlikum kui kõik muu“ [Jr 17:9]) ja loovad reaalsusest eksliku pildi. Nii langetame tunnete ajel halbu valikuid ning satume iseenda tehtud tulekuumusesse.

`Millised näited saad tuua Piiblist selle kohta, kui inimesed tegid oma valikud tunnetepõhiselt, mitte aga Jumala Sõna põhjal? Millised olid tagajärjed? Vaata näiteks 1Ms 3:6; 2Sm 11:2–4; Gl 2:11, 12.`

`Loe 1Pt 1:13. Mis on Peetuse mure ja mida ta tahab, et lugejad tegelikult teeksid?`

Peetrus sai aru, et mõistus on meie kontrollida oleva keha tüür. Võta mõistuse kontroll ära ja oleme igasuguste tundetuulte meelevallas.

Kujutle, et sammud kitsast rada pidi Karjase kodu poole. Teel olles näed paljusid eri suundadesse minevaid radu. Osa selliseid radu viib kohtadesse, mida me külastada ei taha. Teised on ahvatluseks; need köidavad meie tundeid, meie emotsioone ja soove. Juhul, kui suundume sellisele rajale, lahkume õigelt teelt ja läheme kuhugi, kust võib olla ääretult raske välja saada.

`Milliste tähtsate otsustega tuleb sul rinda pista? Küsi endalt ausalt: „Kuidas märgata, kui teen oma valikuid tunnete, emotsioonide ja soovide põhjal, selle asemel, et põhineda Jumala Sõnale?“`