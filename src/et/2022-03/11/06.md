---
title: Õppida Issandast rõõmu tundma
date: 08/09/2022
---

`„Olgu sul rõõm Issandast; siis ta annab sulle, mida su süda kutsub“ (Ps 37:4).`

Ps 37:4 on imeline tõotus. Kujuta ette, et saad midagi, mida oled alati tahtnud. Südamesoovide täitmine sõltub aga sellest, kas süda tunneb rõõmu Issandast. Niisiis, mida tähendab „olgu sul rõõm Issandast“?

`Loe Ps 37:1–11. Kontekst, kuhu Ps 37:4 kuulub, võib pisut üllatada. Taavet kirjutab, et teda ümbritsevad inimesed, kes töötavad vastu Jumalale ja temale. Kui inimesed töötavad meile vastu, on meie jaoks sageli loomulik vihastada või asuda end õigustama. Taavet aga soovitab midagi muud.`

Millist nõu annab Taavet alljärgnevate salmide põhjal Jumala rahvale, kes on sellises olukorras?

`Ps 37:1`

`Ps 37:5`

`Ps 37:7`

`Ps 37:8`

`Loe nüüd uuesti Ps 37:4. Mida tähendab „olgu sul rõõm Issandast“ äsja uuritud salmide kontekstis?`

Taavet kordab ikka ja jälle erineva nurga alt: „Usalda Jumalat.“ Usalda Tema tegutsemist. Ära ärritu, sest Jumal on sinu Jumal ja töötab sinu kasuks – isegi praegu. Sa ei pea ise ründama ega proovima asju korda ajada. Sinu taevane Isa juhib. Usalda Teda. Usalda Teda täiesti.

Sellises kaastekstis paneb Taavet kirja sõnad „olgu sul rõõm Issandast“. Jumalast rõõmu tunda tähendab, et elame pidevalt usaldades. Miski ei saa meie rahu rikkuda, sest Jumal on kohal ja tegutseb. Võime Teda tänada ja kiita, võime lausa naeratada, sest keegi ei saa meie Jumalat üle trumbata! Kui õpime nii tegema, siis antakse meile päriselt seda, mida meie hing igatseb – seda, mida armastav Isa tahab meile anda ajal, millest on meile ja Tema riigile kõige rohkem kasu.

`Kuidas õppida tundma rõõmu Issandast? Võta aega palveks ja otsi Jumala juhtimist selles, kuidas rõõm Issandast sinu elus tõeliseks saaks.`
