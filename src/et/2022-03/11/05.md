---
title: Eelija - kiirustamise probleem
date: 07/09/2022
---

Vahekordade klaarimine Karmeli mäel oli lõppenud (1Kn 18. ptk). Tuli taevast oli langenud, kogu rahvas oli tunnistanud, et Jumal on tõeline Jumal, ning valeprohvetid surmati. Jumal oli süüst vabastatud. Võiks mõelda, et päeva lõpuks oli Eelija vaimujõud kasvanud, aga ühtäkki kuulis ta midagi, mis kohutas teda niivõrd, et ta tahtis surra. Loe edasi 1Kn 19:1–9. Viimane salm siin paneb muretsema: „Ja vaata, temale tuli Issanda sõna, kes küsis temalt: „Mis sa siin teed, Eelija?“ (1Kn 19:9). On ilmne, et Eelija hirm pani ta jooksma ja ta leidis ennast valest kohast.

`Pärast seda, kui Issand oli Karmeli mäel väga võimsalt sekkunud, võiks eeldada, et Eelija pakatas usust ja usaldusest. Selle asemel põgenes ta elu eest. Mida õpime tema halvast eeskujust?`

See lugu ilmestab tõsiasja, et kui kiirustame, võime end väga lihtsalt leida valest kohast. Hirm valdas Eelijat ja sundis teda kõrbesse jooksma, kus ta soovis, et poleks iial sündinud. Aga palju muudki võib meid panna välja jooksma plaanidest, mida Jumal on meie jaoks mõelnud.

`Loe järgnevad salmid. 1Ms 16:1–3; 4Ms 20:10–12; Km 14:1–3; Mt 20:20, 21; Lk 9:52–56; Ap 9:1. Mis pani siinkirjeldatud tegelased Jumala tahte alt välja jooksma?`

Väga lihtne on lasta näiteks ambitsioonil, vihal, kirel, usupuudusel või arvataval „agarusel“ Issanda pärast panna meid tormama sinna, kus me ei peaks olema. Mitte keegi ei ole selle ohu eest kaitstud. Ainsaks lahenduseks on kasvatada usaldavat usku Jumala headusesse ja halastusse. Me ju teame, et Ta armastab meid ja tahab meie jaoks parimat. Usu kasvatamine ei käi kiiresti. Usk on küll and, aga seda on vaja juurutada, kasvatada ja kiivalt valvata.