---
title: Müürid langevad palvetades
date: 22/08/2022
---

On olemas väljend „ennast nurka värvima“. Kujuta ette, et värvid toa põrandat, aga lõpetama hakates taipad, et oled jõudnud nurka ega saa sealt välja ilma, et astuksid värske värvi peale. Sul tuleb jääda sinna, kuni põrand kuivab!

Mõnikord näib meie usk meid nurka värvivat. Jõuame mõnda olukorda, kus meie usk „seab meile lõksu“, on nagu värske värv põrandal. Vaatleme seda olukorda ja meil jääb üle kas lüüa käega Jumalale, usule ja kõigele, millesse oleme uskunud, või uskuda võimatuna näivat.

Jumal juhtis iisraellased nurka. Pärast 40-aastast kõrberännakut ei viinud Ta oma rahvast inimtühjale, rahulikule rohumaale. Jumal juhtis nad tolle piirkonna ühe tugevaima kindluslinnani. Siis tuli neil käia kuus päeva vaikides ümber Jeeriko. Seitsmendal päeval käskis Jumal neil kisada – ning see kisa koos pasuna­helidega tõi võidu.

`Loe Jos 5:13–6:20. Mida püüab Jumal iisraellastele õpetada?`

Kõvasti kisendamise mõte polnud põhjustada vibratsiooni, et panna seinad varisema. Kui Jumal kutsus iisraellasi üles „karjuma“, siis oli tegemist samalaadse karjumisega, millest Taavet kirjutab 66. psalmis: „Hõisake Jumalale, kõik ilmamaa! Ülistage mängides tema nime au, andke temale au ja kiitust“ (Ps 66:1, 2). See karjumine oli Jumala kiitmine! Olles kuus päeva näinud hiiglaslikke müüre, oli rahvas küllap jõudnud järeldusele, et neid polnud võimalik ise maha kiskuda.

`Kuidas aitab see aru saada Hb 11:30 esitatud mõttest?`

Kui Jumal hakkab meie elus tegema midagi uut , võib Ta tuua meid Jeerikoni, sest Tal võib olla vaja õpetada meile, et võidujõud ei peitu meie enda tugevuses ja strateegias. Kõik vajaminev tuleb väljastpoolt meid. Niisiis, ükskõik, mis meie ees on ja kui tahes ületamatuna see näib, on meie osa tänada ja kiita Jumalat – kõige meile vajamineva allikat. See on tegutsev usk.