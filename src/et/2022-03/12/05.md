---
title: Enesekindlus
date: 14/09/2022
---

Kui Eeva tegi Eedeni aias pattu, ei olnud põhjus ainult Jumala sõnades kahtlemises. Probleemi tuum oli selles, et ta uskus endal olevat piisavalt tarkust otsustamaks, mis oli hea ja õige. Ta usaldas oma otsustusvõimet. Kui toetume oma otsustusvõimele selle asemel, et usaldada Jumala Sõna, avame ukse kõiksugustele probleemidele.

Sauli lugu näitab hästi teekonda enesekindlusesse ja sealt edasi tragöödiani, mis sellele kiiresti järgnes. Saamuel võidis Sauli Jumala rahva kuningaks (1Sm 10:1). Siis edastas ta Saulile konkreetsed juhised (1Sm 10:8), aga Saul ei võtnud neid kuulda.

`Loe loo järgmist osa 1Sm 13:1–14. Millised Sauli teod viisid allakäiguni?`

Saul astus varsti pärast kuningaks kuulutamist kolm sammu, mis viisid teda enesekindluse teel allapoole. Probleem on selles, et ükski samm iseenesest ei olnud kuigi halb. Ometi olid tragöödia seemned neis olemas, sest iga samm astuti Jumalast sõltumatult. Pane tähele, mis järjekorras Sauli langus toimus.

1. Saul ütles: „Kui ma nägin“ – väeüksuste laiali valgumist ja Saamueli äraolekut (1Sm 13:11). Saul oli surve all ning hindas toimuvat oma silma järgi.

2. Saul liikus „ma nägin“ juurest „ma mõtlesin“ juurde – et vilistid vallutavad nad (1Sm 13:12). See, mida ta oma silmaga nägi, kujundas seda, mida ta olukorra kohta ütles ehk oletas.

3. Saul liikus „ma mõtlesin“ juurest „ma söandasin“ /„ma tundsin“ juurde – olin sunnitud ohverdama (1Sm 13:12, NKJV). Sauli mõeldu kujundas nüüd tema tundeid.

Me kõik oleme toiminud samamoodi: usaldame oma inimlikku nägemis­võimet, mis viib meid oma inimliku mõtte usaldamiseni, mis omakorda viib inimlike tunnete usaldamiseni. Ja siis tegutseme nende tunnete järgi.

`Mida sa arvad, miks oli Saulil väga lihtne oma otsustusvõimet järgida, kuigi Jumala selged juhtnöörid kõlasid tal veel kõrvus? Kui teame, et oleme nii nõrgad ja meie teadmine on nii puudulik, siis miks püüame ikkagi loota iseendale? Mida teha, et õppida Issanda korraldusi usaldama rohkem kui iseennast?`