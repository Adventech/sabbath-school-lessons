---
title: Valmidus kuulata  
date: 13/09/2022  
---

„Ja Issand tuli ning seisis ja hüüdis nagu eelmistel kordadel: „Saamuel! Saamuel!“ Ja Saamuel vastas: „Räägi, sest su sulane kuuleb!“ (1Sm 3:10).

Oled sa kunagi kuulnud Püha Vaimu vaikset häält, mida eirasid? Sellest tulenevalt läks kõik valesti ja sa mõtlesid hiljem endamisi: _Oh, miks ma ometi ei kuulanud?_

Saamueli esimene raamat räägib loo ühest vanast mehest ja kahest jumalavallatust pojast, kes ei kuulanud Issandat, ning poisikesest, kes Teda kuulas. Kuigi Issandalt tuli karm hoiatus, ei muutnud oma kurssi need inimesed, kel oli vaja seda muuta.

`Loe 1Sm 2:12–3:18. Kuidas erinevad need, kes kuulavad Issandat, neist, kes ei kuula?`

Eeli pojad mõtlesid kõige muu kui Jumala peale. Ja paistis, et isegi Eeli, kes küll pärast Jumala tahte kuulmist oma poegadega rääkis, ei teinud teisiti. Ilmselgelt polnud tema pojad valmis oma elu üksikasju Jumala tahtele allutama. Noore Saamueliga oli hoopis teisiti!

Jutlustaja Charles Stanley kirjeldab, kui oluline on arendada avatust Jumala hääle suhtes, mida ta nimetab „lülitumiseks neutraalasendisse“. Ta ütleb: „Püha Vaim… ei räägi selleks, et infot edastada. Ta räägib selleks, et vastust kuulda. Ta teab, millal meie plaanid köidavad meie tähelepanu sedavõrd, et midagi vastupidist soovitada on aja raiskamine. Kui see on nii, siis sageli Ta vaikib. Ta ootab, et muutuksime piisavalt neutraalseks esmalt kuulamiseks ja siis kuuletumiseks.“ – „The Wonderful Spirit-Filled Life“ (Nashville, TN: Thomas Nelson Publishers, 1992), lk 179, 180.

`Mida mõtles Stanley sinu meelest „piisavalt neutraalseks“ muutumise all? Mõtle, kui avatud oled sina Jumalale. Mis takistab sul olemast „kuulamiseks ja siis kuuletumiseks piisavalt neutraalne“? Mida on sul vaja oma elus ette võtta, et arendada avatust Jumala häälele ja kindlameelsust kuuletuda Tema juhistele?`
