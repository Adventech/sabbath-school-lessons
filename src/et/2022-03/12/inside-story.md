---
title: Misjonilugu
date: 16/09/2022
---

#### Isa ristitakse!

_Loo on kirja pannud Andrew McChesney._

Lõpuks saabus isa ristimispäev ning ta läks koos ema ja Junioriga Manau keskuses paiknevasse seitsmenda päeva adventistide kirikusse. Ristimine pidi toimuma selles suuremas kirikus. Suures kirikus istus juba umbes 400 inimest. Adventkoguduse Kesk-Amazonase Liidu (kelle haldusalas on ka Manau) esimees Pastor Sergio Alan A. Caxeta küsis emalt, kes istus koos Junioriga esiritta, kuidas ta ennast tunneb. „Meiega on kõik hästi,“ ütles õnnelikult naeratav ema. Pastor tunnistas, et oli end selle õhtupooliku ees ebakindlalt tundnud. Siis oli ta palvetanud: „Issand, palun aita mind. Ma ei toetu oma tugevusele. Ma tahan Sinu rahu ja kindlustunnet, et Sinu vägi on kohal, kui ma Eduardo ristin.“ Pärast palvet olid kõik kahtlused hajunud.

Alfa kogudusepere pastor Ricardo Coelho viis isa rõdule, kus olid kohad varutud Alfa koguduse 300 liikmele. Isa tervitas inimesi, nende hulgas Dilma Araujos dos Santost ja tema poega Cliffersoni, kes tegi esimesena pere adventkogudusega tuttavaks. Siis palus pastor Ricardo isal alla tulla, et ristimisrüü selga panna.

Kui isa mööda treppi allapoole astus, tormas järsku üks mees trepist üles tema suunas. Isa vaatas mehele pingsalt otsa ja kui nende pilgud kohtusid, olid mehe pupillid märgatavalt laienenud ning silmad valged. Siis kukkus mees maha ja väänles trepil. „Olen saanud korralduse ta tappa!“ kisendas ta.

Mees oli taskusse peitnud väikese pistoda, samasuguse nagu see, mida isa oli kord templis ohvriloomade jaoks kasutanud. Aga enne, kui ta jõudis pistoda välja tõmmata, tõstsid pastor Ricardo ja veel mitu meest ta üles ning talutasid tagaruumi, kus nad relva leidsid.

Mõne aja pärast astus isa ristimisbasseini. Alfa koguduse liikmed laulsid rõdult kiituslaulu, kui ta vee alla vajutati.

Pärast kõneles pastor Ricardo kogudusele rünnakukatsest ja kutsus ette Luizi-nimelise arsti, et tema lähemalt räägiks. Luiz, kes oli ründaja tagaruumis läbi vaadanud, oli kiriku sage külastaja, kuid polnud oma elu veel Jeesusele pühendanud. „Kuni tänaseni ei saanud ma aru Kristuse ja Saatana vahel toimuva suure võitluse tegelikkusest,“ ütles ta ja ta hääl värises. „Nägin seda nüüd oma silmaga. Tänu Issandale, et midagi halba ei juhtunud. Siin oli tegev Jumala vägi.“ Ta hakkas nutma. „Katsusin kardioloogina ründaja pulssi,“ ütles ta. „Ma pole iial midagi nii ebanormaalset näinud. Tema südame löögisagedus oli ülikiire. Ükski inimene ei saa sellise pulsisagedusega elada.“

See kogemus muutis Luizi elu ja ta otsustas saada ristitud.

Tuli välja, et noaga ründaja oli mõnda aega heidelnud saatanlikes võrkudes. Kurjad vaimud lahkusid, kui pastor talle mitu kuud hiljem piiblitunde andis. Isa ristimise kaudu juhiti Jeesuse juurde vähemalt kaks inimhinge.

_Sinu kolmeteistkümnenda hingamispäeva annetus aitab Lõuna-Ameerika divisjonis avada kaheksa kogudust, neli neist Brasiilias, kus elab isa (Eduardo Ferreira dos Santos) oma perega._
