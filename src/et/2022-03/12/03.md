---
title: Suremine tuleb enne Jumala tahte teadasaamist
date: 12/09/2022
---

Paljud kristlased püüavad siiralt teada saada Jumala tahet nende elu jaoks. „Kui ma vaid teaksin, mis on Jumala tahe minu elu jaoks, ohverdaksin ma Tema nimel kõik.“ Aga isegi pärast sellist lubadust Jumalale võime olla endiselt segaduses, mis siis Tema tahe on. Sellise segaduse põhjuse leiame Rm 12:1, 2. Paulus kirjeldab, kuidas tunda Jumala tahet, ning toob esile tähtsa mõtte: kui soovid teada, mis on Jumala tahe, pead kõigepealt ohverdama!

**Loe Rm 12:1, 2. Paulus kirjutab, et suudame „katsuda läbi, mis on Jumala tahtmine“ (Rm 12:2), siis kui:**

1. saame õigesti aru „Jumala halastusest“ meie suhtes (Rm 12:1);

2. toome ennast Jumalale justkui elavaks ohvriks (Rm 12:1);

3. meie meel uueneb (Rm 12:2).

Ainult uuenenud meel suudab Jumala tahtmisest õigesti aru saada. Aga see uuenemine sõltub esmalt oma minale suremisest. Kristuse kannatamine meie eest ei olnud piisav – Tal tuli surra.

Palveta, et Püha Vaim näitaks sulle iga valdkonda, milles sa ei ole jäägitult „surnud“. Mille kohta peab Püha Vaim ütlema, et sul on vaja sellest loobuda, enne kui sinust saab „elav ohver“ Jumalale?

Kui mõni valdkond meie elus ei ole enese mina jaoks täiesti surnud, laseb Jumal olla meil sulatustiiglis, et murekohtadele tähelepanu pöörata. Meie kannatused aitavad meil oma patuga silmitsi seista, kuid ühtlasi võimaldavad need ka taibata, kuidas Jeesus ennast meie eest ohverdas. Elisabeth Elliot kirjutab: „Meie südame sügavaimate igatsuste alistamine viib meid väga lähedale risti mõistmisele… Meie oma ristilöömise kogemus, kuigi mõõtmatult väiksem meie Päästja omast, annab meile sellegipoolest võimaluse hakata Teda tundma Tema kannatuste osaduses. Iga kannatusega kutsub Ta meid sellesse osadusse.“ – Elisabeth Elliot, „Quest for Love“ (Grand Rapids, MI: Fleming H. Revell, 1996), lk 182.

`Loe Rm 12:1, 2 ja palveta selle pärast. Mõtle, millest peaksid loobuma, et ohvriks saada. Kuidas aitab see sul aru saada kannatustest, mida Jeesus sinu pärast ristil tundis? Kuidas aitab selline teadmine sul astuda osadusse Jeesusega ja Tema kannatustega?`
