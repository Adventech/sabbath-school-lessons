---
title: Kannab kõik meie mured  
date: 17/08/2022  
---

Mõne inimese kodus on silt sõnadega „Milleks palvetada, kui sa võid muretseda?“. Muigame selle peale, sest teame, kui sageli me pigem muretseme kui tuleme Jumala juurde ja anname murekoorma Tema kätte.

Keegi ütles kord, et kui elu hakkab sõlme minema, anna see Jumala kätte ja lase Temal sõlmed lahti harutada. Jumal igatseb väga seda meie heaks teha. Siiski õnnestub meil hämmastaval moel rippuda oma probleemide küljes seni, kuni oleme katkemas. Miks ootame Issanda juurde minekuga niikaua, kuni oleme meeleheitel?

`Loe 1Pt 5:7. Peetrus tsiteerib Ps 55:22. Mis on siin põhisõnum? Vaata ka Mt 6:25–33.`

1Pt 5:7 on väga lihtne salm. Siia pole peidetud mingit saladust ning see tähendab just seda, mida ütleb. Heitmine tähendabki ju viskamist, ära andmist, et see, mis põhjustab valu ja muret, poleks enam sinuga seotud. Aga muidugi ei heida me koormaid lihtsalt kuhugi. Meie mured ei kao tühjusesse. Anname need oma Isale taevas, kes tõotab need korda ajada. Sellest räägibki Jeesus Matteuse evangeeliumi salmides. Probleem pole mitte ülesande keerukuses, vaid pigem selles, et nii teha näib liiga kerge, liiga hea, et olla tõsi.

Ärevusel on palju põhjuseid. Näiteks pinged tööl. Ootamatu kriitika. Tunne, et meid ei taheta või ei armastata. Mure tervise pärast või raha-asjades. Tunne, et me pole Jumala jaoks piisavalt head. Uskumine, et Jumal ei anna meile andeks.

Ükskõik, millised on probleemid, on üheks põhjuseks, miks me nende küljes ripume, arvamus, et saame ise hakkama paremini kui keegi teine. Kuid Peetrus õhutab meid sellise suhtumise korral järele mõtlema. Põhjus, miks mitte muretseda, peitub selles, et Jumal kannab hoolt. Aga kas Jumal ikka kannab piisavalt hoolt ja sekkub siis, kui ähvardab näiteks abielulahutus või tunneme ennast täiesti kasutult? Piibli põhjal hoolib Tema piisavalt, et iga olukorda muuta.

Mis tekitab sulle praegu muret? Ükskõik kui õigustatud need mured on, ükskõik kui koormavad need on – kas Issandale on miski liiga raske? Ehk on meie suurim probleem selles, et kuigi usume, et Jumal teab meie muresid ja saab need korda seada, ei usu me, et Ta lahendab olukorra nii, nagu meie tahame. Mõtle äsjaöeldu üle ja küsi endalt, kui õige see sinu elus on.