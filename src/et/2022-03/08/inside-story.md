---
title: Misjonilugu
date: 19/08/2022
---

#### Laulatatud Kristusega

_Loo on kirja pannud Andrew McChesney._

Nädal pärast seda, kui isa andis oma südame Jeesusele, hakkas ta puhastama templit Manaus, Brasiilias. Ta kogus kokku kujud ning kivialtarid, millel oli loomi ohverdanud ja kurjade vaimude ees kummardanud. Vaimude palvel saatis isa templi varanduse kahele naisele ühes teises linnas.

Isa lõpetas oma tegevuse reedel. Kui ta autosse istus, lõrisesid kurjad vaimud, et nad tapavad ta. Äkitselt sisenes autosse tume inimesekujuline vari, mis koosnes kolmest vaimust. Vaimud juhtisid isa tähelepanu kaugele valgusele. Valgusest paistis porine rist. Vaimud irvitasid, et nüüd on isaga lõpp. „Kas ma võin surmamõistetud mehena viimased sõnad öelda?“ küsis isa. Vastust ootamata lausus ta: „Jeesus, palun istu autos minu kõrval ja vii mind koju.“ Tume vari kadus. See oli esimene kord, kui isa Jeesust kõnetas, ning ta tundis ennast kaitstuna.

Järgmisel hommikul oli isa esimest korda hingamispäevasel jumalateenistusel. Oli osasaamisteenistus ja ta tajus samasugust üleloomulikku energiat, mida oli kogenud Juniori ristimise ajal. Kui keegi isa jalgu pesi, libisesid silme eest mööda ta patud. Pisarad voolasid, kui isa palus Jumalal talle andeks anda. Ta tundis, justkui oleks Püha Vaim ta puhtaks pesnud.

Mõne aja pärast tegi isa emale abieluettepaneku ja nad astusid seaduslikku abiellu. Ema oli eriti õnnelik. Nüüd võis teda ristida.

Päev enne ema ristimist läksid isa ja Junior Seitsmenda Päeva Adventistide Alfa koguduse kirikusse, et kuulata, kuidas ema kooriharjutusel laulis. Redel, mida kasutati kiriku kaunistamisel, paiskus järsku ümber ja sellel seisnud mees kukkus isale peale, lüües ta vastu põrandat.

Isa kinnitas, et temaga oli kõik korras, aga hakkas hetk hiljem karjuma. Kaks kurja vaimu olid ta vallanud.

Junior jooksis isa juurde. Isa lamas põrandal ja värises kogu kehast. Vaim lõrises tema suu kaudu, et ta oli tahtnud isa redeliga tappa.

Junior oli kuulnud suurest võitlusest Kristuse ja Saatana vahel, kuid ta polnud kunagi oma elus seda nii otse pealt näinud. Ta palvetas. Koor laulis oma algatusel: „Jeesus Kristus, Sina oled Peigmees, Külvaja, mu Isa ja mu Karjane, kallihinnaline Pärl. Kristus, Sa oled kõik kõigeks.“

Ema haaras isa väändunud käed ja püüdis neid sirgu ajada. Need tundusid kohutavalt külmad. Vaimust õhkus vaen ema vastu.

Siis rääkis isa tasasel ja kaugel häälel. „See teeb haiget,“ ütles ta.

Kui oli umbes tund aega palvetatud ja lauldud, muutus isa taas normaalseks.

Kuigi isal olid valud, oli ta koos Junioriga järgmisel hommikul kirikus ja ema ristiti. Vees olles laulis ema rõõmust.

_Sinu kolmeteistkümnenda hingamispäeva annetus aitab Lõuna-Ameerika divisjonis avada kaheksa kogudust, neli neist Brasiilias, kus elab isa (Eduardo Ferreira dos Santos) oma perega._