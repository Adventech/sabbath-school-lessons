---
title: Kes on meie isa
date: 08/08/2022
---

Oswald Chambers kirjutab: „Oled sa küsinud Jumalalt, mida Ta tegema hakkab? Iial ei ütle Ta seda sulle. Jumal ei räägi sulle, mis Tal teoksil on; Ta ilmutab sulle, kes Ta on.“ – „My Utmost for His Highest“ (Uhrichsville, OH: Barbour and Company, Inc., 1963), Jan. 2.

Mida Chambers sinu meelest sellega mõtleb?

Teame, et Iiobi raamat algab Iiobi jaoks tohutu isikliku tragöödiaga. Ta jääb ilma kõigest peale elu ja oma naise, kes soovitab Iiobile: „Nea Jumalat ja sure!“ (Ii 2:9) Sellele järgneb arutelu, mille käigus püüavad tema sõbrad välja selgitada, miks kõik juhtus. Kogu arutluskäigu jooksul Jumal vaikib.

Siis astub Jumal äkki Ii 38. peatükis esile ja küsib: „Kes on see, kes mõistmatute sõnadega tahab varjutada minu nõu?“ (Ii 38:2). Ühtejärge küsib Jumal Iiobilt umbes 60 imekspandavat küsimust. Ava Piibel ning lehitse Iiobi raamatu 38. ja 39. peatükki.

Pärast viimast küsimust ütleb Iiob: „Vaata, ma olen selleks liiga tühine. Mida peaksin sulle vastama? Ma panen käe suu peale. Ma olen kord rääkinud ja ma ei vasta enam, koguni kaks korda, ja enam ma seda ei tee“ (Ii 40:4, 5). Kuid Jumal ei lõpeta. Ta alustab jälle ja küsib teise vooru „suuri“ küsimusi.

`Loe Iiobi viimast vastust Ii 42:1–6. Mida püüdis Jumal öelda ja kuidas see Iiobile mõjus?`

Jumal ei vasta kordagi Iiobi sõprade „miks“-küsimustele. Aga Ta maalib oma hämmastava loomistöö kaudu pildi enda võrreldamatust suurusest. Pärast seda ei vaja Iiob enam ühtki vastust. Selgitamisvajaduse varjutab ülivõimas pilt Jumala väärikusest.

See lugu avab põneva paradoksi. Lootus ja julgustus võrsuvad äratundmisest, et me teame niivõrd vähe. Püüame vaistlikult leida lohutust kõige teadasaamisest ja kui me midagi ei tea, kaob seetõttu julgus. Aga mõnikord toob Jumal esile meie teadmatuse selgitamaks, et inimese lootuse kaitsjaks saab olla ainult meist palju suurem Isik.

`Kas just praegu toimub midagi, millest sa aru ei saa? Kui jah, siis koonda oma tähelepanu Jumala iseloomule. Kuidas annab see sulle lootuse, mida vajad püsima jäämiseks praegu, keset arusaamatusi?`