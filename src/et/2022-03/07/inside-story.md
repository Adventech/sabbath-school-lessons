---
title: Misjonilugu
date: 12/08/2022
---

#### Isa alistub

_Loo on kirjutanud Andrew McChesney._

Neli päeva pärast Juniori ristimist andsid kurjad vaimud isale korralduse tappa oma pere. Vastasel juhul, hoiatasid nad, hävitavad ema ja Junior hoopis tema, sest nad palvetasid tema pärast. Esimest korda leidis isa julguse vastu vaielda. „Mispärast?“ küsis ta. „Kas meie palved pole võimsamad?“

Vaimud taandusid ja käskisid isal lahkuda oma kodust Manaus, Brasiilias. Nad käskisid tal sõita laevaga ühte viiest linnast, kus candomblé preestrid teda ootasid. Aga siis, kui isa püüdis laevapiletit osta, ei olnud ühtegi nimetatud linna piletit saada. Pileteid oli ainult Coari. Isale meenus Coaris elav onu ja ta otsustas sinna sõita.

Onu Cesario Ferreira oli isa nähes ülirõõmus ja korraldas suguvõsa kokkutuleku. Isa ei tundnud sugulasi hästi, aga ta usaldas neile, et kodus oli lahvatanud vaimne vastuolu. Üheksakümne kahe aastane tädi Tereza patsutas teda õlale. „Poeg, sinul on aeg alla anda,“ ütles ta. „Sa oled kogu oma elu teeninud kurje vaime. Nüüd on aeg teenida Jumalat.“

Isa oli vapustatud. „Kas sa oled protestant-kristlane?“ küsis ta, meenutades, et kurjad vaimud olid käskinud tal neist eemale hoida.

Tädi Tereza naeratas ja viipas teiste sugulaste poole, kes samuti naeratasid. „Poeg, me kõik oleme protestandid-kristlased!“ ütles ta.

Järgmisel päeval helistas isa murelikult templi preestrile, et nõu küsida. Onu Cesario, kes hommikusööki valmistas, kuulis kõnet pealt. Kui isa lõpetas, ütles ta: „Poeg, kas sa teadsid, et Jeesus ajas kurjad vaimud välja?“

„Kuidas Ta seda tegi?“ küsis isa.

Kolmel järgneval päeval luges onu Cesario Piiblist lugusid, kuidas Jeesus ajas kurje vaime välja. Neljandal päeval jutustas ta mehest, keda valdas leegion kurje vaime, Markuse 5:1–19. Isa üllatas see, et vaimud ütlesid Jeesusele: „Leegion on mu nimi, sest meid on palju.“ „Täiesti õige!“ teatas ta. „Kui ma läksin kirikusse Juniori ristimisele, läksin ma koos leegioni kurjade vaimudega.“

Viiendal päeval ei jutustanud onu Cesario ühtki lugu. Isa kartis temalt küsida, miks, ja läks pikale jalutuskäigule. Sellel õhtul ärritus ta, kui templi preester palus tema abi ohvriloomade kinni sidumisel.

„Vaimud olgu ise ohvriks!“ purtsatas ta. „Nad käskisid mul tappa mu omaenda poja. Lahendage oma probleemid ilma minuta!“

Ikka veel erutatud isa istus õhtusöögilauda. „Poeg,“ ütles onu Cesario, „kas sa teadsid, et kurat tappis Iiobi pojad ja tütred?“ Isa ei olnud Iiobist kunagi kuulnud ja nuttis, kui ta Piiblist seda lugu kuulis. Lõpuks ütles isa: „Olen otsustanud. Ma löön candomblést lahku ja õpin tundma adventistide Jumalat. Palun palveta. Kurat püüab mind tappa.“

Järgmisel päeval pöördus isa tagasi koju ja tegi oma otsuse emale teatavaks. „Olen valmis olema sinu Jumala järgija,“ ütles ta.

_Sinu kolmeteistkümnenda hingamispäeva annetus aitab Lõuna-Ameerika divisjonis avada kaheksa kogudust, neli neist Brasiilias, kus elab isa (Eduardo Ferreira dos Santos) oma perega._