---
title: Üldplaan  
date: 07/08/2022  
---

Kui meil on valus, on väga kerge mõelda, et tähtis on ainult see, mis meiega juhtub. Kuid tegelik pilt on „minast“ avaram (vaata Ilm 12:7; Rm 8:22).

`Loe Ha 1:1–4. Millega Habakukil rinda pista tuli?`

Võiks eeldada, et Jumal ütleb umbes nii: „Habakuk, see on tõesti kohutav, ma tulen ja aitan sind kohe.“ Aga Jumal vastab hoopis teisiti. Ta räägib Habakukile, et kõik läheb veel hullemaks. Loe Ha 1:5–11.

Assüürlased olid Iisraeli vangi võtnud, aga Jumal lubas, et hullem on veel ees: nüüd viivad babüloonlased ära Juuda rahva. Habakuk kisendab taas Jumala poole 12.–17. salmis ja ootab siis, et kuulda, mida Jumal ütleb.

`Millist lootust pakub Ha 2:2, 3, kus Jumal juhatab sisse hävingukuulutuse Baabülonile?`

Ha 2. peatükk räägib Jumala tõotusest babüloonlased hävitada. Hb 10:37 tsiteerib Ha 2:3 ja viitab, et see prohvetikuulutus käib Messia kohta. Sama kindlalt nagu tõotati Babüloonia hävingut, on meile räägitud „suure Paabeli“ (Ilm 18:2) hävingust.

Habakuk oli lõksus teda ümbritseva suure kurjuse ja Jumala tõotuse vahel, et hullem on ees. Just sellisest kohast leiame end lunastusloos. Meie ümber on tohutu kurjus, aga Piibel kuulutab ette, et hullem on veel tulemas. Habakuk pidas vastu sellepärast, et talle anti näha tervikpilti.

Seepärast suudab Habakuk 3. peatükis öelda nii hämmastava tänupalve selle eest, mida Jumal tulevikus teeb.

`Loe Ha 3:16–19. Millele toetub Habakuki sõnul tema lootus? Millele loodab Jumala rahvas ajal, mil ootab viimaste prohvetlike ilmutuste täitumist? Kuidas saab sellest lootusest sinu lootus?`