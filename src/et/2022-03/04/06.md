---
title: Iseloom ja kogudus
date: 21/07/2022
---

Ühes laulus on umbes sellised sõnad: „Olen kalju, olen saar.“ Oled sa tundnud ennast kunagi nii – tahtnud seista üksi? Võib-olla oled kuulnud inimesi ütlevat: „Minu teekond Jumalaga on eraasi. See on midagi, millest ma rääkida ei taha.“

`Loe Ef 4:11–16. Millest Paulus siin räägib? Millise osa omistab ta kogudusele?`

Paulus kirjeldab efeslastele kogudust ihuna. Jeesus on pea ja Tema inimesed on ülejäänu. Märkad Ef 4:13 lugedes, et sellise kogudusena elamise ülimaks eesmärgiks on saada „täismeheks Kristuse täisea mõõtu mööda“. Selleks vajame igaüht!

Kindlasti on võimalik olla kristlane päris üksi. Just nagu sajandite jooksul on paljud pilgatud ja taga kiusatud inimesed möödapääsmatult pidanud üksi seisma. Tõsiasi, et sellised mehed ja naised pole paindunud neid ümbritseva surve all, tunnistab võimsalt Jumala väest. Nii see on, kuid Paulus tahab rõhutada olulist tõde: parimal viisil kogeme ja avaldame Kristuse täiust siis, kui töötame üksteisega osaduses.

`Mida ütleb Paulus Ef 4:11–16 selle kohta, mis peab juhtuma enne, kui Kristuse täius meie kristlikus koguduses avalduda saab?`

`Mil viisil erineb Kristuse täiust avaldava koguduse tunnistus Kristuse täiust avaldava üksikisiku omast? Milliste tulemusteni viib see suure võitluse kontekstis? Vaata Ef 3:10.`

Omaette või võõrastega on kergem olla meeldiv kui inimeste vastu, keda sa väga hästi tunned või kes sulle ei meeldi. Järelikult, kui oleme selliste inimeste vastu ikkagi armulised ja lahked, oleme vastupandamatud tunnistajad Jumalast.