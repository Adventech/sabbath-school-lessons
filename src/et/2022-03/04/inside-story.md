---
title: Misjonilugu
date: 22/07/2022
---

#### Vaimude vandenõu

_Loo on kirja pannud Andrew McChesney._

Möödus mitu kuud, enne kui ema ja Junior said teada, miks oli isa nad kaheks kuuks hüljanud ning Manaus (Brasiilias) candomblé templis elanud. Sellepärast, et Junior tahtis saada seitsmenda päeva adventistiks.

Pärast seda, kui üks mees ristiti Seitsmenda Päeva Adventistide Alfa kogudusse, rääkis Junior emale, et temagi tahtis ristitud saada. Ema rääkis isale ja isa sai templis kurjadelt vaimudelt korralduse see plaan peatada.

Kodus püüdis isa Juniori veenda, et ta ümber mõtleks, aga poiss jäi kindlaks. Kurjad vaimud hakkasid survet avaldama, öeldes isale, et kui ta Juniori ei takista, tabab teda häving. Isa ei saanud aru, kuidas Juniori ristimine tema hävitaks, aga ta nõustus vaimude plaaniga kolida kodust välja. Vaimud ütlesid, et ema võib ühel päeval kaotada nii abikaasa kui ka oma töö ja peab lõpetama Juniori kirikusse viimise. Isa ei tahtnud kodust ära minna ja oli kogu päeva selle plaani pärast mures. Aga siis, kui ema sel õhtul koguduse ürituselt koju jõudis, sai ta vihaseks ja otsustas lahkuda.

Esialgu toimis plaan vastavalt ettekuulutusele. Järgmisel päeval lahkus isa kodust ja ema kaotas oma töö. Aga plaani ülejäänud osa kukkus läbi. Vaimud olid lootnud, et emal saab raha otsa ja ta lõpetab Juniori kirikusse viimise. Aga siis, kui ema ei suutnud enam kütuse eest maksta, hakkasid koguduseliikmed neid oma autoga sõidutama. Kahe kuu pärast teatasid vaimud, et nad teevad Juniori ristimise takistamiseks uue plaani. Nad käskisid isal koju naasta.

Selle aja kestel oli Junior hakanud käima ristimiseks ettevalmistavates piiblitundides. Ta ühines Rajaleidjatega, võttis osa koguduse muusikatööst ning aitas kogudust helitehnikuna. Kuigi kurjad vaimud olid lubanud Juniori ristimist takistada, kasvas poisi soov üha. Isale tegi tuska, et ka ema hakkas rääkima ristitud saamisest.

Pastor Ricardo pani paika Juniori ristimise aja – 29. oktoober, mil möödus aasta sellest, kui poiss kuulis sõber Cliffersoni majas esimest korda adventkogudusest. Ema igatses saada ristitud samal ajal. Kui ta sellest pastor Ricardole rääkis, vaatas pastor talle tõsiselt otsa. „Sind ei saa ristida, sest sa ei ole seaduslikus abielus,“ ütles ta. Need sõnad olid emale tõeliseks hoobiks. Tema vabaabielu takistas ta soovi koos Junioriga ristitud saada. Pastor Ricardo nägi ta pettumust. „Ära muretse,“ ütles ta. „Palu, et Eduardo sinuga abielluks.“

Pisarad voolasid mööda ema põski, kui ta kirikust lahkus. Ta kahtles, kas isa nõustub sellega. Ometi otsis ta mehe üles. „Ma tahan sinult midagi küsida,“ ütles ta. „Ükskõik, kuidas sa vastad, meie suhe sellest ei muutu. Kas sa tahad minuga abielluda?“

Isa torutas huuli ja vaatas emale suurte kutsikasilmadega otsa. Siis ta nägu tõsines. „Ei,“ ütles ta. „Ma ei abiellu sinuga iialgi.“

_Sinu kolmeteistkümnenda hingamispäeva annetus aitab Lõuna-Ameerika divisjonis avada kaheksa kogudust, neli neist Brasiilias, kus elab isa (Eduardo Ferreira dos Santos) oma perega._