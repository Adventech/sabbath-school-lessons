---
title: Toetav Mõte
date: 22/07/2022
---

Loe Ellen G. White’i raamatust „Sons and Daughters of God“ peatükke „God Promises Us a New Heart of Flesh“, lk 100; raamatust „Kristuse tähendamissõnad“ peatükki „Peigmehele vastu“, orig lk 405–421, ning raamatust „Suur võitlus“ peatükki „Viletsusaeg“, orig lk 613–634.

„Üleüldse on iseloomu arendamine inimese kätte usaldatud töödest tähtsaim ning usinus selles vallas on nüüd tähtsam kui iial varem. Ükski varasem sugupõlv pole pidanud seisma nii tähtsate sündmuste ees. Noored mehed ja noored naised on nüüd ohustatud nii nagu ei iial varem.“ – Ellen G. White, „Kasvatus“, lk 225.

„Selle tähendamissõna kohaselt kerjasid rumalad neitsid õli ega saanud palutut. Öeldu sümboliseerib neid, kes pole oma iseloomu arendamise abil valmistanud ennast kriisiajal püsima jääma. Justkui läheksid nad naabrite juurde ja ütleksid: Anna mulle oma iseloom, muidu hukkun. Need, kes olid targad, ei saanud anda oma õli rumalate neitsite vilkuvatesse lampidesse. Iseloomu ei saa üle kanda. Seda ei saa osta ega müüa; see tuleb omandada. Issand on andnud igaühele võimaluse omandada armuaja jooksul õige iseloom, kuid Issand pole loonud viisi, kuidas üks inimene saaks anda teisele edasi iseloomu, mida ta on arendanud rasketest kogemustest läbi minnes ja suure Õpetaja õppetunde õppides ning mille tõttu suudab ta olla katsumustes kannatlik ja ilmutada usku, mis võib kõrvaldada võimatuna näivad mäed.“ – Ellen G. White, „The Youth’s Instructor“, 16. jaanuar, 1896.

**Küsimused aruteluks:**

1. Mida tähendab „arendada iseloomu“? Kuidas seda teed? Kuivõrd on iseloomu arendamine nähtavalt esikohal sinu ja su koguduse elus?

2. Neljapäevases osas räägiti koguduse olulisusest kristlase elus. Kui hästi toimib su kohalik kogudus Kristuse ihuna? Kui hästi te kogudusena Issandat esindate? Rääkige klassis, mida saate olukorra parandamiseks teha.

3. Rääkige klassis teemal, miks on iseloomu arendamine tähtis, kuigi meid päästetakse üksnes usust Jeesusesse. Kuna meid päästavad Tema õigus ja Tema täiuslik iseloom, siis miks tuleb meil iseloomu arendada?

4. Lapsest peale kurt ja pime Helen Keller kirjutas: „Iseloom ei arene kerguses ja rahus. Ainult katsumustes ja kannatustes saab hing tugevamaks, visioon selgemaks, ambitsioon inspireeritumaks ning saavutatakse edu.“ – „Leadership“, 17. kd, nr 4. Oled sa nõus? Arutlege iseloomu, kannatuse ja suure võitluse vahelise suhte teemal.

---

Annetus >> kohalik kogudus [toeta.advent.ee](https://toeta.advent.ee/)

Päikeseloojang 22.04
