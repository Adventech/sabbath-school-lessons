---
title: Lootus – ellujäämise abivahend
date: 27/07/2022
---

„Meid koormati üliväga üle meie jõu, nii et me koguni kahtlesime oma ellujäämises. Jah, meil oli meie endi arvates surmakäsk juba käes, et me ei loodaks endi, vaid Jumala peale, kes surnud üles äratab“ (2Kr 1:8, 9).

Jumala valitud apostel Paulus kannatas rohkem kui enamik inimesi. Ometi Paulus ei murdunud. Tema tänulikkus Jumala vastu hoopis suurenes. Loe 2Kr 11:23–29 tema raskuste loetelu. Nüüd loe 2Kr 1:3–11.

`2Kr 1:4 ütleb Paulus, et saame Jumalalt kaastunnet ja lohutust sel põhjusel, „et me suudaksime julgustada neid, kes on mis tahes ahistuses, julgustusega, millega Jumal meid endid julgustab“. Mil määral võib kannatus olla kutse teenida teisi? Kuidas muutuda selle võimaluse suhtes ärksamaks?`

Jumal tahab meie kaudu teenida haavata saanud inimesi. See tähendab, et esmalt võib Ta lubada meil kogeda samasuguseid vigastusi. Siis saame pakkuda julgustust: mitte teooriat, vaid omaenda kogemust sellest, kuidas Jumal meid julgustas ja lohutas. See on Jeesuse elust pärit põhimõte (vaata Hb 4:15).

Paulus ei kirjelda oma raskusi nii ilmekalt sellepärast, et enda vastu kaastunnet äratada. Need annavad teadmise, et siis, kui oleme ise sügavikus, sekkub Isa meie julgustamiseks ja lohutamiseks. Võime olla lausa oma elu pärast meeleheitel ja meid võidakse isegi tappa, aga me ei pea kartma, sest Jumal õpetab meid toetuma Temale. Tema on usaldusväärne, sest Jumal „äratab üles surnud“ (2Kr 1:9).

Kui Paulus jätkab evangeeliumi kuulutamist, teab Ta, et Jumal päästab ta ka tulevikus. Paulus suudab jääda kindlaks kolme toetuse najal, mida ta mainib 2Kr 1:10, 11. Esiteks, Jumala tõestatud teod: „Tema päästis meid sellest määratu suurest surmast ja päästab veelgi“ (2Kr 1:10). Teiseks, Paulus on otsustanud hoida oma tähelepanu Jumalal: „Tema, kelle peale me loodame. Jah, ta päästab edaspidigi“ (2Kr 1:10). Kolmandaks, pühade jätkuvad eestpalved: „… kui ka teie eestpalvetega meile appi tulete“ (2Kr 1:11).

`Mida õpid Pauluselt, mis aitab sul võitlustes hoiduda langemast enesehaletsusse?`