---
title: Misjonilugu
date: 23/09/2022
---

### Valmistu kohtuma Jeesusega

_Selle loo on kirja pannud Andrew McChesney._

Kurjad vaimud on vait jäänud. Isa usk Kristusesse sai ristimises võidu Saatana üle. Just sellepärast oli kurat püüdnud seda nii kõvasti ära keelata.

Rahu on täitnud selle pere kodu. Ema on koguduses diakoniss ja laulab endiselt kirikukooris. Junior on 17aastane ja lõpetab keskkooli.

Isa, kes on nüüd 43aastane, on jutustanud oma uskumatut lugu mitmes Brasiilia koguduses ja paljud, kes on seda kuulnud, on pühendanud oma elu Jeesusele. Coaris, kus isa langetas otsuse järgida Jeesust, andis 16 inimest pärast tema tunnistuse kuulmist oma südame Kristusele.

Isa annab au Pühale Vaimule ja ütleb, et inimeste südant muudab Püha Vaim, mitte tema lugu.

„Mu kogemus on rabav, aga ma näen, et Püha Vaim töötab nende südames, kui nad kuulavad,“ ütles ta.

Lisaks oma loost rääkimisele müüb isa Piibleid ning on kinkinud Piibli oma emale, oma vanemale õele ja kahele nooremale vennale. Ta palvetab nende pärast. Tema ema lõpetas candomblé templis kummardamise ammu enne poja ristimist. Kui ema sai teada, et kurjad vaimud tahtsid tema poega tappa, otsustas ta, et tal pole nendega midagi pistmist.

Kuigi isa tunneb rõõmu uuest elust Kristuses, on ta pidevalt valvas ning palvetab ja loeb iga päev Piiblit. Ta tuletab meelde 1. Peetruse 5:8, kus öeldakse: „Olge kained, valvake! Teie süüdistaja, kurat, käib ringi nagu möirgav lõvi, otsides, keda neelata.“ Samuti paneb ta tähele hoiatust Matteuse 12:43–45, kus Jeesus ütleb: „Kui rüve vaim on inimesest välja läinud, käib ta põuaseid paiku pidi hingamist otsides ega leia seda. Siis ta ütleb: „Ma pöördun tagasi oma majja, kust ma välja tulin.“ Ja tulles leiab ta selle tühja olevat ning puhtaks pühitud ja ehitud. Siis ta läheb ja võtab enesega kaasa teist seitse vaimu, kes on kurjemad temast endast, ja nad tulevad ning asuvad sinna elama, ja selle inimese viimane lugu läheb pahemaks kui esimene.“

Aga isa ei karda. „Juba praegu ei ole kuradil mu üle võimu,“ ütleb ta. „Just seda jutlustan ma igas koguduses, mida külastan.“

Ta unistab päevast, mil ta kohtub Jeesusega näost näkku. „Ma palvetan, et Issand ei jätaks mind kunagi maha. Samuti palvetan, et mina ei loobuks Temast,“ ütleb ta. „Palvetan, et jääksin ustavaks ja püsivaks kuni lõpuni. Mul on lootus Teda näha. See on mu lootus.“

_Sinu kolmeteistkümnenda hingamispäeva annetus aitab Lõuna-Ameerika divisjonis avada kaheksa kogudust, neli neist Brasiilias, kus elab isa (Eduardo Ferreira dos Santos) koos ema ja Junioriga._