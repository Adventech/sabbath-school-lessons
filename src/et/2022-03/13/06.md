---
title: Kannatav Jumal
date: 22/09/2022
---

Võiksime sellega juba harjunud olla, et nii kaua, kuni oleme siin maailmas, me kannatame. Pattulangenud olevustena on meie saatus selline. Piiblis ei tõota mitte miski meile midagi muud. Vastupidi…

`Mida on alljärgnevail salmidel käesolevale teemale lisada? Ap 14:22; Fl 1:29; 2Tm 3:12.`

Ometi tuleb meil kannatuste keskel hoida meeles kahte tõsiasja.

Esiteks, meie Issand Kristus on kannatanud hullemini kui keegi meist. Ristil „võttis ta enese peale meie haigused ja kandis meie valusid“ (Js 53:4); meie kogeme üksikisiku kannatust, Tema aga ühist, meie kõigi oma. Tema, kes oli patuta, sai „patuks meie asemel“ (2Kr 5:21) ning kannatas viisil, mida meie, patused olevused, ei suuda ettegi kujutada.

Aga teiseks peaksime kannatuses meeles pidama Kristuse kannatuse tulemust; seda, mida on meile tõotatud tänu Kristuse tegudele meie heaks.

`Loe Jh 10:28; Rm 6:23; Tt 1:2 ja 1Jh 2:25. Mida meile tõotatakse?`

Mida iganes me siin kannatame, on meil igavese elu tõotus – tänu Jeesusele, tänu sellele, et Tema kandis meie pattude eest karistuse, tänu evangeeliumi suurele eelhoolitsusele, mis lubab meil usu läbi Jeesusesse olla juba praegu täiuslikud. Meile kuulub tõotus, et Kristuse tehtu tõttu, Tema täiusliku elu ja täiusliku ohvri täielikkuse ja lõpetatuse tõttu on meie siinne valu-, pettumuste- ja kaotusterohke elu vaid hetk, sähvatus võrreldes igavikuga, mis meid ees ootab; igavikuga uues taevas ja uuel maal, kus pole pattu, kannatusi ega surma. Seda kõike tõotatakse meile ja see on kindel ainult Kristuse ning selle tulekuumuse tõttu, millest Tema läbi käis, selleks, et ühel päeval, peatselt, näeks Ta „oma hingevaeva tasu ja tunneks rahuldust“ (Js 53:11; KJV).