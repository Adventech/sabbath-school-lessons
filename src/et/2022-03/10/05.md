---
title: Suu lukus
date: 31/08/2022
---

Jõulisim näide tasadusest sulatustiiglis on Jeesuse eeskuju. Kui Ta ütles, et tulge „ja õppige minult, sest mina olen tasane ja südamelt alandlik“ (Mt 11:29), siis pidas Ta silmas midagi sellist, mida me ilmselt ette ei kujuta.

`1Pt 2:18–25. Peetrus esitab mõningad üllatavad nõuanded orjadele. Ta kirjeldab, kuidas Jeesus reageeris ebaõiglasele ja valu tekitavale kohtlemisele, ning annab mõista, et Tema on jätnud „teile eeskuju, et te käiksite tema jälgedes“ (1Pt 2:21). Mida saame Peetruse sõnul õppida Jeesuse eeskujust tasaduse ja alandlikkuse kohta tulekuumuses?`

On kohutav vaadata, kuidas keegi kohtleb teist ebaõiglaselt. Ja on äärmiselt piinav, kui meid niimoodi koheldakse. Kuna meil on tavaliselt tugev õiglustunne, tahab meie instinkt ebaõigluse korral „asjad korda ajada“, lähtudes seejuures sellest, mis on meie uskumist mööda õige ja õigustatud viha.

Peetruse sõnade kohaselt elada ei ole kerge. See on ilmselt võimatu, kui me ei võta omaks väga tähtsat tõde – kõikides ebaõiglastes olukordades tuleb meil uskuda, et meie Isa taevas juhib toimuvat ja tegutseb meie kasuks siis, kui Tema tahab. Samuti tähendab see arvestamist võimalusega, et just nagu Jeesust, ei säästeta ka meid tingimata ebaõiglusest. Aga meil tuleb alati meeles pidada, et meie Isa taevas on ikka meiega ja kannab meie eest hoolt.

Peetruse nõuanne, mille ta Jeesuse elu näitel esile toob, üllatab meid, sest ülekohtuste kannatuste ees vaikimine näib tunnistavat Jumala aust paremini kui „inimeste paika panemine“. Kui Kaifas ja Pilaatus Jeesust küsitlesid, võinuks Jeesus rääkida palju, et olukorda parandada ja ennast õigustada, aga Ta ei teinud seda. Tema vaikimine rääkis avalikult Tema tasadusest.

`Kuidas käitud olukorras, mil sind on ebaõiglaselt koheldud? Kuidas rakendad paremini ellu põhimõtteid, mida täna vaatlesime?`