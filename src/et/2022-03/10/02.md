---
title: Murtud leib ja väljavalatud viin
date: 28/08/2022
---

`Oswald Chambers on öelnud, et me peame saama kaasinimeste jaoks „murtud leivaks ja väljavalatud viinaks“. Mida ta sinu meelest selle all mõtleb?`

Kogu Piiblis leidub näiteid inimestest, keda kaasinimeste teenimise nimel „murti“. Mooses kutsuti tegema tööd, kus ta pidi taluma lainete kaupa lõputuid kuulujutte ja virisemist, kui ta juhtis rahvast tõotatud maa poole. Joosepile langes osaks teekond, kus tuli ette reetmist ja vangistamist, enne kui ta sai Egiptuse riigis juhtivale kohale. Igal niisugusel juhul lubas Jumal neid olukordi selleks, et Tema rahva elu saaks Ta armu ja hoole näitelavaks – mitte ainult Tema laste, vaid ka kaasinimeste hüvangu nimel. Jumal võib meid samamoodi kasutada. Sellistes olukordades võime kergesti vihastada või solvuda. Aga nagu eile märkisime, on tasadus Jumalast antud suutlikkus taluda meiega toimuvat „kannatlikult ja ilma pahameeleta“.

`Loe Hs 24:15–27. Mis siin juhtub? Miks pandi Hesekiel sellisesse tiiglisse?`

Jumal ütleb Hs 24:24: „Hesekiel saab teile endeks; te teete just seda, mida tema on teinud. Kui see juhtub, siis teate, et mina olen kõikvõimas Issand“ (NIV). Hesekieli näite kaudu pidi Iisraeli rahvas veenduma Jumala kohta käivas tões – Ta on kõikvõimas Issand – ja elama läbi selle prohvetikuulutuse täitumise, mida Hesekieli elu sümboliseeris. Rahvas kannatas sedasama, millega Hesekielil rinda pista tuli. Kes teab, kui mitu inimest näeb „kõikvõimsat Issandat“ meiegi valu tõttu?

`Varem või hiljem murrab elu meid kõiki. Milline on sinu murdmis­kogemus? Mida sellest õppisid? Kuidas saab Issand kasutada sinu murtud hinge kaasinimeste aitamiseks?`