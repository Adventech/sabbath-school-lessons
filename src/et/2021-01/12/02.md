---
title:  Patu mõju (Js 59. ptk)  
date:  14/03/2021  
---

Js 58:3 küsis rahvas Jumalalt: „Miks me paastume, kui sa seda ei näe, alandame oma hinge, kui sa seda ei märka?“

Js 59:1 aimub aga veel üks küsimus, midagi seesugust: „Miks me nõuame, et Issanda käsi meid päästaks, kui Ta seda ei tee? Miks me hüüame Tema poole, kui Ta ei kuule?“ Jesaja vastab, et Jumal on suuteline päästma ja kuulma (Js 59:1). See aga, et Ta mõlemad tegemata jätab, on täiesti teine lugu.

`Loe Js 59:2. Millise sõnumi annab see vastuseks Js 59:1 küsimusele?`

Jumal ei vali oma rahvast „eirata“ mitte omal soovil, vaid sellepärast, et „teie süüteod on teinud vahe teie ja teie Jumala vahele“ (Js 59:2). Siin on üks sõnaselgeim ütlus kogu Piiblis patu mõju kohta Jumala ja inimese suhtele. Jesaja kasutab 59. peatüki ülejäänud osa sellesama mõtte esiletoomiseks, mida näeme kogu inimkonna ajaloos: patt laostab meie suhte Issandaga ja viib meid igavese hävinguni – sest patt ei eemalda Jumalat meist, vaid eemaldab meid Jumalast.

`Loe 1Ms 3:8. Kuidas paljastab see näide eelmises lõigus esitatud põhimõtte?`

Patt on peamiselt Jumalale käega löömine, Temast ära pööramine. Patutegu tegelikult võimendub, sest tegemist pole üksnes Jumalast eemaldumisega, vaid teo _tagajärg_ paneb patuse veelgi rohkem Issandast ära pöörduma. Patt ei lahuta meid Jumalast mitte sellepärast, et Jumal ei suuda patuseni jõuda (kogu Piibel on ju eelkõige aruanne sellest, kuidas Jumal sirutub patuseid päästma), vaid sellepärast, et patt paneb meid kõrvale lükkama Tema jumalikke lepituskatseid. Just seepärast on nii oluline, et me ei salliks oma elus pattu.

`Mismoodi oled sa päriselt kogenud, kuidas patt põhjustab Jumalast eemaldumist? Mis on sinu enda kogemuse põhjal selle probleemi ainus lahendus?`