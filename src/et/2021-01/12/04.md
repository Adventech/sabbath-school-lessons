---
title:  Kõikehõlmav üleskutse (Js 60 -1, 2)  
date:  16/03/2021  
---

`Millest räägib Js 60:1, 2? Millise kogu Piiblis nähtava põhimõtte toimimist siin näed? Millist lootust see pakub?`

Js 60:1, 2 esitatakse meile pilt Jumalast, kes oma rahvast vangipõlve järel päästab. Seda väljendatakse kujundiga Jumalast, kes loob valguse pimedusse ja suunab tähelepanu lõplikule päästele Kristuses.

`Kelle valguse juurde tulevad rahvad ja kuningad Js 60:3?`

Heebrea keeles on selle isiku puhul kasutatud naissoo ainsust (vaata ka Js 60:1, 2). Tegemist peab olema „Siioniga“, naise kujutisega, keda mainitakse eelmise peatüki lõpu eel (Js 59:20). Seega tulevad Siionisse maailma rahvad, keda katab pimedus. Neid kütkestab Jumala auhiilgus, mis [selle naise] kohal koidab (Js 60:2). „Siionit kutsutakse sisenema valgusesse, mis kuulub talle, ning siis jälgima ja reageerima rahvastele, kui need kogunevad sama valguse juurde.“ – J. Alec Motyer, „The Prophecy of Isaiah: An Introduction and Commentary“, lk 494. Märkad, et kuigi Siion on Jeruusalemm, on rõhk asetatud rohkem rahvale kui füüsilises mõttes linnale.

Js 60. ptk ülejäänud osa arendab edasi 1.–3. salmis sisse toodud mõtet: maailma rahvaid kütkestab Jeruusalemm, mida õnnistab Jumala auhiilguse kohalolu.

`Kuidas kõrvutada seda prohvetikuulutust Jumala lepingulise tõotusega Aabrahamile? 1Ms 12:2, 3. Kas need räägivad üht ja sedasama?`

Jumalal oli ülemaailmne eesmärk, kui Ta valis Aabrahami ja tema järeltulijad: Aabrahami kaudu pidid saama õnnistatud kõik perekonnad maailmas (1Ms 12:3; 1Ms 18:18; 1Ms 22:18). Järelikult oli Jumala leping Aabrahamiga mõeldudki olema leping kogu inimkonnaga Aabrahami _kaudu_. Tema ja ta järeltulijad pidid olema kanalid, mille kaudu maailmale Jumalat ilmutada.

Jesaja otsis võimalust, kuidas tuua oma rahvas tagasi nende algse, ülemaailmse elutee juurde. Tõelise Jumala esindajatena vastutasid nad kogu maailma eest, mitte ainult enda eest. Nad pidid vastu võtma võõramaalased, kes otsisid Jumalat (vaata ka Js 56:3–8), sest Tema templit „nimetatakse palvekojaks kõigile rahvastele“ (Js 56:7).

`Kuidas mõistame selles kontekstis seitsmenda päeva adventistide osa või, veel üksikasjalikumalt, sinu isiklikku osa selles koguduses?`