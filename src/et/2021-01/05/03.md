---
title:  Meile sünnib laps (Js 9 -5, 6)  
date:  25/01/2021  
---

Siin on tegemist Jesaja raamatus mainitud kolmanda erilise lapse sündimisega; eelnevalt on nimetatud Immaanueli ja Maher-Saalal Haas-Basi sündimist.

`Mis on neis salmides räägitud lapse puhul eriline? Js 9:5, 6.`

Näed, et sellel Päästjal on mitu teda iseloomustavat nime; need kirjeldavad teda eri külgedest. Muistses Lähis-Idas oli kuningatel ja jumalustel mitu nime, et nende suurus välja paistaks.

Ta on „imeline“. Just sellise nimega tutvustas end Simsoni isale Issanda jumalik ingel – „imeline“ (Km 13:18; heebrea sõnatüvi on sama). Seejärel läks ta Maanoahi altaril põleva ohvri leegis taevasse (Km 13:20), viidates sellega rohkem kui tuhat aastat hiljem toimuvale Tema ohverdamisele.

Teda on nimetatud Jumalaks („Vägev Jumal“) ja igaveseks Loojaks („Igavene Isa“; vaata Lk 3:38: „… Aadama, see oli Jumala poeg“).

Ta on Taaveti dünastia Kuningas; Tema rahuriik saab olema igavene.

`Kes saab antud omaduste põhjal ainsana see Laps olla? Vaata Lk 2:8–14.`

Osa on püüdnud Teda samastada kuningas Hiskijaga, kuid siin kirjeldatakse kindlasti kedagi tavainimesest erakordsemat. Sobib ainult üks isik: Jeesus Kristus, Jumala taevane Poeg ja Looja (Jh 1:11–3; 14; Kl 1:5–17; Kl 2:9; Hb 1:2), kes sündis selleks, et meid päästa ja rahu tuua. Tema on saanud kogu võimu taevas ja maa peal ning Tema jääb meiega alati (Mt 28:18–20). Oma jumalikkust säilitades sai Ta ühtaegu ka inimeseks ja suudab alati kaasa tunda meie nõrkustele (Hb 4:15). „Meile sünnib laps“… igavesti!

„Siis, kui Kristus tuli meie maailma, oli Saatan vahetult kohal ning seisis vastu igale jalatäiele maale, mida mööda Kristus liikus teel sõimest Kolgatani. Saatan oli süüdistanud Jumalat, et Jumal ise ei tea enesesalgamisest midagi ega ole teiste nimel kriipsu võrragi ennastohverdav, aga nõuab seda inglitelt. Sellise süüdistuse esitas Saatan Jumala vastu taevas; ja pärast seda, kui kuri saadeti taevast välja, ründas ta Issandat pidevalt etteheitega, et Tema endast kriipsugi ei anna. Kristus tuli siia maailma neid valesüüdistusi kummutama ja Isa ilmsiks tegema.“ – Ellen G. White, „Selected Messages“ (Valitud kuulutused), 1. raamat, lk 406, 407.

`Mida räägib see tsitaat meile Jumala iseloomust?`