---
title:  Jumala viha vits (Js 9 -7 – 10:34)  
date:  26/01/2021  
---

Tänane osa selgitab Js 8:23–9:4 kirjutatud lõiku, mis kuulutab ette pimeduses, ahastuses olevate inimeste vabastamist, kes olid lootnud okultismile ning langenud saagiks neid võitnud rõhuvale võõrvõimule: „… tema sundija vitsa sa murrad nagu Midjani päevil“ (Js 9:3).

`Loe pealkirjas toodud piiblisalmidest Jumala rahva kannatusi. Võrdle neid 3Ms 26:14–39 needustega. Miks karistas Jumal oma rahvast järk-järgult, mitte ühekorraga? Mismoodi on siin näha Tema iseloomu ja eesmärke?`

Kui Jumal tahtnuks oma rahva hävitada, võinuks Ta nad jalamaid loovutada assüürlastele. Kuid Ta on kannatlik, „sest ta ei taha, et keegi hukkuks, vaid et kõik jõuaksid meeleparandusele“ (2Pt 3:9). Samamoodi oli „kohtumõistjate“ ajajärgul, mil Jumal lubas Juudal ja Iisraelil kogeda mõningaid oma rumaluse tagajärgi, et nad mõistaksid, mida nad tegid, ja kasutaksid võimalust valida parem tee. Kui nad jäid kurja tegema ning kalgistasid oma südame Jumala ja Tema üleskutsete suhtes, mida Jumal oma sõnumikandjate kaudu saatis, siis võttis Ta oma kaitse ära. Nemad aga jätkasid vastupanu. See kõik kordus üha mööda allakäiguspiraali, kuni Jumalal ei jäänud enam midagi teha.

`Loe Js 9:7–10:2. Millistes pattudes olid inimesed süüdi? Kelle vastu nad patustasid? Kes nende hulgas on süüdi?`

Näeme siin seda, mida on näha kogu Piiblis – vaba tahte olemasolu. Jumal tegi inimesed vabaks (Ta pidi, vastasel juhul poleks nad saanud Teda tõeliselt armastada) ning vabadusega ühes on võimalus teha valesti. Ja kuigi Jumal püüab meid alatasa veenda, avades meile oma armastust ja iseloomu, lubab Ta meil seista ka silmitsi meie valede otsuste viljaga; näiteks valu, kannatuste, hirmu, rahutuse ja kõige muuga – seda kõike selleks, et aidata meil aru saada, kuhu viib Temast ära pöördumine. Ja isegi siis ei pane see inimesi patust loobuma ning Issanda juurde tulema. Vaba tahe on imeline; ilma selleta poleks me inimesed. Häda aga neile, kes seda valesti kasutavad.

`Kuidas on Jumal kasutanud kannatusi su enda elus, et tõmmata sind ära valelt teelt? (Või pole sa ehk veel sõnumit kätte saanud?)`