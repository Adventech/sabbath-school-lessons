---
title:  „Trööstige minu rahvast“  
date:  13/02/2021  
---

### Selle nädala õppeaine

Js 40:1, 2; Js 40:3–8; Js 40:9–11, Js 40:12–31.

> <p>Juhtsalm</p>
> „Astu kõrgele mäele, Siioni sõnumiviija, tõsta valjusti häält, Jeruusalemma sõnumiviija, tõsta, ära karda! Ütle Juuda linnadele: „Vaata, teie Jumal!“ (Js 40:9).

Teine maailmasõda lõppes 1945. aastal ja sel ajal varjas üks Jaapani sõdur nimega Shoichi Yokoi ennast Guami saarel džunglis. USA lennukitelt visati alla lendlehti, mis teatasid rahust, kuid Yokoi pidas seda kavaldamiseks. Kuningriigile ustava patriootliku sõdurina oli ta andnud vande mitte iialgi alistuda. Kuna tal ei olnud tsivilisatsiooniga kokkupuudet, elas ta sellest, mida džunglist kätte sai; see oli kindlasti kasin, raske elu.

Aastal 1972, _27_ _aastat pärast teise maailmasõja lõppu_, nägid jahimehed Yokoid kalastamas ning alles siis jõudis temani teadmine, et rahusõnum oli olnud õige. Ajal, mil teised inimesed olid aastakümneid nautinud rahuaega, oli Yokoi aastakümneid talunud eraldatust ja pinget. – Roy Gane, „Altar Call“ (Berrien Springs, Mich.: Diadem, 1999), lk 304, lühendatud.

Palju sajandeid varem andis Jumal prohvet Jesaja kaudu teada, et Tema rahva pinge ja kannatuste aeg oligi läbi: „Trööstige, trööstige minu rahvast, ütleb teie Jumal. Rääkige Jeruusalemma meele järgi ja kuulutage temale, et ta vaev on lõppenud, et ta süü on lepitatud, et ta on saanud Issanda käest kahekordselt kõigi oma pattude eest“ (Js 40:1, 2).

Vaadakem, mida see tähendab.

__Selle nädala õppetükki õppides valmistud hingamispäevaks, 20. veebruariks.__
