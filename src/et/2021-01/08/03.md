---
title:  Kohalolek, sõna ja teetöö (Js 40 -3–8)  
date:  15/02/2021  
---

`Millega Jumala rahvast trööstitakse? Js 40:1–8.`

Nimetu hüüdja teatab, et Jumal ilmutab oma au (Js 40:3–5). Teine hääl kuulutab, et inimesed on küll kaduvad nagu rohelus, „aga meie Jumala sõna püsib igavesti“ (Js 40:8).

Pärast vangipõlve sai Jumala rahvas tagasi selle, mis oli neile Siinai mäel antud ja mille nad olid ärataganemise tõttu hüljanud ning selle eest karistuse saanud – nad said tagasi _Jumala kohaloleku ja Tema sõna._ Need on Iisraeliga sõlmitud Jumala lepingu põhilised osad, mida talletas Tema pühamu nende keskel (2Ms 25:8, 16). Kuna nad olid Tema sõnadest üle astunud, oli Jumal oma templi maha jätnud (Hs 9.–11. ptk), kuid Ta tuleb tagasi. Tema kohalolek ja Tema igavesti töökindel Sõna toovad lohutuse, pääste ja lootuse.

`Milliseid ettevalmistusi on vaja teha Issanda tulekuks? Js 40:3–5.`

Kuningal ei sobi rappuda konarlikul maanteel. Niisiis eelneb tema tulekule teeparandus. Seda enam kuningate Kuninga puhul! Tema tulek, nähtavasti idast, kus Ta oli oma pagenduses elava rahva keskel pühamuks (Hs 11:16), nõuab maastiku olulist ümberkorraldamist. Ehitada otseses mõttes heal tasemel kiirtee läbi Jeruusalemmast ida pool asuvate karmide mägede on heidutav isegi dünamiidi ja buldooserite ajastul. Ainult Jumal saab seda tööd teha; Tema on see, kes muudab „konara tasaseks“ (Js 42:16). Kuid Tema ei vaja transpordiks otseses mõttes maanteed, sest Tal on keerubite õhukaarik (Hs 1:9–11).

Uus Testament kasutab Jesaja prohvetikuulutust selgelt vaimuliku _teetöö_ kohta, mida oma jutlustamise kaudu tegi Ristija Johannes (Mt 3:3). Ta kuulutas: „Parandage meelt, sest taevariik on lähedal“ (Mt 3:2) ning inimeste ristimine oli „meeleparandusristimine pattude andeksandmiseks“ (Mk 1:4). _Teetöö_ tähendas seega kahetsuse tundmist, tahtmist pöörata patule selg, selleks et Jumala andestus ja kohalolek rahvast trööstiks.

Jr 31:31–34 kuulutas Juudast pagendatuile sama vaimulikku sõnumit piisavalt pika aja jooksul, et nad mõistaksid Jumala heaks tehtava teetöö vaimulikku olemust. Neis salmides tõotab Issand tahtlikele uut algust: „uut lepingut“, mispuhul paneb Ta oma seaduse nende südamesse ja annab tagatise olla nende Jumal. Nad tunnevad Teda ja Ta iseloomu, sest Ta on neile andeks andnud.

`Loe hoolikalt läbi Js 40:6–8. Millise lootuse saad nendes salmides öeldust sina, kes sa oled kaduv nagu rohi väljal? Millele toetumise eest peaksid need salmid meid hoiatama?`
