---
title:  Armuline Looja (Js 40 -12–31)  
date:  17/02/2021  
---

`Kuidas arendab Js 40. ptk Jumala armu ja väe teemat?`

Arm ja vägi põimuvad ja lausa segunevad kogu selle peatüki jooksul, sest Jumalal on mõlemat vaja oma rahva päästmiseks. Ta tahab neid päästa, sest Ta on armuline; Ta suudab nad päästa, sest Ta on võimas.

Olles tutvustanud Jumala võimsust Tema au ja igikestvuse kaudu (Js 40:3–8), täpsustab Jesaja Jumala väge ja ülimat tarkust, mille kõrval Maa ja maaelanikud näivad väikesed (Js 40:12–17). Siinkohal meenutab Jesaja stiil – Maale viitavad retoorilised küsimused ja erksad võrdlused – Jumala vastust Iiobile (Ii 38.–41. ptk).

`Milline on vastus Jesaja retoorilisele küsimusele: Kellega te siis võrdlete Jumalat? (Js 40:18).`

Jesaja jaoks (nagu ka Iiobi jaoks) on vastus ütlematagi selge: mitte kellegagi. Jumal on võrratu. Kuid Jesaja võtab üles küsimuste rea ja justkui käsitleb vastuseid, mida paljud muistsed inimesed oma tegudega kaudselt mõista andsid – et Jumal on nagu ebajumal (Js 40:19, 20).

Jesaja vastab sellisele kujutlusele. Ebajumalat on üldse narrus Jumalaga kõrvutada, kuid selleks, et inimesed asja olemusest aru saaksid, esitab ta üksikasjalikuma arutluskäigu Jumala ainulaadsusest ning toob sisse ümberlükkamatu argumendi, et Tema on püha Looja (Js 40:21–26).

`Kuidas avab 27. salm inimeste suhtumise, kellele Jesaja sõnum oli suunatud? Mismoodi oleme süüdi samasuguses suhtumises?`

Jumala sõnumi eesmärk on trööstida inimesi, kes seda vajasid! Iiobi taoliselt olid kannatused viinud nad Jumala iseloomu suhtes segadusse ja muutnud araks.

`Vaata üle tänased salmid. Vähe sellest, et need räägivad Jumala armust ja väest – need räägivad tõsiasjast, et Tema on Looja. Miks on väga oluline seda tõde mõista? Kuidas aitab hingamispäev igal nädalal selle kindlamaks muutumisele kaasa?`