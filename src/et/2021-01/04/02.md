---
title:  Ettekuulutus täitus (Js 7 -14–16)  
date:  17/01/2021  
---

Js 7:14–16 on Immaanuel tunnustäht, mis on seotud Aahase konkreetse dilemmaga: enne, kui laps Immaanuel saab nii vanaks, et teeb vahet eri liiki toiduainete vahel, „laastatakse see maa, mille kahe kuninga ees sa tunned hirmu“ (Js 7:16). See on viide Süüria ja Põhja-Iisraeli riikidele ja kuningatele (vaata Js 7:1, 2, 4–9), mis kordab Jumala lubadust, et nende mõjuvõim kustub peagi.

`Miks nimetab Jesaja poisikese söögina „võid ja mett“? Js 7:15.`

Assüürlased pidid hävitama Juuda põllud ja viljasaagid (Js 7:23–25). Nii olid inimesed, sealhulgas Vana Testamendi Immaanuel (kes ta siis iganes oli; Js 7:14, 15), sunnitud naasma rändrahva toidu juurde (Js 7:21, 22). Kuid kuigi nad pidid olema vaesed, pidi neil olema ellujäämiseks piisavalt.

`Millal täitus prohvetikuulutus Süüria ja Põhja-Iisraeli kohta? 2Kn 15:29, 30; 2Kn 16:7–9; 1Aj 5:6, 26.`

Jesaja esitas selle prohvetikuulutuse umbes aastal 734 eKr. Vastutasuks Aahase pistisele tegi Tiglat-Pileser III seda, mida ta oleks tõenäoliselt niikuinii teinud: ta purustas põhjas asetseva koalitsiooni, alistas Galilea ja Põhja-Iisraeli Transjordaania alad, saatis osa elanikkonda maalt välja ning muutis need maa-alad Assüüria provintsideks (734–733 eKr). Iisraeli jääk pääses siis, kui Hoosea pärast kuningas Pekahi mõrvamist allus ja andami maksis. Aastail 733 ja 732 eKr vallutas Tiglat-Pileser Süüria pealinna Damaskuse. Siis muutis ta Süüria Asüüria ääremaaks. Nii et 732. aastal, umbes kaks aastat pärast Jesaja ettekuulutust, olid Süüria ja Iisrael saanud lõplikult lüüa ning Aahast ähvardanud kahe kuningaga oli kõik läbi.

Varsti pärast seda, 727. aastal eKr sai Tiglat-Pileser III asemel kuningaks Salmaneser. Iisraeli kuningas Hoosea sooritas poliitilise enesetapu sellega, et mässas Assüüria vastu. Assüürlased võtsid pealinna Samaaria ära 722. aastal eKr ning küüditasid tuhanded iisraellased Mesopotaamiasse ja Meediasse, kus nad sulandusid lõpuks kohaliku elanikkonnaga ja kaotasid oma eneseteadlikkuse (vaata Js 7:8 – 65 aasta pärast ei olnud Efraimi rahvast enam olemas). Jumal oli ette kuulutanud, mis juhtub Juuda vaenlastega, kuid Tema sõnum Aahasele oli, et see juhtub niikuinii, ilma, et oleks vaja Assüüriale loota.

`Mõtle, kui sina oleksid elanud põhjapoolses kuningriigis ajal, mil kõik eeltoodu juhtus, siis olnuks ju kerge usku kaotada. Kuidas õppida hoidma oma usku alal nüüd, täna, et kui homsed õnnetused ja hädad tulevad, püsiksime kindlana? Vaata 1Pt 1:13–25.`