---
title:  Sööd ise või süüakse sind (Js 1 -19–31)  
date:  30/12/2021  
---

`Loe Js 1:19–31. Milline kogu Piiblis ilmnev teema tuleb siin esile?`

Näed Js 1:19 ja 20 loogilist ülesehitust: kui inimesed tahavad valida Jumala ja kuulata Teda, siis _söövad_ nad maa parimat vilja (Js 1:19). Kui nad aga keelduvad Tema andestuse ja uuenduse pakkumisest ning hakkavad Talle vastu, siis _sööb_ neid mõõk (Js 1:20). Valik on nende. Neis salmides on kirjas tingimuslik õnnistus ja needus.

Jesaja raamatu 1. peatükk kordab ja kasutab Moosese sõnu (5Ms 30:19, 20) ajast, mil sõlmiti leping Iisraeli rahvaga: „Ma kutsun täna tunnistajaiks teie vastu taeva ja maa: ma olen pannud su ette elu ja surma, õnnistuse ja needuse.“

`Vaatle neid Moosese sõnu. Näed, et keskteed pole. On kas surm või elu, õnnistused või needused. Mida sa arvad, miks on siin meie jaoks ainult kaks valikut? Miks ei saa siin olla järeleandmise maad?`

Need Moosese sõnad võtavad kokku Moosese 5. raamatu 27.–30. peatükki kirjutatud hoiatuste, õnnistuste ja needuste rea, millega leping sõlmitakse (võrdle 3Ms 26. ptk). Selle lepingu osadeks on (1) jutustamine, mida Jumal nende heaks on teinud, (2) tingimused/kokkulepped (korraldused), mida täita selleks, et leping säiliks, (3) viide tunnistajatele ja (4) õnnistused ning needused hoiatavaks teadmiseks, mis saab siis, kui inimesed lepingu tingimustest kinni ei pea.

Õpetlased on leidnud, et samad osad esinesid samas järjestuses ka neis poliitilistes lepingutes, mida ei sõlminud iisraellased; näiteks hettide puhul. Seega, kui Jumal sõlmis iisraellastega lepingu, kasutas Ta vormi, mida nad suutsid mõista ning mis vajutas nende meelde võimalikult jõuliselt selle vastastikku siduva suhte olemuse ja tagajärjed, millesse nad valisid astuda. Lepingu võimalikud hüved olid vapustavad, kuid juhul, kui Iisrael kokkulepet ei järginud, pidi nende lugu olema halvem kui kunagi varem.

`Kuidas oled oma kristlikus elu kogenud eelkirjeldatud õnnistuste ja needuste põhimõtet?`