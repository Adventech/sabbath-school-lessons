---
title:  Teenida ja hoida  
date:  20/02/2021  
---

### Selle nädala õppeaine

Js 41. ptk; Js 42:1–7, Js 44:26–45:6; Js 49:1–12.

> <p>Juhtsalm</p>
> „Vaata, see on mu sulane, kellesse ma olen kiindunud, mu valitu, kellest mu hingel on hea meel. Ma olen pannud oma Vaimu tema peale, tema toob rahvaile õiguse.“ (Js 42:1).

„Paljud peavad suureks eesõiguseks külastada paiku, kus Kristus oma maapealse elu jooksul viibis: kõndida Tema poolt tallatud radu, näha järve, mille kaldal Ta armastas õpetada, ning orgusid ja künkaid, mida Ta sageli silmitses. Kuid meil ei tarvitse minna Naatsaretti, Kapernauma või Betaaniasse, et käia Jeesuse jälgedes. Me leiame Tema jäljed haigevoodi äärest, viletsast hurtsikust, suurlinna rahvarikastelt tänavatelt ja paigust, kus inimsüda igatseb lohutust. Astume Jeesuse jälgedes siis, kui toimime nii nagu Tema.“ – Ellen G. White, „Ajastute igatsus“, lk 640.

Jesaja rääkis samal halastusmissioonil olevast Issanda sulasest: „Rudjutud pilliroogu ei murra ta katki ja hõõguvat tahti ei kustuta ta ära… [ta tuli] avama pimedate silmi, vabastama vange vangistusest, pimeduses istujaid vangikojast“ (Js 42:3, 7).

Vaatleme pisut seda Sulast. Kes Ta on ja mida Ta korda saadab?

__Selle nädala õppetükki õppides valmistud hingamispäevaks, 27. veebruariks.__