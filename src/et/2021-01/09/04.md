---
title:  Pärsia „Messias“ (Js 44 -26 – 45:6)  
date:  23/02/2021  
---

`Milline jahmatav ettekuulutus tuleb esile Js 44:26–45:6?`

Jesaja tööaeg kestis umbes 745. aastast eKr enam-vähem 685. aastani eKr. Olles rääkinud idast ja põhjast tulevatest vallutajatest (Js 41:2, 3, 25) ning eeldades, et Jeruusaelmma jaoks on see hea sõnum (Js 41:27), andis just Jesaja Kyrosest teada _nimepidi_ ja kirjeldas tema tegevust. Kyros tuli Babülooniasse põhjast ja idast ning vallutas selle 539. aastal eKr; Jumala teenistuses oli ta sellega, et vabastas juudid nende vangipõlvest Babüloonias ning andis volituse Jeruusalemma tempel üles ehitada (vaata Esr 1. ptk).

Vaatame selle ettekuulutuse teostumise võimalust. Kuna Jesaja surmast Babüloonia langemiseni oli umbes sada nelikümmend kuus aastat, oli tema prohvetikuulutus poolteist sajandit ajast ees. Lugu on umbes samasugune, nagu oleks George Washington ette kuulutanud, et kindral nimega Dwight Eisenhower aitab 1945. aastal Euroopa vaenlastest vabastada!

Kuna Kyrose tegevust tõestab hästi terve rida muistseid allikaid, sealhulgas Babüloonia kroonikad, tema enda teatis „Kyrose silindril“ ja Piibel (2Aj 36:22, 23; Esr 1. ptk; Tn 5. ptk; Tn 6:28; Tn 10:1), siis on Jesaja prohvetikuulutuse täpsus vaieldamatu. See kinnitab nende inimeste usku, kes usuvad, et õiged prohvetid saavad tõele vastava ettekuulutuse Jumalalt, kes teab tulevikku ammu ette.

`Miks nimetab Jumal Kyrost „oma võituks“ (Js 45:1)?`

Heebrea keeles kasutatakse „võitu“ kohta siin sama sõna, millest meie saame sõna _Messias_. Mujal Vanas Testamendis viitab see sõna kas võitud ülempreestrile (3Ms 4:3, 5, 16; 3Ms 6:15), Iisraeli võitud kuningale (1Sm 16:6, 1Sm 24:6, 10; 2Sm 22:51) või Messiale – tulevasele Taaveti soost kuningale ja vabastajale (Ps 2:2; Tn 9:25, 26). Jesaja vaatenurgast oli Kyros tulevane kuningas, kelle Jumal oli saatnud oma rahvast vabastama. Kuid ta oli ebatavaline messias, sest ta ei olnud iisraellane. Ta tegi üht-teist seesugust, mida Messias teeb, nagu näiteks Jumala vaenlaste võitmine ja Tema vangis oleva rahva vabastamine, aga ta ei saanud olla seesama Messias, sest ta ei põlvnenud Taavetist.

Ettekuulutusega Kyrosest tõestas Jumal oma ainulaadset jumalikkust, sest näitas, et üksnes Tema teab tulevikku (Js 41:4, 21–23, 26–28; Js 44:26). Ta pani Kyroselegi käe õlale: „Ma annan sulle pimeduse varjust varandusi ja peidupaikadest aardeid, selleks et sa teaksid, et see olen mina, Issand, Iisraeli Jumal, kes sind on kutsunud nimepidi“ (Js 45:3).

`Mõtle mõningatele teistele Piibli prohvetikuulutustele, mis on ettekuulutuse kohaselt täitunud (näiteks kõik kuningriigid peale viimase Tn 2. ja 7. ptk-s või Kristuse kohta käiv aeg Tn 9:24–27). Missuguse lootuse sellised prohvetikuulutused meile isiklikult annavad?`