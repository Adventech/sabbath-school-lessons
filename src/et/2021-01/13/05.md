---
title:  Usukogukond (Js 66 -21)  
date:  24/03/2021  
---

Iisraellased olid „preestrite kuningriigiks ja pühaks rahvaks“ (2Ms 19:6), kuid jumalateenistuse juhtidena seati neid esindama valitud preestrid. Tulevikus aga pidi nii mõnigi pagan saama jumalateenistuse juhiks (Js 66:21).

`Kuidas pidi selline muutus mõjutama uuenenud usukogukonda? Vaata Mt 28:19; Ap 26:20; Gl 3:28; Kl 3:11; 1Tm 3:16.`

Jumala uue „maailmakorra“ ajal liituvad paganad Jumala rahvaga, kuid vähe sellest – nad on juutidega võrdväärsed partnerid ühises usukogukonnas, millest saab „kuninglik preesterkond“. Järelikult pidi sootuks tähtsusetuks muutuma juudi ja mittejuudi eristamine.

`Millal see Jesaja prohvetikuulutus täitus?`

Paganate apostel Paulus kuulutas: „Ei ole siin juuti ega kreeklast…, sest te kõik olete üks Kristuses Jeesuses. Kui te olete aga Kristuse päralt, siis te olete järelikult Aabrahami sugu ja pärijad tõotuse järgi“ (Gl 3:28, 29).

Olla pärijad tõotuse järgi ja järelikult kõrgest „kuninglikust preesterkonnast“ ei anna voli ennast imetleda, vaid kohustab ühinema juutidega kuulutustöös, rääkima „tema kiidetavust, kes teid on kutsunud pimedusest oma imelisse valgusse“ (1Pt 2:9; võrdle Js 66:19).

Mittejuutide juurdetulek ei andnud juutidele õigust nuriseda, nagu olnuks Jumal ebaõiglane, kui andis paganatele sama tasu. Samuti ei andnud see paganatele õigust kohelda oma juutidest vendi ja õdesid lugupidamatult, nii nagu päeva teisel poolel palgatud töölised ei pidanud vaatama ülalt alla varem tööle palgatutele (vaata Mt 20:1–16). Esmalt usaldati „juutide kätte… Jumala sõnumid“ (Rm 3:2); nemad olid Jumala ilmutuskanal. Paulus kirjutas paganatele: „Kui nüüd okstest mõned on ära murtud, sina aga kui metsõlipuu oled nende asemele poogitud ja saad osa õige õlipuu mahlakast juurest, siis ära hoople okste ees“ (Rm 11:17, 18).

`Miks on risti ja evangeeliumikäsu valguses igasugune enda vaimulik, rahvuslik või ka poliitiline koorekihiks pidamine Jumala silmis väga jäle? Vaata endale silma, kas sinus on mingit vaimulikku või rahvuslikku üleolekutunnet? Kui jah, siis paranda meelt!`