---
title:  Uus taevas ja uus maa (Js 65 -17–25)  
date:  21/03/2021  
---

`Loe Js 65:17–25. Missugust uuendamist Issand siin tõotab?`

Jumal lubab uut loomist ja alustab sõnadega: „Sest vaata, ma loon uue taeva ja uue maa. Enam ei mõelda endiste asjade peale ja need ei tule meeldegi“ (Js 65:17). Selles tähelepanuväärses prohvetikuulutuses tõotab Issand luua „Jeruusalemma rõõmuks ja ta rahva rõõmustuseks“ (Js 65:18). Selles linnas ei kuulda enam nutuhäält (Js 65:19). Inimesed hakkavad elama sajandist märksa kauem, enne kui surevad (Js 65:20). Nad saavad ise rõõmu tunda oma tööst ja lastest (Js 65:21–23). Jumal vastab neile juba enne, kui nad hüüavad (Js 65:24).

`Miks ei kehti see pilt, nii kena, kui see ka on, meie lõpliku uuendamise, meie lõpplootuse kohta?`

See on pilt rahulikust pikaealisest elust Tõotatud maal. Kuid ehkki inimesed elavad kauem, surevad nad ometi. Kus on terav sisuline muutus, mida ootame „uue taeva“ ja „uue maa“ loomisest? Järgmine salm ütleb meile: „Hunt ja tall käivad koos karjas, lõvi sööb õlgi nagu veis ja mao toiduks on põrm: ei tehta paha ega kahju kogu mu pühal mäel, ütleb Issand“ (Js 65:25).

Taimetoitlaste toiduvalmistamise kursustest jääb vajaka selleks, et niisugused kiskjad nagu lõvid taimetoitlasteks muutuksid. Selle toimumiseks on vaja taasloomist, mis ennistab maailma algsesse olekusse, nagu see oli enne pattu Eedenis, kui surma polnud.

Jesaja 65. peatükis räägib Jumal „uue taeva“ ja „uue maa“ loomisest kui protsessist, sammude reast, mis algab Jeruusalemma uuesti loomisega. Võrdle Js 11. ptk, kus räägitakse, et Messias toob õiguse (Js 11:1–5). Siis lõpuks on rahu Jumala ülemaailmsel „pühal mäel“. Js 11. peatükis kasutatud kujundlik keel on sarnane Js 65. peatükis leiduvaga: „Siis elab hunt tallega üheskoos… ja lõvi sööb õlgi nagu veis“ (Js 11:6, 7). Kuigi Issanda „püha mägi“ on alguses Jeruusalemmas olev Siioni mägi, on see üksnes sümbol sellest, mida Jumal tõotab lõpuks teha uuel maal koos oma lunastatud rahvaga.

`Oletame, et enamjagu inimesi ei ela mitte 60, 70, 90 või ka 100 aastat, vaid miljoneid aastaid või rohkem. Miks jääb inimkonna põhiprobleem siis ikkagi lahendamata? Miks vastab üksnes igavene elu meie sügavaimale inimlikule vajadusele?`