---
title:  Oht põhja poolt (Js 7 -1–9)  
date:  10/01/2021  
---

`Millise kohutava kriisiga seisis kuningas Aahas silmitsi oma valitsusaja alguses? 2Kn 15:37, 38; 2Kn 16:5, 6; Js 7:1, 2.`

Põhja-Iisrael (Efraim) ja Süüria (Aram) lõid omavahel kampa lõunas asuva väiksema riigi, Juuda vastu. See toimus siis, kui Juudat olid nõrgestanud edomlaste ja vilistite rünnakud. Minevikus oli Juuda võidelnud Iisraeli vastu, kuid Iisraeli ja Süüria liit kujutas ülekaalukat ohtu. Tundub, et Iisrael ja Süüria tahtsid Juudat sundida nendega koalitsiooni astuma, et võidelda Assüüria vägeva kuninga Tiglat-Pileser III vastu (2Kn 15:19 on teda kutsutud „Puuliks“), kelle üha laienev impeerium oli neile jätkuvalt ohuks. Iisrael ja Süüria olid suuremat ohtu arvestades jätnud kõrvale omavahelise pikaaegse sõdimise. Juhul, kui neil õnnestuks alistada Juuda ja seada riigi troonile nukuvalitseja (Js 7:5, 6), saaksid nad kasutada Juuda vahendeid ja inimjõudu.

`Mille kasuks otsustas Aahas, kui tema maailm koost lagunes? 2Kn 16:7–9;2Aj 28:16.`

Selle asemel, et vääriliselt hinnata Jumalat kui ainsat sõpra, kes päästaks tema ja ta riigi, püüdis Aahas sõlmida sõprust Tiglat-Pileser IIIga, oma vaenlaste vaenlasega. Assüüria kuningas täitis rõõmsalt Aahase abipalve Süüria ja Iisraeli osas. Tiglat-Pileser sai Aahaselt küll rikkaliku altkäemaksu, kuid ta sai ka hea põhjuse Süüria vallutamiseks, mida ta viivitamatult tegi (2Kn 16:9). Süüria ja Iisraeli liit purunes. Lühiajaliselt näis, et Aahas oli Juuda päästnud.

Aahase tegevus ei peaks aga tulema üllatusena. Ta oli senimaani olnud üks kõige hullemaid Juudas valitsenud kuningaid üldse. (Vaata 2Kn 16:3, 4; 2Aj 28:2–4).

`Kui loeme sellest, milline oli Aahas, on arusaadav, miks ta käitus ohuolukorras just niimoodi. Missugune õppetund on siin meie jaoks isiklikult? Kui me ei kuuletu Issandale praegu, siis mis annab alust mõelda, et meil on usku usaldada Teda katsumuste tulles? (Vaata Jk 2:22; Jr 12:5.)`