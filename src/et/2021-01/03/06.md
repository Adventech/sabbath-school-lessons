---
title:  „Jumal on meiega“! (Js 7 -14)  
date:  14/01/2021  
---

Nii, nagu Jesaja laste nimed tähendasid midagi (Sear-Jaasub tähendas „jääk pöördub tagasi“ ning Maher-Saalal, Haas-Bas tähendas „põgene, saak, röövija läheneb“ ), nii oli ka Immaanueli nimel tähendus. Sõna-sõnalt tähendab see „Jumal meiega“. Kuid üldiselt omaks võetud tõlkes „Jumal meiega“ jääb midagi olulist puudu. Sarnaselt teiste sedalaadi heebrea nimedega, milles puuduvad tegusõnad, tuleb lisada tegusõna „olema“, sest heebrea keeles seda pole. Nii et Immaanueli nime tuleb tõlkida „Jumal _on_ meiega“ (võrdle samu sõnu Js 8:10); just nagu nimi „Jeesus“ (kreeka keeles ja lühendina heebreakeelsest Yehoshuast ehk Joosuast) tähendab „Issand _on_ pääste“, mille puhul tuleb taas tegusõna lisada (võrdle Jesaja nimega, mis tähendab „Issanda pääste“).

Kuid nimi Immaanuel ei ole ainult abstraktne kirjeldus; see kinnitab, et lubadus on juba praegu täidetud: „Jumal _on_ meiega“!

`Mida tähelepanuväärset on lubaduses, et Jumal on meiega?`

Tugevamat kinnitust ja julgustust ei saagi olla. Jumal ei luba oma rahvale vabadust kannatustest ja valust, kuid Ta lubab olla koos nendega. Laulja ütleb: „Ka kui ma kõnniksin pimedas orus, ei karda ma kurja, sest sina oled minuga; su karjasekepp ja su sau, need trööstivad mind“ (Ps 23:4).

„Nõnda ütleb nüüd Issand…: „Kui sa lähed läbi vee, siis olen mina sinuga, ja kui sa lähed läbi jõgede, siis ei uputa need sind; kui sa käid tules, siis sa ei põle ja leek ei kõrveta sind“ (Js 43:2).

Kus oli Issand siis, kui babüloonlased viskasid Taanieli kolm sõpra tulle? Koos nendega (Tn 3:23–25). Ja kus oli Issand Jaakobi ahastuseajal, kui too koiduni heitles? Käed Jaakobi käte vastas, nii ligi, kui Ta olla sai (1Ms 32:25–31).

Ka siis, kui Issandat ei ole füüsilisel kujul maa peal, läheb Ta läbi Jumala rahva kogemuste koos nendega. Kus oli Issand siis, kui inimjõuk Stefanost süüdistas? Ta „nägi… Jeesust seismas Jumala paremal käel“ (Ap 7:55). Ent siis, kui Jeesus taevasse läks, istus Ta „Ausuuruse paremale käele kõrgeimas taevas“ (Hb 1:3). Miks Jeesus seisis, kui Stefanos oli hädas ja teda ähvardas kividega surnuks viskamine? Morris Venden on öelnud: „Jeesus ei läbenud siis istuda!““ – Roy Gane, „God’s Faulty Heroes“ (Hagerstown, Md.: Review and Herald Pub. Assn., 1996), lk 66.

`Meile on küll tõotatud, et „Jumal on meiega“, kuid mida see muudab juhul, kui seisame silmitsi kohutavate läbikatsumiste ja kannatusega? Mis head annab meile siis teadmine, et Tema on meie juures? Selgita vastust.`