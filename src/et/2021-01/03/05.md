---
title:  Tunnusmärgiks poeg (Js 7 -14)  
date:  13/01/2021  
---

Aahast ei liigutanud pakkumine küsida tunnustähte „sügavusest või kõrgusest“ (Js 7:11). Seega, kui Jumal ütleb, et Ta annab ise tunnustähe (Js 7:14), ootame sellelt hämmastavaid mõõtmeid, mida üksnes jumalik kujutlusvõime saab välja mõelda (võrdle Js 55:9; 1Kr 2:9).

_Üllatus! Tunnustäheks on poeg._ Aga kuidas saab noore naise poolt ilmale kantud laps ja tema nimi Immaanuel olla piibellike mõõtmetega tunnustäht?

`Kes on see naine ja kes on ta laps?`

Vana Testament ei juhi mitte kuskil tähelepanu selle tähtsa tunnustähe täitumisele, nagu on tehtud teistele inimestele (näiteks Gideonile; Km 6:36–40) antud märkide puhul. Niisiis, alljärgnevalt mõni, üksnes Vanast Testamendist lähtuv võimalik täitumisviide:

1. Kuna „noore naise“ kohta kasutatav sõna viitab abieluikka jõudnud noorele naisele, võivad paljud eeldada, et ta on Jerusalemmas elav abielus naine, võib-olla Jesaja naine. Js 8:3 märgib ära Jesaja poja, kelle „prohveti naine“ ilmale tõi (_„prohveti naine“ on_ _viide Jesaja naisele, kelle prohvetlikuks sõnumiks olid vähemalt tema lapsed;_ võrdle Js 7:3; Js 8:18). Kuid sellele pojale pandi nimeks Maher-Saalal, Haas-Bas (Js 8:1–4), mitte Immaanuel. Siiski on kahel kõnealusel poisil märkimisväärne sarnasus – enne, kui nad jõuavad varasesse elujärku, kus mõistavad põlata halba ja valida head, laastatakse Süüria ja Põhja-Iisrael (Js 7:16; Js 8:4).

2. Osa pakub, et Immaanuel oli Aahase poeg Hiskija, kellest sai järgmine kuningas. Kuid mitte kuskil ei kasutata tema kohta nime Immaanuel.

3. Kuna Immaanuel jääb mõnevõrra salapäraseks ja tema nimi, mida üldiselt tõlgitakse „Jumal meiega“, viitab Jumala kohalolule, võib tegu olla sama erilise Pojaga, kellest räägivad Js 9. ja 11. peatüki prohvetikuulutused. Kui nii, siis on ülev kirjeldus Temast kui Jumalast (Js 9:5) ja „Iisai juurest“ (Js 11:10) enamat, kui kõik see, mida öelda kas või hea kuningas Hiskija kohta.

4. Kui abieluealine _vallaline_ naine sünnitab, on ta ilmale toonud ebaseaduslikust seksuaalvahekorrast sündinud vallaslapse (vaata 5Ms 22:20, 21). Miks peaks Jumal osutama sellisele lapsele kui usku sisendavale tunnustähele?

Seevastu Uus Testament samastab Jeesuse Immaanueliga (Mt 1:21–23), kes sündis imepäraselt ja süütult veel abiellumata, kuid kihlatud neitsile. Jeesus on ka jumalik Poeg (Js 9:5; Mt 3:17) ning Iisai „võrse“ ja „juur“ (Js 11:1, 10; Ilm 22:16). Võib-olla toimis varasem „Immaanuel“, kelle areng tõendas Aahasele prohvetikuulutuse täitumise õigeaegsust, Kristuse eelkäijana. Me ei tea. Kuid teame seda, mida meil on vaja teada: „Kui aeg sai täis, läkitas Jumal oma Poja, kes sündis naisest“ (Gl 4:4), et anda meile Jumala kohaloleku tunnetus.

`Mõtle Kristuse inimeseks saamise tegelikkusele. Millist lohutust annab see tegelikkus meile maailmas, mis näib külma, hirmutava ja hoolimatuna?`