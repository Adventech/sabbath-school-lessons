---
title:  Tingimustega (Js 36 -1)  
date:  07/02/2021  
---

`Mis juhtus Juudaga? 2Kn 18:13, 2Aj 32:1; Js 36:1.`

Kui uskmatu Aahas suri ja tema usklik poeg Hiskija troonile sai, päris Hiskija kuningriigi, mis oli kaotanud täieliku iseseisvuse. Olles Süüria ja Põhja-Iisraeli liidu pärast Assüürialt abi ostnud, oli Juuda sunnitud jätkuvalt tasuma „kaitsemaksu“ austusavaldusena Assüüriale (vaata 2Aj 28:16–21). Kui Assüüria kuningas Sargon II kaugel lahinguväljal suri ning tema järeltulijaks sai 705. aastal eKr Sanherib, näis Assüüria haavatavana. Assüüria tõendusmaterjal ja piiblisalmid annavad teada, et Hiskija haaras kinni võimalusest vastu hakata (vaata 2Kn 18:7), võttes Assüüria-vastase mässu eestvedajana oma piirkonna väiksemate rahvaste hulgas kasutusele agressiivsed meetmed.

Kahjuks oli Hiskija alahinnanud Assüüria vastupanuvõimet. Aastal 701 eKr, kui Sanherib oli alistanud oma impeeriumi teised piirkonnad, paiskas ta Süüria-Palestiina vastu laastava sõjajõu ja rüüstas Juudat.

`Kuidas valmistus Hiskija kokkupõrkeks Assüüriaga? 2Aj 32:1–8.`

Kui Hiskija nägi, et Sanherib kavatseb hõivata pealinna Jeruusalemma, tegi ta ulatuslikke ettevalmistusi kokkupõrkeks Assüüriaga. Ta tugevdas kindlustusi, täiendas varustust ja organiseeris sõjaväge ning suurendas Jeruusalemma veevaru turvamist (vaata ka 2Kn 20:20; 2Aj 32:30). Tähelepanuväärne Siiloahi veejuhe, mille ehitamist selgitav raidkiri on säilinud, määrab peaaegu kindlaks võimaliku aja, mil Hiskija rünnakuks valmistus.

Sõjalise ja korraldusliku poole juhtimisega sama tähtsaks pidas Hiskija vaimulikku juhtimist ning püüdis sel hirmuärataval ajal suurendada oma rahva moraali. „Kuid Juuda kuningas oli otsustanud teha omalt poolt kõik, et valmistuda vaenlase tagasilöömiseks. Ja olles teinud kõik, mida inimlik tarkus ja jõud teha võis, oli ta kogunud oma väehulgad ning innustanud neid olema julged.“ – Ellen G. White, „Prohvetid ja kuningad“, lk 351.

`Kui Hiskija nõnda palju Issandat usaldas, siis miks tegi ta oma poolt nii palju jõupingutusi? Kas ta salgas oma tegevusega usu? Vaata, mida räägib Fl 2:12, 13 koostööst Jumalaga, kes varustab inimesi tõhusa jõuga.`