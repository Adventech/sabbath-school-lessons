---
title:  Loo ülejäänud osa (Js 37 -21–38)  
date:  10/02/2021  
---

Annaalidesse kirja pandud Sanheribi sõnade kohaselt vallutas ta nelikümmend kuus kindlustatud linna, piiras Jeruusalemma ja muutis juut Hiskija „Jeruusalemma, oma kuningliku residentsi vangiks, nagu linnuks puuris.“ – James B. Pritchard (toimetaja) „Ancient Near Eastern Texts Relating to the old Testament“ (Princeton, New Jersey: Princeton University Press, 1969), lk 288. Vaatamata soovile oma ego propaganda abil veelgi suurendada, ei väida ta kirjas ega pildis, et oleks Jeruusalemma vallutanud. Inimlikust vaatenurgast on linna vallutamata jätmine hämmastav, arvestades Sanheribi vääramatut jõudu ja tõsiasja, et Hiskija juhtis vastuhakku temale. Assüüria vastu mässajate väljavaated elule olid lühikesed ja neid ootas ees õudne surm.

Õpetlased möönavad, et isegi siis, kui meil poleks Piibli aruannet sellest loost, oleksime sunnitud tunnistama, et peab olema toimunud ime. Tõsiasi, et Sanherib kaunistas oma „Võistlejata lossi“ seinad reljeefidega (nikerdatud piltidega), mis kujutasid ilmekalt Laakise piiramist, näib olevat tingitud vajadusest oma au päästa. Need pildid oleksid näidanud hoopis Jeruusalemma, kuid tänu Jumalale! Sanherib loo ülejäänud osa ei jutustanud, aga Piibel jutustab.

`Milline on loo ülejäänud osa? Js 37:21–37.`

Vastusena Hiskija sügavas usus esitatud palvele saatis Jumal talle Juuda jaoks täielikku kindlustunnet edastava sõnumi, milles pulbitseb sula raev uhke Assüüria kuninga vastu, kes oli julgenud lüüa näkku Jumalat, kuningate Kuningat (Js 37:23). Jumal täitis kohe tõotuse Jeruusalemma kaitsta (2Kn 19:35–37; 2Aj 32:21, 22; Js 37:36–38).

Suur kriis nõuab suurt imet, ja ime oli suur. Surnukehi oli palju: 185 000. Nüüd ei olnud Sanheribil muud valikut, kui koju minna, kus teda ootas tema enda surm (võrdle Jesaja ettekuulutusega Js 37:7–38).

„Heebrealaste Jumal oli võitnud assüürlased. Naaberrahvad andsid jälle au Issandale ning püha rõõm täitis Jeruusalemma elanike meeli.“ – Ellen G. White, „Prohvetid ja kuningad“, lk 361. Pealegi, kui Sanherib oleks vallutanud Jeruusalemma, oleks ta elanikkonna sel määral minema küüditanud, et Juuda oleks kaotanud oma rahvusliku eneseteadvuse ja väärtushinnangud, nagu juhtus Põhja-Iisraeliga. Sellest vaatenurgast ei oleks enam olnud juudi rahvast, kellest pidi sündima Messias. Nende lugu lõppenuks siinkohal. Kuid Jumal hoidis lootust elavana.

`Mida ütled kellelegi, kes küsib, uskumata veel Piiblit või Piibli Jumalat: Kas oli õiglane, et need Assüüria sõjamehed, kes lihtsalt juhtusid sündima oma ajas ja kohas, said kõik surma? Kuidas mõistad sa isiklikult Issanda siinset tegevust?`