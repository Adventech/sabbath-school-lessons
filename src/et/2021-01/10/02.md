---
title:  Jesaja läbiproovitud tõde (Js 50 -4–10)  
date:  28/02/2021  
---

Kui Jesaja eesmärgiks olnuks ainult info edastamine, võinuks ta korraga välja laduda kõik Messia kohta käivad üksikasjad. Kuid selleks, et õpetada, veenda ja võimaldada oma kuulajaskonnal Issanda Sulasega kohtuda, loob ta korduvatest teemadest rikkaliku sümfoonia. Ta avab Jumala sõnumi sammhaaval nii, et tervik­pildil oleks võimalik hoomata iga nurka. Jesaja on kunstnik, kelle lõuendiks on teda kuulava inimese hing.

`Loe Js 50:4–10. Võta kokku neis salmides öeldu. Kuidas näed sina selles lõigus Jeesust?`

Leidsime Js 49:7, et Jumala sulane on põlatud, jälestatud ja „valitsejate sulane“, kuid et „kuningad näevad seda ja tõusevad püsti, ja vürstid kummardavad Issanda pärast“. Js 50. peatükis saame teada, et hästi õpetatud keelega õpetaja sõnad virgutavad väsinut (Js 50:4). Õigeksmõistmise rada läheb läbi füüsilise vägivalla (Js 50:6).

Selline vägivald kõlab meie kaasaja läänemaise kultuuri kõrvus halvana. Kuid muistses Lähis-Ida kultuuris oli inimese ja tema kogukonna au elu ja surma küsimus. Kui sa kedagi solvasid ja väärkohtlesid, siis oli targem oma seljatagust kindlustada, sest kui ohver ja/või tema suguvõsa sai väikseimagi võimaluse, vastasid nad kindlasti samaga.

Kuningas Taavet ründas ja vallutas ammonlaste maa (2Sm 10:1–12), sest selle kuningas „võttis kinni Taaveti sulased, ajas neil poole habet maha, lõikas neil riided istmikuni pooleks ja saatis nad ära“ (2Sm 10:4). Jesaja 50. peatükis aga räägitakse sulase peksmisest, habemekarvade katkumisest (mis oli valus) ja tema peale sülitamisest. Sellisest tegevusest saab rahvusvaheline, kogu kosmost haarav sündmus seepärast, et ohvriks on kuningate Kuninga jumalik saadik. Kui võrdleme Js 9:5, 6 ja Js 11:1–16 teiste „sulasest“ rääkivate tekstiosadega, leiame, et sulane _on_ Kuningas, võimas Vabastaja! Kuid kuigi Tal on selline vägi ja au, ei päästa Ta mingil seletamatul põhjusel ennast! See on nii imelik, et inimesed ei usu seda. Juhid pilkasid ristil rippuvat Jeesust: „Teisi on ta päästnud, päästku iseennast, kui ta on see äravalitu, Jumala Messias!“ (Lk 23:35); „On ta Iisraeli kuningas, astugu nüüd ristilt alla ja me usume temasse!“ (Mt 27:42).

`Loe läbi Js 50:4–10. Kirjuta välja siin leiduvad vaimulikud põhimõtted, mida tuleb meil oma elus rakendada. Vaata ennast selle nimekirja valguses. Mis valdkond vajab edendamist? Kui su julgus kaob, siis loe läbi kogu nädal.`