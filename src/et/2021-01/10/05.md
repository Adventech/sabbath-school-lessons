---
title:  Meie oleme kättesaamatud! (Js 53 -3–9)  
date:  03/03/2021  
---

Kannatavat Sulast kirjeldatakse meile siin kaitsetu taimena, millel pole silma­nähtavalt mingit väärtust ja mida põlatakse (Js 53:2, 3). Jesaja on meid kiiresti toonud süütu nooruse juurest kuristiku äärele. Varem loodi küll tausta, kuid nüüdne on meie jaoks ootamatu selles mõttes, et oleme juba Sulase saatusega leppinud. Vastupidi! Jesaja on meid õpetanud rõõmu tundma meile sündinud Lapsest, ülimast Rahuvürstist. Teised põlgavad Teda, aga meie _teame,_ kes Ta _päriselt_ on.

Keegi on öelnud nii: „Oleme kohtunud vaenlasega – me ise see olemegi.“ Sulane ei ole ju see, keda põlata, hüljata või valude meheks pidada. Kuningas Taavet oli just selline siis, kui ta põgenes oma poja Absalomi eest (2Sm 15:30). Kuid kannatused, mida Sulane kandis, pole Tema omad ega tulene Tema pattudest. Samuti ei kannata Ta vaid ühe inimese eest; „Issand laskis meie kõigi süüteod tulla tema peale“ (Js 53:6).

Vastus küsimusele „Miks?“ on tõde, mida Jesaja analüüsib: _Jumala armastuse tõttu valis Tema Messias kannatada._ Aga miks? Jesaja sihib teraviku otse sellele, millega saab lõpliku kuju kujuteldamatu tõde: _Ta valib kannatada selleks, et jõuda kättesaamatuni, ning kättesaamatud oleme meie!_

Need, kes seda ei mõista, peavad Sulast „Jumalast nuhelduks“ (Js 53:4). Just nagu Iiobi sõbrad mõtlesid, et Iiobi patt pidi olema põhjustanud tema kannatuse, või nagu Jeesuse jüngrid Temalt küsisid: „Kes on teinud pattu, kas tema ise või ta vanemad, et ta on sündinud pimedana?“ (Jh 9:2) – just niisamuti eeldasid halvimat need, kes Jeesust ristil nägid. Eks öelnud ju Mooses, et igaüks, kes on poodud puusse, „on Jumalast neetud“ (5Ms 21:23; võrdle 4Ms 25:4)?

Ometi oli see kõik Jumala tahtmine (Js 53.10). Miks? Sest „Kristus on meid Seaduse needusest lahti ostnud, kui ta sai needuse meie eest“ (Gl 3:13). Sest Jumal „on teinud patuks meie asemel selle, kes patust midagi ei teadnud, et meie saaksime Jumala õiguseks tema sees“ (2Kr 5:21).

„Oo, millist tasu on meie eest makstud! Vaata ristile ja sellega üles tõstetud Ohvrile. Vaata neid jämedatest naeltest läbi torgatud käsi. Vaata Tema jalgu, mis on naeltega puu külge kinnitatud. Kristus kandis meie patud oma ihus. See kannatus, see piin on sinu lunastuse hind.“ – Ellen G. White, „God’s Amazing Grace“ (Jumala hämmastav arm), lk 172.

`Ristil lasus Kristuse peal korraga kogu maailma pattude – iga patuse tehtud iga patu – raskus, süütunne ja karistus, kuna see oli ainus vahend meie päästmiseks! Mida ütleb tõsiasi, et selline hind tuli maksta meie patust lunastamise eest, meile selle kohta, kui halb on patt? Mida räägib meile Jumala armastusest see, et Ta tegi seda meie eest isegi niisuguse hinnaga?`