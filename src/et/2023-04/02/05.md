---
title: Jumala rahvas - misjonitöö kanal
date: 11/10/2023
---

Kogu ajaloo kestel on Jumalal alati olnud neid, kes esitavad ustavalt Tema iseloomu ja toimivad sõnakuulelikult Tema eesmärgi järgi. Jumala rahva moodustavad need, keda on kutsutud osa saama Tema armust ning kes on Tema kutse vastu võtnud. Kõik nad on olnud – ja on jätkuvalt – Jumala missiooni täideviimise tööriistad.

`Loe 1Ms 12:1–3 ja 5Ms 7:6, 11, 12. Milline oli Vana Testamendi ajal Jumala algne eesmärk oma rahvaga?`

Jumalal oli Aabrahamiga ja tema järeltulijatega lepingut tehes konkreetne eesmärk. Nad olid kutsutud, valmistatud ja kohustatud olema Jumala ülesande esindajad – õnnistuse kanalid rahvastele (võrdle 5Ms 28:10; Js 49:6). Ometi valiti nad lepingusuhte raames Jumalaga ning seati sõltuvusse usust ja kuulekusest (1Ms 22:16–18; 2Ms 19:5, 6; 5Ms 28:1, 2; 2Aj 7:14). Selline protsess, mille käigus pidi Iisrael köitma ümbritsevaid rahvaid, oli Jumala „misjonistrateegia“ Vanas Testamendis.

Uues Testamendis jätkub Jumala misjonitöö. Ülestõusnud Issand ja Päästja lükkab nüüd käima uuendatud „misjonistrateegia“ (vaata Mt 28:18–20; Ap 1:8), mille puhul Kristuse jüngrid, kes moodustavad koguduse, lähevad välja kogu maailma – vastupidi vana-aja Iisraelile, kelle juurde maailm tuli. Misjonitöö alguspunktiks ei olnud kogudus. Vastupidi, kogudus on olemas sellepärast, et Jumalal on jätkuvalt vaja oma eesmärk ellu viia ja Ta kasutab selleks kogudust.

Siiski võib küsida: Mis on koguduse kutsumus? Seesama, mis on Temal, kes koguduse ellu kutsus: „Sest Inimese Poeg on tulnud otsima ja päästma kadunut“ (Lk 19:10). Kuigi mitte keegi meist, kes me koguduses oleme, ei saa kedagi päästa, saame suunata ja peame suunama kaasinimesi Jeesuse Kristuse juurde, kes saab ainsana päästa.

„Kristuse koguduse ülesanne on päästa hukkuvaid hingi. See tähendab Jumala armastuse teatavaks tegemist inimestele ja selle armastuse mõjul nende võitmist Kristusele.“ – Ellen G. White, „Tunnistused kogudusele“, 3. kd, lk 381. On see vast eesõigus ja suur vastutus!

`Misjonitöö on koguduse jaoks sama oluline nagu õhk meie elu jaoks. Ilma õhuta me sureksime. Ilma misjonitööta sureb kogudus. Mida saad sina teha selleks, et oma kogudust elus hoida?`