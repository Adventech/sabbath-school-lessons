---
title: Misjonilugu
date: 13/10/2023
---

#### Kaks poissi, kaks palvet 2

_Loo on kirja pannud Andrew McChesney._

Imelisest palvevastusest möödus kaheksa kuud, kui seitsmenda päeva adventistide koguduse liikmed Conakrys (Guineas) teist korda hingamispäeval isale külla tulid. Tuli viisteist inimest koos poegade Juniori ja Emilega, kes käisid adventkooli krundil asuvas kirikus.

„Oleme siin, et palvetada,“ ütles kogudusevanem.

Isa rõõmustas külaliste üle, aga tal oli küsimus: „Miks käivad teised kristlased kirikus pühapäeval, aga teie teenite Jumalat laupäeval?“

Kogudusevanem palus isal avada Piibli Moosese teise raamatu 20. peatüki kohalt. 8.–10. salmist luges isa: „Pea meeles, et sa pead hingamispäeva pühitsema! Kuus päeva tee tööd ja toimeta kõiki oma talitusi, aga seitsmes päev on Issanda, sinu Jumala hingamispäev.“ See aga isa ei veennud. „Seitsmes päev on pühapäev,“ ütles ta.

Kogudusevanem palus tal avada Matteuse 28:1. Isa luges: „Aga kui hingamispäev oli möödas ja hakkas juba koitma nädala esimese päeva hommikul, tulid Maarja Magdaleena ja teine Maarja hauda vaatama.“ Isa nägi, et Piibli seitsmes päev oli laupäev. „Saan aru,“ ütles ta. „Palvetame.“

Pärast seda, kui koguduseliikmed lahkusid, näitas isa neid salme emale. Ema jäi kõigutamatuks. „Ei, me jääme oma kirikusse,“ ütles ta. „Mulle ei lähe korda, mida nad ütlevad, ja ka see mitte, et meie lapsed nende kirikus käivad. Mina oma kogudusest ei lahku.“

Isa pakkus välja palve- ja paastuaja. „Need probleemid algasid siis, kui meie lapsed hakkasid käima selles koolis,“ ütles ta. „Saatsime oma lapsed sinna, et nad saaksid hea hariduse, Meie ei teadnud, et Jumal saatis meie lapsed sinna, kuna Ta soovis meid sellesse kogudusse juhtida. Kui see on Jeesuse kogudus, siis näidaku Jeesus meile seda.“

Isa ja ema palvetasid ja paastusid nädal aega. „Kui see on Sinu tahtmine, siis ärgu miski takistagu meid järgmisel hingamispäeval kirikusse minemast,“ palvetas isa.

Järgmisel hingamispäeval läks kõik hõlpsasti. Ema nõustus adventkirikusse tulema ja koguduseliikmed tervitasid neid soojalt. Isa oli pärastpoole eriliselt õnnelik. Tema meelest oleks talt justkui koorem seljast võetud. Ta polnud varem ustavalt palvetanud, aga nüüd andis korrapäraselt palvetamine talle jõudu.

Kui isa palvetas, siis Jumal vastas ja tema elu muutus. Tal läks tööl hästi. Ta hakkas taas suhtlema oma vanemate ja õde-vendadega. Vanem vend pani oma lapsele tema järgi nime. Isa ja ema andsid oma südame Jeesusele ning nad ristiti.

„Mul on rahu,“ ütleb isa, kelle nimi on Pepe Voctorien Soropogui. „Jeesuse käsi on selle koguduse üle ja ma tänan Jumalat, et ta mind siia tõi.“

_Täname sind kolm aastat tagasi kogutud kolmeteistkümnenda hingamispäeva annetuse eest, mis aitas Lääne- ja Kesk-Aafrika Divisjoni (WAD) haldusalasse kuuluvas Guineas laiendada pealinnas Conakrys asuvat adventistide Maranatha kooli. Sinu kolmeteistkümnenda hingamispäeva annetus käesoleval veerandaastal aitab taas kaasa evangeeliumi levikule WADis._