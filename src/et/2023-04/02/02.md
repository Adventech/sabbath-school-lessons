---
title: Kolmainu Jumal - misjonitöö päritolu
date: 08/10/2023
---

Pühakirjast ilmneb, et Jumala misjonitöö eesliinil ja keskmes on Jeesus kui ainus pääsetee. Kristus ise ütles: „Mina olen tee ja tõde ja elu. Ükski ei saa minna Isa juurde muidu kui minu kaudu“ (Jh 14:6). Ent Jeesus aitab meil ka aru saada, kui oluline koht Jumala misjonitöös on kolmainu Jumalal.

Kõike, mida Kristus tegi, tegi Ta kas taevase Isa asemel või Isas (vaata Jh 4:34; Jh 5:30; Jh 12:45). Hoidkem siiski alati meeles, et Jeesuse ülesanne ei alanud Tema tulekuga siia maailma. Ta oli saanud selle Isalt ammu enne, kui meie maailm loodi (võrdle Ef 1:4; 1Pt 1:20).

Seega kavandas Jumal oma misjonitöö inimkonna heaks juba enne, kui meie planeedile alus pandi, ning Ta astus inimkonna ajalukku just nimelt selleks, et oma eesmärk täita.

Poeg lõi maailma (Jh 1:3) ja siis, „kui aeg sai täis“ (Gl 4:4), ilmutas Jumal oma armastust Poja siia saatmisega (Jh 3:16, 17). Poeg tuli, suri ristil ja võitis surma. Siis läkitas Isa siia Vaimu (Jh 14:26; Jh 16:7), kes veenab maailma (Jh 16:8–11) ja jätkab praegu Isa ja Poja missiooni, andes Jumala rahvale volituse ning saates nad välja misjonitööle (Jh 14:26; Jh 16:13, 14).

`Loe Jh 20:21, 22. Kuidas peaks meie misjonitööd kujundama arusaam, et misjonitöö lähtub Isast, Pojast ja Pühast Vaimust?`

Kuigi Piiblis ei esine sõna „kolmainsus“, on arvukalt tõendeid selle kohta, et kõik kolm Jumala isikut osalevad misjonitöös. Näiteks ilmus Kristus pärast ülestõusmist oma jüngritele ja lubas neile: „Ja vaata, mina läkitan teie üle oma Isa tõotuse. Teie aga viibige selles linnas, kuni teid rüütatakse väega kõrgelt“ (Lk 24:49, kaldkiri lisatud). Leiame siit ühest lausest kolmainu Jumala kutsumuse: Isa tõotus; Poja kinnitus, et tõotus täitub; ning tõotus ise ehk Püha Vaimu tulek (vaata Lk 3:16; Ap 1:4, 5, 8).

Saame eelnevast teada, et misjonitöö pole meie oma. See kuulub Jumalale kolmes Isikus. Ja just seetõttu ei lähe see töö luhta.

`Isa, Poeg ja Püha Vaim tegutsevad hingede võitmise nimel. Miks võiks see mõte sind nii väga julgustada?`