---
title: Igavene evangeelium - misjoni sõnum
date: 10/10/2023
---

`Loe Ilm 14:6, 7. Millised Jumala misjonitöö tahud saad kolme ingli kuulutuses esimese ingli öeldud „igavese evangeeliumi“ puhul esile tuua?`

Tegemist on ainsa kohaga Pühakirjas, kus seotakse omavahel sõnad „igavene“ ja „evangeelium“. Evangeelium on hea sõnum armust, mida Jeesus Kristus kõigile pakub. Ta tuli meie maailma, et näidata meile „armu ja tõde“ (Jh 1:14). Ta elas patuta ning suri ristil asendusohvrina, et kanda karistust meie pattude eest (Js 53:4, 5; 1Pt 3:18). Ta ärkas ellu, läks tagasi taevasse, Isa ülendas Ta ning praegu kostab Ta meie eest taevases pühamus (Ilm 1:18, Ap 2:33; Hb 7:25). Peagi täidab Ta oma suurima tõotuse – tuleb tagasi hiilguses ja aus ning viimaks, pärast tuhandet aastat, rajab Maa peale Jumala riigi (Jh 14:1–4; Ap 1:11; Ilm 21:1–4). Kõik nimetatud mõtted on igaveses evangeeliumis väga olulised.

Sellegipoolest väärib märkimist tõsiasi, et sõnum on igavene. On olemas vaid üks evangeelium, mis meid päästab. See jääb samaks seni, kuni Jumala missioon täielikult ellu viiakse. Mitte kunagi ei tule teist evangeeliumi. Petlikud õpetused ja doktriinid tulevad ja lähevad (Ef 4:14), ent päästesõnum, igavene evangeelium, ei muutu, ning need, kes seda usuvad ja sellele sõnakuulelikult elavad, saavad tasu (vaata 5Ms 5:33; Rm 2:6).

Sama korralduse, mille said esimesed jüngrid, oleme saanud meie tänapäeval. Peame kõikjal jätkuvalt tegema inimesi Kristuse jüngriteks. Ent millisteks jüngriteks? Headeks, ausateks, täiesti pühendunud, armastavateks inimesteks? Need jooned on olulised, ent neist ei piisa. Me peame jüngriteks tegemisel keskenduma kõigile Piiblis välja toodud tahkudele (Lk 9:23; Jh 13:34, 35; 2Kr 5:17) ning meie ülimaks eesmärgiks on olla valmis ja valmistada kaasinimesi Õpetaja, Jeesuse Kristuse teiseks tulekuks.

„Prohvetikuulutuses [Ilm 14:6, 7] järgneb sellele kohtumõistmise hoiatusele ja sellega kaasnevale kuulutusele Inimese Poja tulemine taeva pilvedel. Kohtukuulutus on teadaanne Kristuse peatsest teisest tulekust. Ja seda kuulutust nimetatakse igaveseks evangeeliumiks. Järelikult on Kristuse teisest tulekust rääkimine ja selle lähedusest teatamine oluline osa evangeeliumikuulutusest.“ – Ellen G. White, „Kristuse tähendamissõnad“, orig lk 227, 228.

Kuidas on esimese ingli sõnumis kohtumõistmine seotud „igavese evangeeliumiga“? Miks peab kohtu puhul olema eriti olulisel kohal evangeelium?