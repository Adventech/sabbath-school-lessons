---
title: Teha jüngriteks - misjonitöö kese
date: 09/10/2023
---

`Loe Mt 28:16–20. Kuidas sõnastad jüngriks olemise selle kirjakoha alusel?`

Mt 28:16–20 annab piibelliku korralduse – tavaliselt nimetatakse seda suureks misjonikäsuks (Mt 28:18–20) –, millega Jeesus juhendab oma järelkäijaid minema ja tegema inimesi jüngriteks, õpetama neid uskuma ja tooma nad kokku osadusse (vaata ka Mk 16:15, 16; Lk 24:44–49; Jh 20:21–23, Ap 1:8).

Mt 28:16–20 neli põhitahku on sellised: (1) Jeesus annab oma jüngritele korralduse minna Galileasse, et kohtuda Temaga (Mt 28:16, 17); (2) Jeesus tuleb jüngrite juurde, teeb teatavaks oma meelevalla ja ülemvõimu (Mt 28:18); (3) Jeesus annab oma jüngritele eriülesande – teha teisi jüngriteks – (Mt 28:19, 20); ning viimaks (4) tõotab Jeesus olla oma jüngritega lõpuni (Mt 28:20).

Suure misjonikäsu ja misjonitöö peamine ülesanne ja põhihuvi on jüngriks tegemine. Mt 28:19 kõlab kreeka keeles sõna-sõnalt nii: „Olles läinud, niisiis, tehke jüngriteks […]“. Sõna „niisiis“ annab korraldusele aluse, millest äsja rääkisime (Mt 28:18): selleks aluseks on Jeesuse vägi, volitamine ja ülemvõim, mis kõik lähtuvad Tema ülestõusmisega saavutatud võidust.

Oluline on täheldada, et suures misjonikäsus nõuab ainsana vältimatut tegutsemist tegusõnaühend „tehke jüngriteks“. Jüngriks tegemise käigus inimesi õpetatakse, neid ristitakse ja Jeesuse õpetusi levitatakse kogu maailmale. Jeesus suunab oma jüngreid siin ilmselgelt ühe eesmärgi poole: tehke jüngriteks. Tegemist on tõepoolest ühe jõulisima misjonitööst rääkiva kirjakohaga kogu Pühakirjas. Sellele paneb punkti Jeesuse tõotus olla pidevalt oma järelkäijate juures.

Loomulikult oli suur misjonikäsk mõeldud kaugelt laiemale ringile kui ainult esimestele jüngritele kindlal ajal. Nemad ei saanud ise minna „kõikide rahvaste“ juurde, et äsja antud jüngriks tegemise ülesannet täita. Seetõttu haarab kõnealune korraldus oma ulatuselt kõiki inimesi: iga tõeline Jeesuse Kristuse järgija peab osalema jüngriks tegemises. Lisaks on siia kätketud sõnum – Jeesuse Kristuse igavene evangeelium – mõeldud kogu maailma jaoks; sel pole ruumilisi, ühiskondlikke ega rahvuslikke piire.

`Ülesanne on „teha jüngriks“. Kuidas mõjutab Meistri selline korraldus meie elu ja kaasinimeste teenimist? Mida teha, et panustada veel rohkem töösse, mida sa oled tegema kutsutud?`