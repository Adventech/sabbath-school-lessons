---
title: Maailm - misjonitöö näitelava
date: 12/10/2023
---

`Loe Ilm 7:9, 10. Kuidas vihjab see kirjakoht Jumala misjonitöö laiale geograafilisele haardele?`

Selle nädala õppetükis oleme rääkinud kahest väga tähtsast kirjakohast misjonitöö mõttes, mis seavad nii suure misjonikäsu kui ka igavese evangeeliumi kuulutamise keskmesse jüngriks tegemise. Huvitaval kombel langeb mõlema kirjakoha puhul ühte vähemalt „koht“, kus misjonitööd teha. Mõlemas öeldakse: „Minge siis, tehke jüngriteks kõik rahvad“ (Mt 28:19); „… neile, kes elavad ilmamaal – kõigile paganahõimudele ja suguharudele ja keeltele ja rahvastele“ (Ilm 14:6, kaldkiri lisatud).

Teisisõnu, Kristuse evangeelium peab jõudma kõikide inimklassideni, kõikide rahvasteni, kõikidesse keeltesse ja kõikideni. Evangeeliumi mõju peab päästetud tooma ühtsesse suurde vendlusse. Meil on vaid üks eeskuju, mida järgida – Kristus. Kui võtame omaks tõe nagu see on Jeesuses, lagunevad rahvuslikud eelarvamused ja kadedus ning Tõe Vaim seob südamed kokku.

Kui Jeesus ütles: „Te peate olema minu tunnistajad“ (Ap 1:8), pidas Ta silmas kolme geograafilist piirkonda:

Piirkond nr 1. „Te peate olema minu tunnistajad Jeruusalemmas“. Tol hetkel olid Tema jüngrid Jeruusalemmale väga lähedal. Seega ütles Jeesus põhimõtteliselt: „Alustage sellega, et räägite oma kogemustest Jumalaga lähedastele inimestele.“ Misjonitöö algab kodus, perekonnas, naabritega, sõpradega. Sealt tuleb misjonitööd alustada.

Piirkond nr 2. Jeesus jätkab: „… ja kogu Juuda- ja Samaariamaal.“ Meie misjonitöö hõlmab neid, kes on mõnes mõttes lähedased, kuid samas meile kauged. Sellesse rühma kuuluvad inimesed, kes võivad rääkida meiega sama keelt – inimesed, kelle kultuur on sama, kuid kes ei ela meiega samal viisil ega sama maailmavaate järgi. See on meie misjonitöö järgmine siht.

Piirkond nr 3. Seejärel ütleb Kristus: „… ning ilmamaa äärteni.“ Jumala misjonitöö kutsub meid minema inimesteni mis tahes paigas, riigis, inimrühmas, keele- ja rahvusrühmas. See on meie misjonitöö lõppsiht.

`Väljakutse: Palveta sel nädalal iga päev piirkonna pärast, kus sa elad. Jumal on sind põhjusega sinna pannud.`

`Lisaülesanne: Tutvu oma piirkonna demograafilise olukorraga (millised inimesed su ümber elavad): mis on inimeste rahvuslik ja religioosne taust, kas nad on noored, vanad, vaesed, rikkad, mis keelt nad räägivad jne. Palu Jumalal sulle näidata, kuidas saad sina nende jaoks olla Tema armastuse kanaliks.`