---
title: Jumal, kes igatseb koos meiega olla
date: 02/10/2023
---

`Loe 1Ms 17:7; 1Ms 26:3 ja 1Ms 28:15. Mis on nende salmide põhjal selle tõotuse keskmes, mille Jumal andis Aabrahamile ja tema järeltulijaile?`

Kogu Vana Testamendi jooksul tegutseb Jumal oma misjonimeelse iseloomu kohaselt, et täita oma eesmärgid. Näiteks otsustasid inimesed pärast veeuputust koguneda Paabelis ühte kohta, et ehitada linn ja torn, mis ulatuks taevani. Jumal segas nende keele, et pillutada nad üle maailma laiali (1Ms 11:1–9). Seejärel laiendas Ta oma missiooni ning kutsus Aabrami (kes sai hiljem nimeks Aabraham) olema Tema õnnistuste kanaliks tervele maailmale (1Ms 12:1–3). Jumal andis Aabrahamile ja tema järeltulijaile mitmesuguseid tõotusi, ent üks on kõigist teistest silmapaistvam. Mitu korda kuulutas Jumal neile: „Mina olen [sulle] Jumalaks!“ „Ma tahan sinuga olla.“ „Mina olen sinuga“ (vaata 1Ms 17:7, 8; 1Ms 26:3, 1926; 1Ms 28:15).

Sedamööda, kuidas ajalugu jätkub, jõuab Joosep Egiptusesse, et Jumal saaks teda kasutada oma rahva päästmiseks. Terve Joosepi kogemuse kestel – ka tema elu raskeimatel hetkedel – ütleb Piibel sõnaselgelt, et „Issand oli temaga“ (1Ms 39:2, 21, 23). Mitu põlvkonda hiljem saatis Jumal Moosese sama missiooni käigus vaarao juurde, et oma rahvast Egiptuse orjusest vabastada. Kui Jumal andis Moosesele sellise ülesande, ütles Ta: „Mina olen sinuga“ (2Ms 3:12). Ikka ja jälle kinnitas Jahve oma sügavat igatsust olla oma rahvaga.

Loe 2Ms 29:43, 45. Mis oli Vana Testamendi pühamu üks põhieesmärk? Jumal otsustas olla oma lastega erilisel viisil. Ta kinnitas Moosesele, et igatseb elada kogudusetelgis Iisraeli laste keskel. Sellega pani Ta aluse väga kavakindlale ja eesmärgipärasele süsteemile, mis suunas tähelepanu Tema missiooni ülimale vahendile: Jeesusele Kristusele. „Ohvriteenistus ja leviitlik preestriteenistuse süsteem oli rajatud selleks, et osutada Kristuse surmale ja vahendajatööle. Kõigil neil tseremooniatel oli mõte ja toime üksnes siis, kui need olid seotud Kristusega.“ – Ellen G. White, „The Advent Review and Herald of the Sabbath“, 17. dets 1872.

`Mil viisil koged Jumala lähedust oma elus?`