---
title: Jumal, kes tuleb meile järele
date: 05/10/2023
---

`Loe Jh 14:1–3. Kuidas on need sõnad seotud Pühakirjas leiduva lõpuaja sõnumiga?`

Üks Kristuse maapealse tööperioodi kõige armsamaid tõotusi, õnnistatud lootus, peegeldab taas Looja soovi olla igavesti koos meiega. Jeesus kinnitas: „… tulen ma jälle tagasi ja võtan teid kaasa enese juurde, et teiegi oleksite seal, kus olen mina“ (Jh 14:3; kaldkiri lisatud).

Apostel Johannese sõnade kohaselt see tõotus kord täitub: „Ja ma kuulsin valju häält troonilt hüüdvat: „Vaata, Jumala telk on inimeste juures ning tema asub nende juurde elama ning nemad saavad tema rahvaiks ning Jumal ise on nende juures nende Jumalaks““ (Ilm 21:3).

„Lunastustöö saab olema täielik. Seal, kus valitses patt, valitseb palju suuremal määral Jumala arm. Maa, see paik, mida Saatan nimetab enda omaks, saab rohkem kui lunastatud – see saab ülendatud… Siin, kus Jumala Poeg elas inimeste keskel, kus aukuningas kasvas, kannatas ja suri – siin saab olema pärast seda, kui Jumal teeb kõik uueks, Jumala eluase… Kui lunastatud kõnnivad läbi igaviku Issanda valguses, kiidavad nad Teda Tema kirjeldamatu anni – Immaanuel, „Jumal meiega“ – eest“ – Ellen G. White, „Ajastute igatsus“, orig lk 26.

Eks ole see üks kauneim pilt lunastusest. Misjonitöö Jumal viib lõpuks täide oma igatsuse olla igavesti koos oma lastega. Milline tohutu eesõigus on olla osa sellest plaanist!

`Nädala väljakutse.`

 Kogu selle veerandaasta jooksul kutsume sind teadlikult osalema Jumala misjonitöös. See on võimalus näha ja kogeda misjonitöö Jumalat tegutsemas sinu elus. Kasuta seda aega isiklikuks järelemõtlemiseks ning ole valmis oma klassis rääkima, mida sa igal nädalal õppisid. Lisaks sellele julgustab „Lisaülesanne“ sind Jumala missioonis veelgi enam osalema.

``Väljakutse:`

 Palveta tuleval nädalal iga päev, et Jumal avaks su südame osalema Tema misjonitöös.`

``Lisaülesanne:`

 Õpi nimepidi tundma kedagi, kelle nime sa seni ei teadnud – naabrit, kaastöölist, poemüüjat, bussijuhti, majahoidjat jne. Hakka iga päev selle inimese pärast palvetama.`