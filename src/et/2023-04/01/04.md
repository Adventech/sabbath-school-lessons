---
title: Jumal, kes sai üheks meist
date: 03/10/2023
---

Vana Testament räägib sellest, kuidas Looja hakkas oma plaani ellu rakendama inimeste kaudu, kes pidid esindama maailmas Tema olemust ja eesmärki. Kõik, mida Jumal tegi, oli vastavuses Tema misjonistrateegiaga. Jumal ütles prohvet Jesaja kaudu: „Mina olen Jumal ja ükski ei ole minu sarnane; kes algusest alates kuulutab lõppu…; kes ütleb: Minu nõu läheb korda ja ma teen kõik, mis ma tahan“ (Js 46:9, 10).

Ent Uues Testamendis saab Jumala soov inimkonnaga koos olla uue mõõtme. Kristuse lihassetulekuga, mis oli Eedeni aias olemas tõotuse kujul (1Ms 3:15), sai see tegelikkuseks.

`Loe lugu Jeesuse sünni kuulutamisest Mt 1:18–23. Mida hädavajalikku saame sellest kirjapanekust teada Jumala kohta?`

„Jumal on meiega.“ Immaanuel. Jumal oli elanud oma rahva keskel pühamus ja nüüd elas Ta füüsiliselt koos nendega Naatsaretist pärit Jeesuse kaudu. Tõepoolest näitas Jumal Jeesuse sündimisega selgesti, et Ta soovis jätkuvalt olla nii oma isikus kui ka töös koos meiega: Jumala Poeg oli täielikult inimene ja täielikult Jumal ning Tema ainsana sai kinnitada: „Mina olen tee ja tõde ja elu. Ükski ei saa minna Isa juurde muidu kui minu kaudu“ (Jh 14:6).

`Loe Jh 1:14–18. Mida õpetab Kristuse lihassetulek meile Jumalast antud ülesande kohta?`

Jumala kutsumus jätkus ja nii oli Ta Jeesuse Kristuse kaudu oma laste keskel lihalikult. „Üks ja ainus Poeg, kes tuli Isa juurest, täis armu ja tõde“ (Jh 1:14, NIV), täitis Vana Testamendi prohvetikuulutused ning sai vastavalt Jumala plaanile üheks meist, Jumalaks inimihus. Misjonitööd tegev Jumal jätkas oma eesmärgi elluviimist.

`Mõtle, mida tähendab, et Jumala armastus meie vastu on nii suur, et Ta tuleb meie juurde meie inimlikkuses. Kuidas peaksime sellisele armastusele vastama, eelkõige misjonitöö mõttes?`