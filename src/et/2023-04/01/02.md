---
title: Jumal, kes sirutub meieni
date: 01/10/2023
---

Jumal lõi meid oma näo järgi, enda sarnaseks. Ta andis meile täiusliku maailma ning Tema eesmärgi kohaselt pidi meil olema Temaga täiuslik side; suhe, mille aluseks on Tema hinnalisim omadus: armastus. Ent selleks, et armastus oleks tegelik, andis Jumal meile veel ühe hinnalise anni: tahtevabaduse – vabaduse valida, millist teed minna. Muidugi andis Jumal Aadamale ja Eevale nõu ähvardava ohu ja sõnakuulmatuse surmavate tagajärgede asjus (1Ms 2:16, 17). Saatan omakorda veenis pettuse abil Eevat, et Eeva võib küll süüa hea ja kurja tundmise puu vilja ilma halbade tagajärgedeta. Vastupidi, ta väitis, et nad saavad „Jumala sarnaseks, tundes head ja kurja“ (1Ms 3:5). Kahjuks valis Eeva vilja süüa ja andis seda ka Aadamale, kes langetas sama valiku. Nii määris patt ära täiusliku loomistöö.

Sellest hetkest peale muutus Jumala algne plaan ja eesmärk äsja loodud planeet Maa jaoks. Nüüd läks käiku päästemissioon, mis oli valmis „enne maailma rajamist“ (Ef 1:4).

`Loe 1Ms 3:9–15. Millised olid Jumala esimesed sõnad Aadamale pärast seda, kui Aadam ja Eeva patustasid, ning miks on öeldu tänapäevalgi teoloogiliselt tähelepanuväärne?`

Muidugi teadis Jumal täpselt, kus inimesed olid. Hirmust vallatud Aadam ja Eeva pidid nägema, mis toimub. Ent nad tuli ka tehtuga silmitsi seada, et nad mõistaksid oma patu kohutavaid tagajärgi. Samuti oli vaja Saatan võita. Sellepärast hakkas Jumal tutvustama oma missiooni: lunastusplaani (vaata 1Ms 3:14, 15) – ainsat lootust, kuidas lepitada „maailma enesega“ (2Kr 5:19).

Meil on vaja vägagi tähele panna tõsiasja, et enne patuga silmitsi seadmist ja lepitustõotust tuli Jumal pattulangenud inimkonda otsima. Hoolimata näivalt lootusetust olukorrast pöördub Jumal Aadama poole küsimusega, milles peitub kaks olulist teemat: meie pattulangenud olukord ja Tema misjonimeelsus. Oleme hukkumas ja vajame väga päästmist. Tema on ainus, kes otsib meid üles, kavatsedes meid päästa ja koos meiega olla.

`Ajaloo kestel küsib Jumal ikka ja jälle: „Kus sa oled?“ Mida see sinu jaoks isikliku kogemuse põhjal tähendab ning kuidas oled Talle vastanud?`