---
title: Jumal, kes on jätkuvalt meiega
date: 04/10/2023
---

Jeesuse elu ja tegevus olid Jumala ülim ilmutus. Umbes kolme aastaga avaldas Jumal seda, kes Ta on ja milles seisneb Tema missioon, rohkem kui Ta eelnevate põlvkondade jooksul ühelgi muul moel oli näidata saanud. Kristus oli „nähtamatu Jumala kuju“, kelles Jumal laskis „kogu täiusel… elada… tehes rahu tema ristivere läbi“ (Kl 1:15, 19, 20). Jeesus ütles oma kutsumuse kohta ise: „Inimese Poeg on tulnud otsima ja päästma kadunut“ (Lk 19:10).

`Loe Jh 3:16 ja mõtiskle selle üle. Kuidas näed Jumala armastust ja kutsumust siin avaldumas?`

Jeesuse tööperioodi lõpuosas, kui Tema viimane surmaeelne nädal hakkas kätte jõudma, oli inimkonna lõplik saatus kaalukausil. Sündmused, mis neil päevil toimusid, sidusid mineviku ootused tuleviku lootusega. Paasapüha tähistamise käigus – mis osutas vabanemisele Egiptuse orjusest – andis Jeesus Kristus, lihasse tulnud Jumal, oma elu, et vabastada meid patuorjusest. Apostel Paulus kirjutas: „Ta on teinud patuks meie asemel selle, kes patust midagi ei teadnud, et meie saaksime Jumala õiguseks tema sees“ (2Kr 5:21).

`Loe Mt 28:18–20. Millise tõotuse leiame suurest misjonikäsust? Kuidas varustab see meid kindlustundega, kui asume täitma Jumalast antud ülesannet?`

Kristuse surm oli lepitusprotsessi osa, mitte selle lõpp. Oma ülestõusmise kaudu võitis Jeesus surma ja sai kogu meelevalla „taevas ja maa peal“ (Mt 28:18). Sellelt aluselt käskis Ta kõigil oma järelkäijatel teha jüngriteks inimesi kõikjal maailmas ja andis neile aukartustäratava tõotuse: „Mina olen iga päev teie juures ajastu lõpuni“ (Mt 28:20, kaldkiri lisatud).

`Mismoodi oled näinud Jeesuse tõotuse „iga päev sinu juures“ täitumist oma elus, kui sa täidad oma ülesannet?`