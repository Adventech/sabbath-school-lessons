---
title: Misjonilugu
date: 06/10/2023
---

#### Kaks poissi, kaks palvet 1

_Loo on kirja pannud Andrew McChesney._

Isa oli põnevil, kui nägi Guinea (riik Lääne-Aafrikas) pealinna Conakry tänaval adventistide Maranatha kooli viita. Ta tahtis, et tema kaks poega saaksid käia kristlikus koolis, ja siin paistis olevat võimalus. Tal polnud õrna aimugi, et see kool muudab ta elu.

Isa astus vastavatud kooli aiaga piiratud alale ja leidis ühe õpetaja. „Kas tegemist on kristliku kooliga?“ küsis ta.

„Jah,“ vastas õpetajanna. „See on seitsmenda päeva adventistide kool.“

Isa ütles, et ta pojad õpivad mujal, ja lubas, et toob nad siia kooli üle. „Tahan, et nad saaksid kristliku kasvatuse,“ ütles ta.

Varsti õppisid kaks poissi, 11-aastane Junior ja 8-aastane Emile, adventistide koolis. Õppeainete hulgas oli ka piibliõpe ning poisid õppisid pähe salme, mida isa polnud üllataval kombel kunagi varem kuulnud. Veel rohkem üllatus ta siis, kui poisid rääkisid, et nende õpetajad teenivad Jumalat laupäeviti. Poisid küsisid, kas nemadki võivad laupäeval osa võtta kooliga samal krundil asuva kiriku tegevustest. Isa mõtles, et tegemist on tunniplaanivälise tegevuskavaga, ja oli nõus.

Kaks aastat käisid poisid igal hingamispäeval kirikus. Mõnikord käisid kooliõpetajad isal külas ja kutsusid teda kirikusse. „Kas tahaksite hingamispäeval meie kirikusse tulla?“ küsisid nad. Isa keeldus iga kord. „Ei, mul tuleb laupäeval tööd teha,“ ütles ta. „Olen hõivatud.“

Ühel päeval teatas koguduse pastor Matthew koguduseliikmetele: „Täna läheme Juniori ja Emile isale külla.“ 15 koguduseliiget koos rõõmsa Juniori ja Emilega saabus nende koju. „Kas võiksime koos palvetada?“ küsis pastor isalt.

Isa oli nõus ja pastor uuris, kas tal on mõni palvesoov. Tal oli. Mitu kuud tagasi oli isa, kes juhtis üht vabaühendust, pöördunud palvega Guinea valitsuse ministeeriumi poole, et saada sellele ühendusele toetust, aga ootas siiamaani vastust. Pastor palvetas toetuse pärast.

Kolm päeva hiljem, teisipäeval, ministeerium vastas. Toetus määrati. Isa läks kohemaid kooli ja jutustas õpetajatele tähelepanuväärsest palvevastusest. Ta tänas Jumalat toetuse eest. Aga palvevastus ei veennud teda hingamispäeval kirikusse tulema.

_Täname sind kolm aastat tagasi kogutud kolmeteistkümnenda hingamispäeva annetuse eest, mis aitas Lääne- ja Kesk-Aafrika Divisjoni (WAD) haldusalasse kuuluvas Guineas laiendada pealinnas Conakrys asuvat adventistide Maranatha kooli. Sinu kolmeteistkümnenda hingamispäeva annetus käesoleval veerandaastal aitab taas kaasa evangeeliumi levikule WADis. Loe loo lõpuosa järgmisel nädalal._