---
title: Ülesanne täidetud
date: 28/12/2023
---

`Loe Ilm 21:1–4 ja Ilm 21:22–22:5. Millist vaatepilti siin kirjeldatakse?`

Uus maa on vast paradiis! Surm ja patt kaovad, Saatan ja kurjus hävitatakse. Kohtume oma armsa Päästjaga ja ühineme taas kallite inimestega. Uus maa asustatakse igast rahvusest ja keelest pärit inimestega.

Peakonverentsi Misjoninõukogu on heaks kiitnud Globaalmisjoni mõõdiku, mida kasutatakse määramaks, kas mingisuguse inimrühmani on jõutud või mitte. Inimrühmas, kelleni on jõutud, on piisavalt palju üksikisikuid ja vahendeid, et rühma ülejäänud liikmetele tõhusalt tunnistada ilma välist abi vajamata. Jumalateenistused toimuvad emakeeles, Piibel ja muu vaimulik kirjandus on emakeelsed ning on olemas kohalikud kogudusejuhid, kes tunnistavad selle inimrühma teistele liikmetele ilma tõlgi vahenduseta.

Inimrühmas, kelleni pole jõutud, ei ole piisavalt pärismaisest kogukonnast adventusklikke ning neil pole küllalt vahendeid, mis võimaldaks mõjusalt tunnistada selle inimrühma keskel ilma oma kultuurist väljastpoolt tuleva abita.

Iga kohalik kogudus ja liit peab määratlema oma kogukonnas olevad rahvarühmad, kelleni on vaja jõuda. Nüüd on aeg panustada Jumala misjonitöösse, teha jüngreiks inimesi kõigist rahvarühmadest, kiirendada meie Päästja tulekut ja lõpuks elada koos teistega uues taevas ja uuel maal, mis on meile tõotatud.

`Väljakutse: Kuidas sa kiirendad Kristuse tagasitulekut? Kas külvad lootuseseemneid nende südamesse, kes vajavad heade sõnumite kuulmist? Kas „kastad“ uusi usklikke sellega, et aitad neil tundma õppida, mida tähendab elada kuulekas ustavuses Kristusele? Palveta võimaluste pärast kuulutada igapäevases palvenimekirjas olevatele inimestele tõotust maa uueks loomisest.`

`Lisaülesanne: Osa su „jüngreid“ võib olla valmis Kristust vastu võtma. Sinna juurde kuulub ühinemine koguduse või usklike grupiga. Pane ennast mõne niisuguse inimese asemele ja kujutle, et tuled esimest korda oma kogudusse. Millise kogemuse see inimene saab? Kuivõrd valmis on su kogudus uut inimest tervitama ja kasvatama? Oled sa avatud tegelema uute usklike grupiga, mitte ainult oma olemasolevat kogudust üles ehitama? Kujunda strateegia nõrkade kohtade käsitlemiseks. Räägi oma mõtetest koguduse juhtkonnale ja tegutse koos nendega plaani elluviimisel, et su kogudus hakkaks läbimõeldumalt tegema inimesi jüngriks.`

`Reede, 29. detsember`

„Suur lunastusplaan toob maailma jälle täielikku kooskõlla Jumalaga. Kõik, mis patu läbi kaotati, taastatakse. Lunastatakse inimene, kuid mitte ainult – lunastatakse ka maa – see saab sõnakuulelike igaveseks koduks. Kuus tuhat aastat on Saatan võidelnud maa oma valduses hoidmise pärast. Nüüd täitub Jumala algne loomisel olnud eesmärk. „Kõigekõrgema pühad saavad kuningriigi ja kuningriik jääb neile igaveseks – igavesest ajast igavesti!“ – Ellen G. White, „Patriarhid ja prohvetid“, orig lk 342.

Ent enne, kui see päriselt toimub, on meie kohus tegutseda koos Jumalaga Tema misjonitöös, et jõuda maailmani hoiatussõnumiga ning et inimesed võtaksid selle omaks ja saaksid osa Jumala uueksloomise tõotusest.

„Igatsen näha väga paljusid tegutsemas nende heaks, kes ei tunne meie usu tõendeid. Paljud on kuulnud kolme ingli kuulutust ja võtnud selle kaudu omaks suure valguse ning peaksid nüüd omakorda jagama seda kuulutust maailma kõigis paigus. Igatsen teha oma osa ning avada teed kaasinimestele, et tõe valgus leviks. Aidaku Issand meil riietuda sõjavarustusega. Usklikud peavad ühinema pühalikus töös, maailmale viimase hoiatue edastamises.“ – Ellen G. White, „Letter“ 390, 1907 (avaldamata).

Oleme selle veerandaasta jooksul õppinud Jumala missiooni tundma eri nurkade alt ja seoses eri teemadega. Käesoleval nädalal tõmbasime otsad kokku Ilmutusraamatus leiduvat uurides, et saada aru, milline näeb välja taastatud suhe Jumalaga ja misjonitöö lõplik visioon – uueks loodud ja ennistatud Maa. Kuigi on tõsi, et patu laastamise ja kannatuste mõttes saabuvad Maa ajaloo kohutavaimad päevad, kinnitab Jumal meie pilgu ajale pärast seda hävingut ning pakub turvatunnet ja julgust Maa uuendamise tõotuses.

Siis nägi Joseph unenäo, kus ta seisis vanglamüüride vahel. Vangivalvuriks oli üks sugulane ja Joseph palus, et ta vabadusse lastaks. „Ma ei saa sind vabastada isegi mitte seetõttu, et kuulume samasse perekonda,“ ütles sugulane.

Joseph püüdis põgeneda, aga sugulane nabis ta kinni ja noomis teda.

„Ära minuga vigurda,“ ütles sugulane. „Kui sa uuesti põgeneda püüad, karistan sind niimoodi, et sa mäletad seda eluaeg.“

Üks hääl kirjeldas karistust. „Keegi toob põhud, paneb su alla ja süütab tule,“ ütles hääl.

Joseph sai aru, et karistuseks oli Jeesuse tuleku järgne põrgu. Ta palvetas: „Ma ei ole teistest parem. Ainult ära lase mul siin surra. Tahan enne, kui suren, midagi Sinu heaks teha.“

Pärast palvetamist viidi Joseph kuidagi vangikongist minema ja ta oli kolme sõjamehe juures. Üks sõdur ütles: „Joseph, sul tuleb oma vabaduse eest maksta.“

„Ainult Jumal vabastas mu,“ vastas Joseph. „Jeesus tasus ristil minu hinna. Teile pole ma midagi võlgu.“

Aga sõdur nõudis: „Kui sa ei maksa, viime su vanglasse tagasi.“

„Minu vabadus ei ole tulnud teie käest ning teie ei saa minna vastakuti Jumalaga, kes mu vabastas,“ ütles Joseph. „Minu elu sõltub Jumalast ja kui te mulle halba teete, ei tee te halba mulle, vaid Jumalale.“

Sõdurid lahkusid ning Joseph pööras end ringi ja nägi Fortunatet. „Sinu vabadus on Jumalalt,“ kinnitas Fortunate talle.

Siis Joseph ärkas. Kell oli kolm hommikul ja ta higistas. Unenägu näis niivõrd tõesena. Ta palvetas: „Tänan Sind, Jumal. Iga kord, kui ma Sinult abi palun, vastad Sa mulle. Aga ma ei täna Sind mitte vastamise pärast, vaid Sinu armastuse pärast.“

Täna on Joseph 24-aastane ustav adventist.

„Kui olin laps, palusin, et Jumal juhiks mind õigele teele,“ ütleb ta. „Jumal vastas sellele palvele nii, et tõi mu adventkogudusse. Olen valmis Teda teenima.“