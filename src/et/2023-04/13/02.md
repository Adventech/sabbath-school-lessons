---
title: Ilmutusraamat - Jumala lõpuaja misjonitöö
date: 24/12/2023
---

Ilmutusraamatu avasõnad annavad lugejatele mõista, et selle raamatu tähelepanu keskpunktis on Jumala kutsumus.

`Loe Ilm 1:1–7. Mis tõendab, et Ilmutusraamat keskendub Jumala missioonile lõpuajal?`

Kuigi Ilmutusraamat annab esimestes salmides mõista, et selle allikas ja kese on Jeesus, on Ilm 1:4, 5 juttu Jumala kolmest liikmest, kes töötavad üheskoos inimeste päästmiseks. Isa on igavene, kes oli ja on ja kes tuleb. Nimetatakse Püha Vaimu, kes tegutseb võimsalt esimese sajandi koguduses. Siis tuletab Johannes meelde Jeesuse Kristuse, kes on „ustav tunnistaja“, „esikpoeg surnuist“ (Ilm 1:5) ja selle planeedi seaduslik omanik. Luhtub Saatana katse kasutada seda maailma oma riigi rajamiseks. Jumal võitis Saatana, kuid Looja veri peseb ka meilt maha süü ja häbi.

`Loe Ilm 1:6 ja 1Pt 2:9. Mida tähendavad lunastatutele neis salmides omistatud aunimed?`

Jumala misjonitöö keskmes ei ole üksnes hukkujate ohutusse paika tirimine. Jumala pääste pakub uut ja auväärset seisust, sest meis taastatakse Jumala-sarnasus. Lunastatuist saavad kuningad, sest me oleme Jeesuse valatud vere kaudu universumi Kuninga veresugulased. Nüüd, kuningliku perekonna liikmetena, ühineme kuningliku perekonna missiooniga päästa kaasinimesi. Nii saavad meist preestrid!

Jeesuse seaduse järgi on Tema kogudus kuningriik ja selle liikmed preestrid. Kuningriigi liikmeks olemine tähendab preestriseisust.

Ilm 1:7 näeme selle missiooni kiireloomulisust: Jeesus tuleb ja rahvad halavad, sest nad hukkuvad. Jumal igatseb jõuda nendeni, kes on Temast võõrandunud. Seega algab Ilmutusraamat misjonitööga inimeste heaks.

`Jah, Jumal on meid loonud, kuid Ta on meid ka imeväärse hinna eest lunastanud. Miks peaks see tõde meile praegusele olukorrale vaatamata väga palju lootust pakkuma?`