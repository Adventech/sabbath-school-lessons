---
title: Kolme ingli kuulutus ja misjonitöö
date: 25/12/2023
---

Ilmutusraamat edastab meile jõuliselt ja üksikasjalikult suure võitluse teema, mis avaldub ehk kõige muljetavaldavamalt Ilm 12:12 sõnades: „Seepärast rõõmustage, taevad, ning teie, kes neis viibite! Häda maale ja merele, sest kurat on tulnud alla teie juurde; ta on suures raevus, teades, et tal on aega üürikeseks.“ Raske on ette kujutada, et Pühakirja saaks mõista ilma suure võitluseta, mis saavutab haripunkti viimastel päevadel.

`Loe Ilm 14:6–12. Mida siin kujutatakse ja kuidas on need salmid seotud meie missiooni ja sõnumiga?`

Misjonitöös, Jumala misjonitöös, on oluline koht sõnumil, Jumala sõnumil – evangeeliumil. Sõnum ongi väga otseses mõttes misjonitöö. Maailma on vaja hoiatada selle eest, mis tuleb, ning iga inimene on sunnitud valima kas elu või surma.

`„Kes ei ole minuga, see on minu vastu, kes ei kogu minuga, see pillab“ (Lk 11:23). Mida Jeesus siin ütleb, mis käib otseselt meie ülesande kohta?`

Kolme ingli kuulutus Ilm 14. peatükis moodustab tuuma, mida meid, seitsmenda päeva adventiste, on kutsutud maailmale kuulutama. Kuulutuse keskmeks ja aluseks on kaks teemat: „igavene evangeelium“ (Ilm 14:6) ja Looja kummardamine. Need kaks teemat tulevad esile siis, kui kirjeldatakse pühi [inimesi]: „Siin olgu kannatlikkust pühadel, kes hoiavad alal Jumala käske ja Jeesuse usku“ (Ilm 14:12). Kõige juures, mida iganes teeme – kogu selle hea juures, mida inimeste aitamiseks teeme – ei tohi me iialgi kaotada silmist oma erilist kutsumust ja missiooni, milleks on kuulutada hukkuvale maailmale lootust, mida sisaldab „igavene evangeelium“. Samas tuleb meil hoiatada maailma selle eest, mis ühel päeval tuleb.

`„Kes ei ole minuga, see on minu vastu“ (Lk 11:23). Kuidas saad aru, mida Jeesus meile siin ütleb? Miks panevad need sõnad meid järele uurima, kus meie süda tegelikult on?`