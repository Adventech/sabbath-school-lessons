---
title: Misjonilugu
date: 29/12/2023
---

#### Unenäod 3

_Selle loo on kirja pannud Andrew McChesney._

Joseph Delamou oli palunud, et Jumal ilmutaks talle Jumala tõelise koguduse, aga ta ei teadnud, kus teenida Jumalat Conakrys, prantsuse keelt kõneleva Guinea pealinnas Lääne-Aafrikas. Kui ta oli oma inglise keele õpetajaga, kes oli seitsmenda päeva adventist ja kelle nimi oli Fortunate Kaloubilori, Piiblit uurinud, paastus ta kolm päeva ja anus, et Jumal teeks talle teatavaks oma tahte.

Siis nägi Joseph unenäo, kus ta seisis vanglamüüride vahel. Vangivalvuriks oli üks sugulane ja Joseph palus, et ta vabadusse lastaks. „Ma ei saa sind vabastada isegi mitte seetõttu, et kuulume samasse perekonda,“ ütles sugulane.

Joseph püüdis põgeneda, aga sugulane nabis ta kinni ja noomis teda.

„Ära minuga vigurda,“ ütles sugulane. „Kui sa uuesti põgeneda püüad, karistan sind niimoodi, et sa mäletad seda eluaeg.“

Üks hääl kirjeldas karistust. „Keegi toob põhud, paneb su alla ja süütab tule,“ ütles hääl.

Joseph sai aru, et karistuseks oli Jeesuse tuleku järgne põrgu. Ta palvetas: „Ma ei ole teistest parem. Ainult ära lase mul siin surra. Tahan enne, kui suren, midagi Sinu heaks teha.“

Pärast palvetamist viidi Joseph kuidagi vangikongist minema ja ta oli kolme sõjamehe juures. Üks sõdur ütles: „Joseph, sul tuleb oma vabaduse eest maksta.“

„Ainult Jumal vabastas mu,“ vastas Joseph. „Jeesus tasus ristil minu hinna. Teile pole ma midagi võlgu.“

Aga sõdur nõudis: „Kui sa ei maksa, viime su vanglasse tagasi.“

„Minu vabadus ei ole tulnud teie käest ning teie ei saa minna vastakuti Jumalaga, kes mu vabastas,“ ütles Joseph. „Minu elu sõltub Jumalast ja kui te mulle halba teete, ei tee te halba mulle, vaid Jumalale.“

Sõdurid lahkusid ning Joseph pööras end ringi ja nägi Fortunatet. „Sinu vabadus on Jumalalt,“ kinnitas Fortunate talle.

Siis Joseph ärkas. Kell oli kolm hommikul ja ta higistas. Unenägu näis niivõrd tõesena. Ta palvetas: „Tänan Sind, Jumal. Iga kord, kui ma Sinult abi palun, vastad Sa mulle. Aga ma ei täna Sind mitte vastamise pärast, vaid Sinu armastuse pärast.“

Täna on Joseph 24-aastane ustav adventist.

„Kui olin laps, palusin, et Jumal juhiks mind õigele teele,“ ütleb ta. „Jumal vastas sellele palvele nii, et tõi mu adventkogudusse. Olen valmis Teda teenima.“

_Sinu kolmeteistkümnenda hingamispäeva annetus 30. detsembril aitab levitada evangeeliumi Lääne- ja Kesk-Aafrika divisjonis, kuhu kuulub ka Guinea._