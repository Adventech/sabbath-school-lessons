---
title: Lõpukriis
date: 26/12/2023
---

Jeesus ütles oma jüngritele ja meile: „Minge siis, tehke jüngriteks kõik rahvad, ristides neid Isa ja Poja ja Püha Vaimu nimesse ja õpetades neid pidama kõike, mida mina olen teil käskinud! Ja vaata, mina olen iga päev teie juures ajastu lõpuni“ (Mt 28:19, 20). See on suur misjonikäsk; ning kolme ingli kuulutus oma üleskutsega „[kuulutada] kõigile paganahõimudele ja suguharudele ja keeltele ja rahvastele“ (Ilm 14:6) on ju suure misjonikäsu „käesoleva aja tõde“ ehk „teile antud tõde“ (2Pt 1:12).

`Loe 1Jh 4:8; 2Pt 3:9; 1Tm 2:4 ja 1Ms 12:3. Miks on iga inimrühm Jumalale oluline?`

Kristus armastab kogu inimkonda, välistamata ühtegi inimrühma. Vastupidi sedasorti teoloogiale, mis õpetab, et Kristus suri ainult ettemääratud eliidi eest, ütleb Piibel selgelt, et Kristus suri kõikide inimeste eest, hoolimata rassist, rahvusest või mõnest muust asjaolust. Kui sa oled inimene, siis suri Kristus sinu eest. Punkt. Igaühe ees on üks küsimus: Kuidas vastad sina Tema surmale?

Kui Jeesus tuleb tagasi, on ainult kaks ilmselget leeri: need, kes on allunud Saatana ülemvõimule religioossete ja poliitiliste üksuste kaudu, nagu näitavad Ilm 13 ja 17. ptk, ning need, kes on täielikult allunud Jeesusele Kristusele ja kelle usk saab avalikuks „Jumala käskude“ pidamises (Ilm 14:12).

Algusest peale on inimesed saanud tõendeid selle kohta, kes on Jumal ning millised on Tema õiged ja armurikkad teed (Rm 1:18–21). Seepärast otsustatakse kõikide möödunud aegadest inimeste üle selle alusel, kuidas toimis nende koostöö Jumalaga nende eluajal, olenemata sellest, kui palju nad teada said või ei saanud (Rm 2:11–16).

Ent lõpuajal eraldumine kasvab ja südametunnistuse vabadusega ei hakata enam arvestama. Inimesi sunnitakse astuma Saatana poolele. On edasilükkamatu vajadus kuulutada evangeeliumi ja paljastada Saatana toimimiskavad. Ja kolme ingli kuulutus ning meie missioon teeb just seda.

`Mõtiskle tõsiasja üle, et Kristus on surnud isiklikult Sinu eest. Miks peaksid arvama, et miski, mida oled teinud, olgu see kuitahes halb, jääb Kristuse ristisurma ulatusest välja?`