---
title: Kutse Aabrahamile
date: 17/10/2023
---

Jumala kutset järgides läks Aabraham maale, kuhu Jumal oli tal käskinud minna. Ent juba algusest peale oli näha, et kõik ei läinud sujuvalt. Ta jõudis sinna, kuhu Jumal käskis tal minna, ent Piibel ütleb: „… kaananlased olid siis veel sellel maal“ (1Ms 12:6) – kaananlased olid õeluse ja vägivalla poolest tuntud paganad. Pole sugugi imelik, et kohe, kui Aabraham sinna jõudis, ilmus talle Issand ja ütles: „Sinu soole maa annan selle maa!“ (1Ms 12:7). Kahtlemata vajas Aabraham julgustust.

Ometi ei olnud asjalood Aabrahami jaoks, vähemalt alguses, ikkagi kuigi soodsad.

`Loe 1Ms 12:10–13:1. Mis Aabrahamiga edasi juhtus ja milliseid vigu see jumalamees tegi?`

Küllap võis Aabrahami üpris heidutada mõte jätta maha mugav ja tõenäoliselt külluslik elu kodumaal selleks, et minna, „teadmata kuhu ta läheb“ (Hb 11:8). Ja siis seisab ta uues kohas üsna varsti silmitsi näljaga! Näljahäda oli nii hull, et Aabraham lahkus Jumala näidatud maalt ja rändas ajutiselt kaugemale. Ning pärast seda läks olukord veel hullemaks.

„Egiptuses viibimise ajal ilmnes, et Aabrahamilgi olid oma nõrkused ja vajakajäämised. Varjates tõsiasja, et Saara on tema naine, ei usaldanud Aabraham Jumala kaitset ega väljendanud seda ülevat usku, mis oli talle sageli nii omane… Aabrahami usupuudus seadis Saara suurde hädaohtu. Kuulnud Saara ilust, käskis Egiptuse kuningas Saara oma lossi tuua ja kavatses ta naiseks võtta. Issand oma halastuses kaitses Saarat; kuningakoda tabasid nuhtlused.“ – Ellen G. White, „Patriarhid ja prohvetid“, orig lk 130.

Mitte keegi pole kunagi öelnud, et misjonitöö on kerge, ning valetamine ja petlikkus tegi asja Aabrahami jaoks hullemaks. Õnneks oli Jumal kannatlik ega heitnud oma sulast kõrvale tema vea tõttu, mis ei jäänud paraku Aabrahami ainsaks veaks. On väga julgustav teada, et kui meie, vaatamata oma vigadele, klammerdume usus ja alistumises Issanda külge, nagu tegi Aabraham, siis saame oma vead, patud ja nõrkused andeks. Veel enam, Issand kasutab meid ka edasi oma misjonitöös.

`Millised õppetunnid saame Aabrami loost Egiptuses?`