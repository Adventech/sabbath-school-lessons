---
title: Alusta sealt, kus oled
date: 19/10/2023
---

`Loe Ap 1:8. Millise põhimõtte tõi Jeesus esile selle kohta, kuidas teha maailmas Tema tunnistajaks olemise tööd?`

Jeesuse kehtestatud põhimõte näitab, kuidas tuleb toimida meil kui Tema järelkäijatel, kellel on kaasinimestele edastada häid sõnumeid. Tõe edastamine ei ole kaasinimeste veenmine selles, kui valel teel nad on, vaid Jeesusest rääkimine nii, kuidas Teda kujutatakse Ilm 14:6–12 olevas kolme ingli kuulutuses.

Mõningad põhimõtted on aga ka Ap 1:8 kirja pandud Jeesuse sõnades.

Esiteks, „… te peate olema minu tunnistajad Jeruusalemmas“. Oleme juba õppinud (aga see väärib kordamist), et oleme Jumala tunnistajad kohas, kus me asume. Selle all mõeldakse meie kodu, meie kogudust, meie naabruskonda ja meie ühiskonda. Meil on esmalt vaja olla Tema tunnistajad seal, kus me oleme; paigas, kuhu Tema on meid algselt pannud – kodus ja tööl –; ning tunnistada Temast inimestele, kes on meile lähimad. Selle all mõeldakse pereringi ja laiemat suguseltsi, koguduseliikmeid, töökaaslasi, naabreid ja ühiskonda.

Mõnikord on inimestel huvi minna Jumalast tunnistama just kaugele maale ja võõrasse kultuuri. Ent nad ei tunnista praegu enda ümber olevatele inimestele. Peaksime alustama sealt, kus oleme, ja liikuma siis edasi, kui Issand meid juhib.

Seejärel, „…ja kogu Juuda- ja Samaariamaal ning ilmamaa äärteni“ (Ap 1:8). Taas kinnitab Jeesus, et tunnistamise juurde kuulub kultuuripiiride ületamine. Alustades sealt, kus oleme, võib juhtuda, et meid kutsutakse rändama teistesse piirkondadesse, puutumaks kokku ühiskonnakorralduse, rahvuse ja religiooni poolest teistsuguste inimrühmadega. Kui ma kuulun teatud rahvusgruppi või teatud keelt kõnelevate inimeste hulka, on mul ju palju kergem neile tunnistada, sest ületada tuleb tunduvalt väiksemaid kultuurilisi takistusi. Maailma mõnes paigas piirdub kogudus vaid ühe suguvõsa või hõimuga. Ent Jeesuse suure misjonikäsu järgi on meil väga oluline astuda Tema tunnistajatena oma mugavustsoonist välja ja panustada oma vahendeid ka sellistesse inimrühmadesse. Nemadki vajavad sõnumit Jeesusest.

`Väljakutse: Tee kindlaks inimrühmad, kellel on sinu ühiskonnas erivajadused ja kelleni kogudus ei ole veel jõuda püüdnud. Koosta neist nimekiri.`

`Lisaülesanne: Hakka palvetama võimaluse pärast teha lähitulevikus misjonitööd inimeste heaks, kellel on erivajadused.`