---
title: Misjonilugu
date: 20/10/2023
---

#### Meeleheitel misjoniloo pärast

_Loo on kirja pannud Andrew McChesney._

Gina Wahlen ootas huviga kodukiriku külastamist riigis, kus kristlasi ustavuse pärast Jumalale taga kiusati. Ta oli saabunud selleks, et Adventmisjoni jaoks misjonilugusid saada.

Tuli välja, et kodukirik korrusmaja esimesel korrusel oli kunagi olnud kellegi kodu. Korterit oli põhjalikult korrastatud ja see oli muudetud kirikuks, millest üks osa oli kirikusaal ning teine osa toakene. Gina hakkas toakeses inimesi tõlgi vahendusel küsitlema.

Inimesed olid tõsimeelsed ja lahked. Näis, et neil polnud mingeid erilisi lugusid, küll aga rääkisid nad kodukiriku tehnilistest külgedest.

Aeg läks ja Gina hakkas meelt heitma. See oli ainus koht, kus ta oli selles riigis kavatsenud lugusid koguda. „Armas Issand, palun aita mul leida keegi, kellel on inspireeriv lugu,“ palvetas ta. „Mina ei tea, kuidas kedagi leida, sest ma ei räägi seda keelt ja ma arvan, et tõlk ei saa aidata. Niisiis, Issand, palun, kas Sa saadaksid kellegi?“

Peagi pärast palvet astus tuppa kolmekümnendates eluaastates naine. Ta oli kirikukooris laulnud ja tuli oma koorirüüd ära tooma. Gina tundis vajadust teda kõnetada ja alustas naisega tõlgi vahendusel vestlust. „Kas sa oled selles kirikus kaua aega käinud?“ küsis Gina.

Ei, naine ei olnud. Ta oli käinud vaid mõne kuu.

Gina küsis, kuidas oli naine kuulnud seitsmenda päeva adventistidest.

Naine ütles, et ta oli jalutanud oma kahe lapsukesega ühel laupäeval turule. Kõnniteed pidi minnes tuli talle vastu kaks hästiriietatud meest. „Seitsmes päev on hingamispäev,“ ütles üks. „Rohkemat saad teada internetist,“ ütles teine. Siis läksid mehed edasi.

Kui naine koju jõudis, vaatas ta internetist järele. Mingil viisil leidis ta ühe USA evangelisti ettekannete seeria adventismist, mis oli dubleeritud tema keelde. Naine vaatas ära mitu ettekannet ja sai suuresti õnnistatud.

Siis leidis ta kuidagi selle kodukiriku. Ta tuli kohale, valmistus ristimiseks ja veidi aega enne Gina saabumist ta ristiti. Gina oli vaimustuses. „Olin tema lugu kuulates hämmastuses ja väga rõõmus, et Jumal vastas mu palvele nii kaunilt,“ ütles Gina.

_Gina Wahlen tegi kolm aastat evangeeliumitööd igal veerandaastal Adventmisjoni sulest ilmuva väljaande „Mission“ toimetajana. Praegu töötab ta Peakonverentsi esimehe kantseleis toimetaja ja projektijuhina. Selles loos räägitud kodukirik illustreerib Seitsmenda Päeva Adventistide koguduse strateegilise plaani „Mina lähen“ misjonieesmärki nr 2: „Edendada ja mitmekesistada adventmisjonit suurlinnades, 10/40 akna ulatuses, inimrühmade keskel, kelleni evangeelium on jõudnud vähesel määral või üldse mitte, ning mittekristlikes piirkondades.“ Rohkem saad teada aadressilt IWillGo2020.org_