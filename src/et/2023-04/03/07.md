---
title: Toetav Mõte
date: 20/10/2023
---

Loe Ellen G. White’i raamatust „Apostlite teod“ peatükke „Suur ülesanne“, orig lk 25–34, ja „Tõeotsija“, orig lk 131–142.

„Enne taevaminekut andis Kristus jüngritele ülesande: nad pidid olema Tema testamendi täitjateks, milles Ta pärandas maailmale igavese elu aarded. Teie olete olnud tunnistajateks minu ennastohverdavast elust maailma kasuks, ütles Ta neile, teie olete näinud minu tööd Iisraeli heaks. Ehkki minu rahvas ei tulnud minu juurde, et neil võiks elu olla, ehkki preestrid ja ülemad on talitanud minuga oma plaanide kohaselt, ehkki nad on mind hüljanud, tuleb anda neile veel üks võimalus Jumala Poega vastu võtta. Te olete näinud, et kõik, kes tulevad minu juurde oma patte tunnistades, võtan ma tagasi lükkamata vastu. Teda, kes minu juurde tuleb, ei lükka ma välja. Teile, mu jüngrid, usaldan ma selle armukuulutuse. See tuleb viia nii juutidele kui ka paganatele; esmalt Iisraelile, seejärel aga kõikidele suguharudele, keeltele ja rahvastele. Kõik, kes usuvad, tuleb koguda ühte kogudusse.“ – Ellen G. White, „Apostlite teod“, orig lk 27, 28.

Suur misjonikäsk ütleb selgelt: „Minge siis, tehke jüngriteks kõik rahvad“ (Mt 28:19). Seega peame misjonikäsu põhjal minema kindlasti teiste juurde, eriti teiste rahvaste juurde.

„Ülesanne kuulutada evangeeliumi on Kristuse kuningriigi suur misjonivolikiri. Jüngrid pidid töötama tõsiselt hingede heaks, viies kõikidele armukuulutuse. Nad ei pidanud ootama, et inimesed nende juurde tulevad; nad pidid oma kuulutusega minema inimeste juurde.“ – Ellen G. White, „Apostlite teod“, orig lk 28.

„Meie maailmas on paljusid, kes on Jumala riigile lähemal, kui arvame. Selles pimedas, patuses maailmas on Issandal palju väärtuslikke pärle, kelle juurde Ta oma saadikud juhib. Kõikjal leidub neid, kes on valmis asuma Kristuse poolele. Paljud hindavad Jumala tarkust rohkem kui kõiki maiseid eesõigusi ning saavad ustavateks valguse kandjateks… Veendunud, et Peetruse teguviis oli Jumala plaani otsene täitmine, ning et nende enda eelarvamused ja vahe­tegemine olid äärmiselt vastuolus evangeeliumi vaimuga, austasid nad Jumalat, öeldes: „Siis on Jumal ka paganaile andnud meeleparanduse eluks!“ Nii kisti ilma vaidluseta maha eelarvamuste vahesein; ajastute kestel sissejuurdunud vahetegemine juutide ja paganate vahel kadus ning avati tee evangeeliumi kuulutamiseks ka paganaile.“ – Ellen G. White, „Apostlite teod“, orig lk 140–142.

**Küsimused aruteluks:**

`1. Mida võiks tähendada sõna „misjonitöö“, kui sa kasutad seda oma elu kohta?`

`2. Mil viisil teed oma hoiaku ja käitumisega iga päev misjonitööd? Kuidas olla oma argiülesannetes misjonimeelsem?`

`3. Kuivõrd oluline on uurida oma südant ja otsida jõudu ülalt, et süda vabaneks eelarvamustest minust erinevate inimeste vastu?`

---

  
Annetus >> kohalik kogudus [toeta.advent.ee](https://toeta.advent.ee/)  
  
Päikeseloojang 17.59