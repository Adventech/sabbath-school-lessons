---
title: Varakristlik kogudus ja mugavustsoon
date: 18/10/2023
---

`Loe Ap 8:1–4. Varakristlikust kogudusest rääkides küsigem: mis pillutas usklikud nende mugavustsoonist välja?`

Seni oli varakristlik kogudus olemas peamiselt Jeruusalemmas (ehk juutide aladel ja Juuda rahva hulgas). Kui tuli tagakiusamine, milles lõi innukalt kaasa pühendunud juut ja variser Saulus, hajutati Jeruusalemma kogudus üle kogu Juudamaa ja Samaaria. Jeesus oli Ap 1:8 ette öelnud, et „te peate olema minu tunnistajad Jeruusalemmas ja kogu Juuda- ja Samaariamaal“. See ütlus täitus, nagu Ap 8:4 märgib, sest „nüüd käisid need, kes olid tagakiusamisel hajutatud, mööda maad ja kuulutasid evangeeliumi“.

Ka pärast seda, kui kogudus läks Jeruusalemmast välja, kuulutasid usklikud ikka juutide aladel või juudi rahva naabruses olevates linnades. Ap 11:19 annab mõista, et kogudus oli hajali Foiniikiasse (Liibanoni) ja Küprosele viiva tee ulatuses, ent sellel perioodil kuulutasid nad sõnumit üksnes juutidele. Jeesuse jüngrid ja varakristlik kogudus märkasid vaid Issanda juurde tulevaid juute, mitte aga paganaid. Nende pilk koguduse misjonitööle oli veel väga ahtake.

Jeesuse jünger Peetrus, üks varakristliku koguduse juhtivaid isikuid, oli paganatele evangeeliumi kuulutamise vastu isegi veel siis, kui Paulus oli hakanud seda tegema. Peetrust tunti ümberlõigatute (ehk juutide) apostlina ning Paulust paganate (Gl 2:8) apostlina. Varem ei tahtnud Peetrus isegi, et teda nähtaks koos paganatega (Gl 2:11, 12). Ent Jumal tõi Peetruse tema mugavustsoonist välja ja muutis ta südame. Ta hakkas aru saama, mida misjonikäsk tegelikult tähendab ja mida Jeesuse surm kogu maailma heaks tegi.

`Loe Ap 10:9–15, 28, 29. Millise sõnumi andis Issand Peetrusele ning kuidas need põhimõtted meie ajal misjonitöösse rakendada?`