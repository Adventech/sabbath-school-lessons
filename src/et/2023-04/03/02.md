---
title: Mugavustsoonist välja
date: 15/10/2023
---

Selleks, et kaasinimesteni jõuda, kavatseb Jumal meid meie mugavustsoonist välja tuua. Soov olla ainult omasuguste hulgas, tuttava rahvuse või ühiskonna keskel, võib viia isekusse ja tuua kaasa isegi kurja. Sellise ohu olemasolu on üks Paabeli torni loo õppetunde.

`Loe 1Ms 11:1–9. Mis oli inimestel plaanis? Mida nad teha tahtsid ja miks Jumal selle plaani nurjas?`

Lugu inimestest Paabeli torni juures näitab nende tohutut ambitsiooni. Nad kavatsesid rajada hiiglasliku ehitise – linna ja torni, mis oli maailmas ainulaadne: „… torn[i], mille tipp oleks taevas, ja tehkem enestele nimi, et me ei hajuks üle kogu maailma“ (1Ms 11:4).

Kui sageli püüavad inimesed teha tänapäeval sedasama: poliitika, kunsti, äri või isegi religiooni abil. Sedasorti inimesed tahavad teha enda nime kuulsaks. Lõppude lõpuks on aga nende jõupingutused tühised ja mõttetud. (Vaata Kg 2:1–11.)

Piibel kirjeldab 1Ms 11:4, kuidas inimesed tahtsid ehitada torni selleks, et nad ei hajuks üle Maa laiali. Nad tahtsid isekatel põhjustel kokku jääda. Ent Jumala plaan oli teistsugune.

See töögi ühendas inimesi. Ent Issand ütles: „Vaata, rahvas on üks ja neil kõigil on üks keel, ja see on alles nende tegude algus. Nüüd ei ole neil võimatu ükski asi, mida nad kavatsevad teha!“ (1Ms 11:6). Inimeste auahne plaan oli tegelikult kuri.

Kuigi Pühakiri seda otseselt ei ütle, kirjutab Ellen White, kuidas inimesed ei usaldanud Jumala tõotust, et Tema ei hävita maailma enam veega (1Ms 9:14, 15). Jumala sõna usaldamise asemel kavatsesid nad pigem ise endale turvatunnet tekitada. Ükskõik, milline oli nende lõplik ajend, teadis Jumal, et nende kavatsused ei olnud puhtad, vaid täis isekaid püüdlusi. Seepärast takistas Ta inimestel seatud eesmärke saavutada.

`Kas sa kuulud mõnda kogukonda või rahvusrühma, kellel on mugavam olla omavahel? Mil viisil saaksid suhelda teistega, kes ei ole pärit samast rassist, rahvusest või riigist?`