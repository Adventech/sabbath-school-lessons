---
title: Usku Maa pealt?
date: 14/12/2023
---

Lk 18:8 küsib Jeesus ühe oma tähendamissõna lõpus sellise küsimuse: „Kui Inimese Poeg tuleb, kas ta leiab usku maa pealt?“ Kristuse tänapäevaste jüngritena tuleb meil märgata, mida Jeesus siis otsib. Näeme sellest loost, et Jeesus otsib usku, mis särab isegi keset pimedust.

`Loe Mt 8:10, 13; Mt 9:2; Mt 20:29–34; Mk 2:5; Mk 10:46–52 ja Lk 18:35–43. Kes on Jeesuse siinsete sõnade põhjal uskujad?`

Inimestel selles loetelus on usk, mis säras isegi pimedusega löödud linnades. Kapernaumast tõstab Jeesus esile mitu usuinimest. Mt 8:10, 13 näeme pöördunud paganast väeülemat, kellel oli suur usk. Kohtame nelja vägeva usuga sõpra, kes lammutasid katust selleks, et nende halvatud sõber Jeesuse juurde saaks (Mt 9:2, Mk 2:5). Mk 10. peatükis kohtume Bartimeusega, endise pimedaga, kelle usk säras eredalt Jeerikos.

Samal ajal ootame suurt usku pigem Jumala rahvalt. Ja ometi takistas vähene usk – õigupoolest lausa uskmatus – Kristuse tööd tema kodulinnas, Naatsaretis. Jeesus ütleb mitmel korral jüngrite kuuldes Iisraeli kohta: „Te nõdrausulised!“ (Mt 6:30; Mt 8:26; Mt 14:31; Mt 16:8). Ja Mt 17:17 hüüatab Jeesus: „Oh uskmatu ja jonnakas sugupõlv!“

Üks õppetund, mille täna enda jaoks saame, on tõdemus, et usku leidub ootamatutes kohtades: võõramaa linnades, paganate hulgas ning eri religiooniga inimeste seas. Peame alandlikkusega minema linnadesse, nagu läks Jeesus, ja otsima neid, kes vastavad tõe kuulutamisele päästva usuga Jeesusesse. Ja nad on tõesti olemas.

`Väljakutse: Ava palves oma süda suuremale usule, millega jagada armastust lähedal ja kaugel olijaile.`

`Lisaülesanne: Kuidas said sina tuttavaks Jeesusega ja kallihinnalise kolme ingli kuulutusega? Nimeta kolm vaimulikku õnnistust, mida oled Jeesuselt oma isiklikus elus saanud. Valmistu neist rääkima oma hingamispäevakooli klassis.`