---
title: „Saada ta minema!“
date: 13/12/2023
---

Suurlinnades, kuhu evangeelium pole veel jõudnud, on palju neid, kes igatsevad lootust. Mis takistas Jumala rahvast Kristuse ajal, nii et nad ei toonud Messiaga seotud lootust sellistesse välismaa linnadesse nagu Tüüros ja Siidon? Neid pimestasid rahvuslus, uhkus ja eelarvamused ning nad ei kasutanud võimalust viia oma välisnaabritele lootust, mis leidus Kristuse esimesest tulekust kõnelevates prohvetikuulutustes. Tänapäeva suurlinnades on palju inimrühmi, kellele Jeesus Kristus soovib oma rahva kaudu rääkida enda teise tuleku „õnnistatud lootusest“ (Tt 2:13). Ja nagu Jeesusele polnud oluline, mis rahvusest või rassist keegi oli, nii ei peaks see olema oluline meilegi.

`Loe Ap 10:9–16, 28, 34, 35. Kuidas võtaksid kokku õppetunni, mille Püha Vaim siin annab?`

Kui Peetrus katusel lõunasööki ootas, anti talle nägemus kaetud einelauast – laudlina, mis oli täis roojaseid loomi ja linde. Nägemuses öeldi talle kolm korda, et ta tõuseks ja sööks. Jumal kasutas sellist nägemust, et tuua Peetruse silme ette tema usuline uhkus ja vagatsemine paganate suhtes. Lõpuks sai Peetrus sellest tõest aru. „Nüüd avas Peetrus oma suu ja ütles: „Tõepoolest, nüüd ma mõistan, et Jumal ei ole erapoolik, vaid talle on vastuvõetav iga rahva hulgast see, kes teda kardab ja teeb õigust““ (Ap 10:34, 35).

Mõtisklegem selle taustal Tüürose ja Siidoni loo üle. Meenuta taas, kuidas suhtus Jeesus sellesse emasse. Millise õppetunni pidid jüngrid saama sellest misjonireisist, millel oli ka seos Peetruse nägemusega? Kuidas rakendame seda ellu tänapäeval ja Kristuse lõpuaja üleskutses teha Tema misjonitööd suurlinnades? Millised eelarvamused takistavad meid nägemast linlaste vajadusi? Milliseid võimalusi on Jumal meile linnades pakkunud, et laiendada meie arusaama misjonitööst ja seada meid hoolitsevalt silmitsi oma vagatsemise, rahvusliku uhkuse ja vaimuliku kõrkusega?

Jeesus õpetas kannatlikult jüngreid, kes ei mõistnud veel täiesti, et Jumala suur lunastusplaan oli mõeldud kogu inimperekonna jaoks, mitte üksnes ühe rahvuse või riigi jaoks. Püha Vaim aitab võita meie eelarvamused ja erapoolikuse, et viia lõpuni meie misjonitöö linnades.

`Loe Gl 2:11–13. Millise õppetunni saame siit selle kohta, kui raske on vabaneda eelarvamustest, mida meile lapsepõlvest peale on õpetatud?`