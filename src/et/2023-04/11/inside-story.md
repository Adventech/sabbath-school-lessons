---
title: Misjonilugu
date: 15/12/2023
---

#### Unenäod 1

_Loo on kirja pannud Andrew McChesney._

Kuueteistaastane Joseph Delamou oli rahutu. Tal oli mure, kas ta käib õiges koguduses. Josephi kodu oli Conakrys, mis on Lääne-Aafrikas asuva Guinea Vabariigi pealinn. „Näita mulle teed,“ palus ta Jumalalt. „Lähen sinna, kuhu Sina mind juhid.“

Sel ööl nägi Joseph ilmekat und. Ta nägi unes, et tema koos oma koguduse 70 liikmega oli tarastatud õues ja tegi plaane, kuidas kogudust kasvatada. Tara taga paistis võimsa kuninga, maailma valitseja loss.

Äkki tormas õuele terve üksus sõdureid. „Sa pead lahkuma,“ ütles üks sõdur Josephile. „Me tahame teid õpetada meie ridadesse astuma.“

Joseph ei tahtnud ära minna, aga sõdur käis peale. „Sa ei saa jääda,“ ütles ta. „Lahku. Mine, kuhu tahad. Aga ära jää siia. Kolme päeva pärast võid tagasi tulla ja sa näed, mis on inimestest saanud.“

Joseph lahkus ning tuli kolme päeva pärast tagasi ja leidis, et taras oli väga vaikne. Ta arutles endamisi, kus kõik olid. Siis nägi ta poisikest, kes puges kuningalossi seina varju. Poisike oli verine ja kui Joseph püüdis temaga rääkida, pani poiss sõrme suule. „Tule siia,“ sosistas ta.

Kui Joseph tema juurde astus, ütles poiss: „Sinu Jumal on suur!“ „Mida?“ küsis Joseph.

„Ma ütlesin, et sinu Jumal on suur!“ lausus poiss. „Kuidas sai nii juhtuda, et sina olid ainus, kes meie juurest kolm päeva tagasi lahkus? Paljusid meist tulistati ja tapeti, sina aga pääsesid ainsana. Kuidas?“

Joseph uuris poisilt veel üksikasju ning poiss viis ta mullahunniku juurde. Ta ütles, et see oli rohkem kui neljakümne inimese ühishaud. „Sõdurid ei tegelenud üldse väljaõpetamisega,“ ütles ta. „Nad tulistasid inimesi ja panid ellujäänud puuridesse ja viisid ära.“

Siis märkas Joseph madu, kes liikumatult maas lamas. Poiss ütles, et see oli kuningas, kes oli lossis elanud ja oli nüüd tapetud.

„Ma näitan sulle vürsti, kes kuninga koha sisse võttis,“ ütles ta.

Joseph ei suutnud pilku maolt tõsta. „Kuidas sai madu valitseda maailma ja nimetada ennast kuningaks?“ küsis ta. „Ma ei saa aru, kuidas inimesed madu oma kuningaks pidasid.“

„Ma ei saa seda praegu sulle seletada,“ ütles poiss.

Sel hetkel Joseph ärkas. Ta ei saanud unenäost aru. Aga ta tajus, et Jumal kutsus teda tema isa kogudusest lahkuma. Kuhu minna?

_Sinu kolmeteistkümnenda hingamispäeva annetus 30. detsembril aitab levitada evangeeliumi Lääne- ja Kesk-Aafrika divisjonis, kuhu kuulub ka Guinea. Täname, et kavatsed heldelt annetada. Loe Josephist ja Fortunatest edasi järgmisel nädalal._