---
title: Tüüros ja Siidon
date: 12/12/2023
---

Piibliteadlased usuvad, et Matteuse evangeelium kirjutati eelkõige juutidele ning Markuse evangeelium peamiselt paganaid silmas pidades. Evangeeliume uurides on abiks, kui seda erisust meeles peame.

`Loe Mt 15:22–28 ja Mk 7:24–30. Milliseid erinevusi näete selles, kuidas kummaski kirjakohas kõnealust naist kujutatakse?`

Pane tähele, kuidas Matteus seda ema kirjeldab: ta kasutab naise rahvuse või rassi kohta väljendit „Kaanani naine“. Püha Vaim mõjutas Markust kasutama selle ema kohta sõna „kreeklanna“ ehk „pagan“ ja lisateabena „pärit Sürofoiniikiast“ ehk „Foiniikia süürlane“ – selline sõna esineb Piiblis ainult ühe korra.

Mõelge, kuidas võis Mt 15. ptk lugu oma tausta ja maailmapildiga mõjutada peamist sihtrühma. Matteuse sihtrühm nägi selles emas põlatud paganat. See tulenes juudi rahva ajaloolisest kogemusest kaananlastega kui ebajumalaid teeniva rahvaga, kelle halb eluviis ja tavad olid kaua olnud juudi rahvale komistuskiviks. Kristuse jüngridki ei arvestanud võimalusega, et sel naisel oli usku ja ta oli osa Jumala riigist!

Mk 7. peatükile reageerisid aga paganad teistmoodi kui Matteuse lugejaskond. Paganatel ei olnud kaananlastega samasuguseid kogemusi nagu juutidel. Paganad hoopis samastusid selle naisega, „kreeklannaga, pärit Sürofoiniikiast“. Jeesus tegi terveks ühe nende hulgast! Paganad hindasid seda naist kõrgelt; nad pidasid teda armsaks emaks, kes oli mures oma tütre käekäigu pärast ja tahtis, et Õpetaja teeks lapse terveks, olenemata ema rahvuslikust taustast ja päritolust.

„Kristus ei vastanud naise palvele kohe. Ta kohtles põlatud rahva esindajat nii, nagu oleksid kohelnud juudid. Selliselt toimides soovis Ta anda jüngritele mõista, kui külm ja südametu oli juutide käitumine. Rahuldades seejärel naise palve, näitas Jeesus neile halastusrikkust, mida nad pidid ilmutama ahastuses olijate suhtes.“ – Ellen G. White, „Ajastute igatsus“, orig lk 400.

`Loe 1Jh 2:2. Mida peaks see kirjakoht meile ütlema selle kohta, kui ühesugused me Jumala silmis oleme?`