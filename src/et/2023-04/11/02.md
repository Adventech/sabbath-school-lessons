---
title: Misjonitöö ümberkaudsete piirkondade heaks
date: 10/12/2023
---

Loeme, et Jeesub viis oma jüngrid Genneesaretist (Mt 14:34) „varjule Tüürose ja Siidoni aladele“ (Mt 15:21). Miks viis Ta nad Galileast sellistele paganlikele aladele? Ta suundus oma jüngritega nende võõraste piirkondade äärealadele selleks, et nad õpiksid kohapeal seda, mida Galileas nii hõlbus õppida polnud. Jeesus tahab anda oma järelkäijatele õppetunde, mis valmistaksid neid kõikide inimrühmade, kaasa arvatud linnaelanike juurde minemiseks.

`Loe Km 3:1–6; 1Kn 5:15–26 ja 1Kn 11:1–6. Kuidas aitavad need kirja­kohad meil pisut mõista nende suurlinnade tausta?`

Km 3:1–6 näeme, et Jumal kasutas neid muistseid inimesi iisraellaste usu läbikatsumiseks. Kahjuks kukkus Jumala rahvas selles eksamis läbi, vähemalt antud juhul: „[Iisraeli lapsed] võtsid nende tütreid enestele naisteks ja andsid oma tütreid nende poegadele ning teenisid nende jumalaid“ (Km 3:6). Seega olid kõnealused rahvad algusest peale Iisraelile komistuskiviks.

1Kn 5:15–25 näeme siidonlaste ja heebrealaste vahelisi lähedasi suhteid. Kuigi mingil tasandil olid majandussidemed vastastikku kasulikud, mõjutasid kaubanduspartnerite paganlus ja ebajumalateenistus heebrealasi kahtlemata negatiivselt.

1Kn 11:1–6 näitab, kui halvaks see mõju tegelikult muutus: kuningas Saalomon abiellus Siidoni printsessiga, kes juhtis ta eksiteele. „Saalomon käis siis siidonlaste jumalanna Astarte ja ammonlaste jäleduse Milkomi järel“ (1Kn 11:5).

Ent hoolimata pikaajalisest paganlusest ja ebajumalateenistusest ning valitud rahvale avaldunud negatiivsest mõjust viis Jeesus oma jüngrid ikkagi neisse paigusse. Sel viisil pühendas Ta jüngrid kultuurideülesesse linnamisjonisse, taunis nende erapoolikust ja vagatsemist ning andis oma järgijaile eeskuju, milline peaks olema terviklik linnamisjon kõikide kultuuride ja rahvuste heaks.

Adventistide linnamisjonärid seisavad silmitsi paljude väljakutsetega, nende hulgas tervise- ja keskkonnamured. Teiste jaoks võib misjonitöö linnas tähendada kõrgeid elamiskulusid, rassismi, fanatismi, marurahvuslust ning usu- ja sõnavabaduse piiranguid. Ometi tuleb meil nendele piirangutele vaatamata suurlinnades tegutseda.

`Kuidas saame abistada inimesi, kes teevad linnades misjonitööd?`