---
title: Misjonilugu
date: 03/11/2023
---

#### Lootus paanikahoogude vahel

_Loo on kirja pannud Andrew McChesney._

Gretel olid lapsepõlves paanikahood. Ta ärkas pimedas, kartis ja ta süda tagus rinnas. Tema hirm oli nii tugev, et ta arvas endas midagi lõhkevat. Ta ei teadnud, kust abi leida. Ta ei rääkinud olukorrast oma vanematega. Tema meelest olid ta hirmud inimestest suuremad. Maailm hirmutas teda, sealhulgas igapäevane elu, nagu kool ja koolitee. Ta ei teadnud, kes võiks teda aidata Saksamaal, kus ta elas.

Sellistel unetutel öödel hakkas Grete mõtlema Annika peale. Kaks tüdrukut olid koos üles kasvanud ja laulnud koos lastekooris. Siis oli Annikal diagnoositud vähkkasvaja. Ometi oli ta olnud vapper ja pannud lootuse Jumalale. „Ärge kartke,“ oli Annika oma emale-isale öelnud. „Ma tean, kuhu ma lähen. Kõik lõpeb hästi.“ Annika suri, aga ilma valuta ja hirmuta.

Annika usk hämmastas Gretet. Temal oli igal ööl hirm. Annika sõnade kaudu oli Grete esimest korda elus kuulnud armastavast Jumalast ja igavesest elust. Ta arutles endamisi, kas oli olemas midagi suuremat kui tema ja maailm. „Kuidas saan mina sellesse kohta, kuhu Annika kavatses minna?“ mõtles tüdruk.

Gretel lõppesid öised paanikahood, kui ta sai 14-aastaseks, kuid ta tundis ennast endiselt kartliku ja üksikuna. Siis kohtus ta Nicoga, kellest sai hiljem tema abikaasa. Nico ei käinud regulaarselt kirikus, aga ta uskus Jumalat. Tema vanemad olid seitsmenda päeva adventistid ning nad kutsusid jõuluajal Grete oma koju. Grete polnud kunagi varem viibinud nii lahkes peres. See oli uus maailm. Rabatuna jooksis ta ülakorrusele nutma.

Kui Grete tajus selles kodus Jumala lähedust, adus ta, et saab oma hirmudele abi. Ta nägi, et Jumal on suur, võimas ja suuteline igaüht päästma. Esimest korda tundis ta end turvaliselt. Ta tahtis end igavesti niimoodi tunda.

Grete hakkas Piiblit õppima ja hiljem liitusid tema ning Nico seitsmenda päeva adventistide kogudusega Rügeni saarel. Siis ei teadnud nad veel, et kogudus oli olnud liikmeskonna vähesuse tõttu sulgemise äärel. Nende kogudussetulek oli vastus koguduseliikmete palvetele, kaasa arvatud kogudusevanem Gunthardti – Nico isa – omadele. Praegu on Grete ja Nico eduka koguduse aktiivsed liikmed ning kogudusele ehitati hiljuti suurem hoone, et kasvav liikmeskond ära mahuks. „Parim mu elus on see, et õppisin tundma Jeesust,“ ütleb Grete. „Tean, et see on kõige parem, mida teinud olen. Mu elu on tõesti õnnelik.“

_Täname sind hingamispäevakooli misjoniannetuste eest, mis aitavad levitada evangeeliumi lootust sellistes ilmalikustunud riikides nagu Saksamaa, ja kõikjal mujal maailmas._