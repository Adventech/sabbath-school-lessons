---
title: Meie vabandused - tülikas
date: 31/10/2023
---

Joona kogemus kala kõhus (vaata Joona 2. ptk) oli Jumala armastuse ja armu võimas näide ning Joona palve näitab, et Jumala armastussõnum ei läinud tema jaoks kaduma. Ent kuigi tal oli olnud uskumatu kohtumine Jumalaga, ei tähendanud see, et tema vanad harjumused või hoiakud oleksid hoobilt muutunud, isegi kui ta läks Niinevesse.

`Loe Jn 3. ptk. Mida arvasid inimesed Joona kuulutusest? Millised õppetunnid saame siit enda tunnistamistöö kohta?`

Ükskõik, millised olid Joona isiklikud tunded niinevelaste vastu, kuulutas ta seda, mida Jumal käskis, ning tulemus oli rabav. Niinevelased toodi meeleparandusele! Jah, Joona pidi taluma palju ebameeldivusi, et teha viimaks seda, mida ta teha ei tahtnud, ent selle kaudu sai Jumal austatud.

Seega täidavad Jumala ülesannet need, kes on valmis midagi ohverdama, olgu või tõrksalt. Meie väärtushinnangud peavad taanduma Jumala eelistuste ees – hukkujate päästmine. Joona sarnaselt on meil mõnikord eelarvamusi, mis hoiavad meid tagasi mõne inimese või inimrühmani jõudmast.

Oma eelarvamuste tunnistamine nõuab alandlikkust. Samuti nõuab misjoni­töö aega ja meelejõudu. On küllaltki kurnav panustada kaasinimeste ellu ja neist tõeliselt hoolida. Tänapäeval, kui meie oma elu ja probleemid on piisavalt pingelised, võib emotsionaalse toe pakkumine näida lihtsalt liiga väsitavana.

Ja lõpuks nõuab misjonitööga tegelemine tihti muutust meie suhtumises ning oma raha kasutamises. Misjonitööga on seotud kulutused, ükskõik, kas kanname inimeste eest hoolt, ostame kirjandust ja misjonitööks tarvilikke materjale või tasume teenuste ja mugavuste eest, millega võidame endale misjonitöö jaoks aega. Igatahes nõuab misjonitöö ohvrit.

Hea sõnum on see, et Joona puudulikkusele vaatamata tegutses Jumal võimsasti ja tõi niinevelased meeleparandusele. Kahjuks ei saanud Joona osa taevase rõõmu õnnistusest.

`Millist ohvrit palub Jumal sul tuua – või olla valmis tooma – selle nimel, et kuulutada kellelegi Tema armastusest? Kui täielikult sa usaldad, et Tema täidab oma tõotuse rikastada su elu millegi ohverdamise kaudu?`