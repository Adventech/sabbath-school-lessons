---
title: Meie vabandused - valed seisukohad
date: 30/10/2023
---

Kui torm algas, süüdistas Joona ennast (Jn 1:1–12). Tema suhtumine räägib üht-teist toonasest maailmanägemisest ja paljude tolle aja inimeste arusaamast Jumala või „jumalate“ kohta. Usuti, et kui jumalad valitsesid eri maid, siis meri oli deemonite kaootiline riik. Meresõitjate maailmapildi kohaselt oli deemonite viha vaigistamiseks vaja tuua ohver. Kuigi Joona oli heebrealane, mõjutasid tema maailmanägemist üsna tõenäoliselt tema aja traditsioonilised uskumused.

`Loe Jn 2:1–3, 7–10. Mismoodi ilmneb neist salmidest, kuidas hakkas Joona mõistma Jumala ettenägevust?`

Kuigi Joona põgenes maalt, mille elanikud pidasid Jehoovat oma Jumalaks, õppis ta raskustes, et ka siis, kui ta reisib võõrastesse kultuuridesse, on Jehoova ometi üle kõige. Tuul ja lained kuulusid Jumalale. Kalad ka. „Issanda päralt on ilmamaa ja selle täius“ (Ps 24:1). Joona süda pöördus maa ja mere Ülemvalitseja poole ning ta tunnistas oma pattu ja päästeti.

Meiegi võime vääriti aru saada Jumalast ja sellest, mida Ta meilt ootab. Üks tavaline väärarusaam on selline: Jumal soovib, et meie tähelepanu koonduks iseenda päästmisele ja me püsiksime kaugel end ümbritseva maailma kurjusest. Meile küll antakse juhis „hoida iseennast maailma poolt määrimata“ (Jk 1:27), ent tähelepanu tuleb koondada sellele, kuidas tuua Jumala õnnistusi ja lootust abivajajatele.

Teine väärarusaam, mis takistab meid vastu võtmast Jumala misjonikutset, on uskumus, et edu oleneb meist. Meie suudame inimhinge võita sama vähe, nagu Joona suutis päästa Niineve. Meil on oht suhtuda misjonitöösse „päästja“ mentaliteediga. Meid ei ole kutsutud kedagi päästma, vaid tegutsema koos Jumalaga päästmistöös, mida teeb Tema. Oma tunnistustes täname Jumalat eriliste viiside eest, kuidas Tema meid muudab, ent üksnes Jumal saab inimesed tõmmata Iseendani. Meie saame külvata tõeseemneid, ent üksnes Jumal saab panna südame uskuma. Ajame tihti oma osa segamini Jumala osaga ja otsime seetõttu vabandusi, miks mitte Temast tunnistada. Jah, Jumal kasutas Joonat, ent üksnes Jumal – mitte Joona – pööras Niineve uskuma.

`Inimhingi võita on raske, liiga raske, et inimesed seda teha saaksid. Kuidas õppida laskma hoopis Jumalal inimhingi võita, ent teha seda meie elu ja tunnistustöö abil?`