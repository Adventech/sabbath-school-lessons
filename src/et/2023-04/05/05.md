---
title: Meie vabandused - ebameeldivad vastasseisud
date: 01/11/2023
---

„Oh Issand! Eks olnud see minugi sõna, kui ma olin alles kodumaal? Sellepärast ma tahtsingi eelmisel korral põgeneda Tarsisesse, sest ma teadsin, et sina oled armuline ja halastaja Jumal, pika meelega ja rikas heldusest ja et sa kahetsed kurja“ (Jn 4:2). Milline ilus palve Joona suust. Või kas ikka on?

`Loe Jn 4. ptk. Mis sellel mehel viga oli?`

Joona vihkas inimesi, kelle juurde Jumal ta saatis, väga sügavalt. Kui sai selgeks, et tema viimsepäevakuulutus ei pidanud paika, eelistas ta pigem surra kui oma väärikust kaotada. Joona tahtis, et Niinevest oleks saanud järgmine Soodom ja Gomorra. Ta lootis, et neid vihatud inimesi tabab Jumala karistus. Kui seda ei juhtunud, lõi tema maailmapilt põhjani kõikuma ning Joona tahtis ennem surra kui lasta oma maailmal pea peale pöörduda.

Teist korda Joona loos seisab Jumal temaga silmitsi, mitte jutluse ega ütlusega, vaid kogemusega. Maailmapilt ei teki nõudmise peale. See ei muutu kohe, kui kuuleme midagi uut või teistsugust. Maailmavaated moodustuvad ja muutuvad tihti kogemuste ning nende seletuste või tõlgenduste põhjal.

Uus kogemus, mille Jumal andis, pidi aitama Joonal mõista tema enda moonutatud maailmapilti. Jumal laskis ime läbi kasvada ühe taime ainsa päevaga nii suureks, et see pakkus Joonale varju lõõskava päikese eest. Joona oli tänulik taimele, ent mitte Jumalale, kes ime tegi. Ta ei näinud selles ärateenimata imet, vaid oma heale tööle järgnenud sobivat ja hästi välja teenitud õnnistust. Kui taim suri, oli tegemist õnnetusega, mis Joonat vihastas ja tema enesehinnangut kõigutas ning ta mõtted läksid surmale.

Sellisele kogemusele järgnes Jumala leebe noomitus, mis pidi aitama Joonal näha, kui rumal oli temast väärtustada taime rohkem kui tuhandeid Niineve mehi, naisi, lapsi ja nende loomi.

`Lugu ei lahene lõpuks Joona patukahetsusega. Lõpetamata loost saab puutepunkt meie eluga. Mida teeme meie Jumala murega kurjade ja kiuslike inimeste pärast, kelleni maakera eri paigus pole evangeelium veel jõudnud?`