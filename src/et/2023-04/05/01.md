---
title: Vabandused misjonitöö vältimiseks
date: 28/10/2023
---

### Selle nädala õppeaine
Jn 1.–4. ptk; Na 1:1; 2Kn 17:5, 6; Ps 24:1; Jk 1:27; Js 6:1–8.

> <p>Juhtsalm</p>
> „Ja ma kuulsin Issanda häält küsivat: „Keda ma läkitan? Kes meilt läheks?“ Ja ma ütlesin: „Vaata, siin ma olen, läkita mind!““ (Js 6:8).

Mitte igaüks, keda misjonitööle kutsuti, polnud nii varmalt nõus nagu Aabraham. Üheks näiteks on Joona (loe Jn 1.–4. ptk). Jumal kutsus Joona, et ta kuulutaks Assüüria pealinnas Niineves. See linn, mis asus tänapäeva Iraagi territooriumil, oli Jeruusalemmast 560 miili ehk terve kuu teekonna kaugusel. Vähe sellest, et Joona keeldus minemast – ta põgenes vastassuunda. Jõudnud Joppesse, maksis ta sõiduraha praeguse Hispaania lõunaosas paiknenud Tarsisesse minekuks. 2000 miili maha purjetamisele kulus ilmast sõltuvalt vähemalt kuu. Kuna Joona ei tahtnud minna vastamisi Assüüria kuningaga, oli ta valmis pühendama terve kuu, mis kulunuks Niinevesse minekuks, vastassuunas sõitmisele. Miks tema kui jumalamees seda tegi?

Niinevelased olid märkimisväärselt kurjad; pahelisuse ja õeluse poolest tuntud rahvas, kes oli rünnanud Iisraeli ja Juudat. Ometi kutsus Jumal Joonat minema Niinevesse ja noomima linna tema suure kurjuse pärast (Jn 1:2). Siinne sõnastus on suuresti nende sõnade sarnane, millega Jumal Soodoma ja Gomorra juures Aabrahami poole pöördus, 1Ms 18:20, 21. Nagu aga näeme, ei olnud Joona Aabraham.

Mida õpime Joona suhtumisest vabanduste kohta, mida meiegi võime esitada, et mitte misjonitööd teha?

_Selle nädala õppetükki õppides valmistud hingamispäevaks, 4. novembriks._