---
title: Meie vabandused - hirm
date: 29/10/2023
---

`Loe Na 1:1; Na 3:1–4 ja 2Kn 17:5, 6; 2Kn 19:32–37. Mida saame neist salmidest teada Niineve kohta ning Assüüria ja Iisraeli vaheliste suhete kohta? Kuidas võisid need suhted mõjutada Joona otsust minna hoopis Tarsisesse?`

Üks põhjus, miks Joona ei tahtnud Niinevesse minna, oli hirm. Assüürlased olid hirmuäratavad vaenlased ja Niineve oli selle kuningriigi pealinn.

„Iisraeli jagatud kuningriigi päevil oli vana maailma linnadest üks suurim Niineve, Assüüria riigi pealinn… Ehkki maailma mõistes õitsev linn, oli Niineve kuritegude ja kurjuse keskus. Piibel iseloomustab seda kui „veresüüga linna, kuhjaga täis valet ja röövimist.“ Prohvet Nahum võrdles niinevelasi kurja apla lõviga. „Kellest,“ küsis ta, „ei ole sinu kurjus lakkamata üle käinud?“ (Na 3:1, 19).“ – Ellen G. White, „Prohvetid ja kuningad“, orig lk 265.

Niineve oli suurejooneline linn. Ajaloolased räägivad meile, et Sanherib laiendas linna suuresti. Muu hulgas ehitas ta linna edelaossa hiiglasliku palee, mille mõõtmed juba ise olid 1650 korda 794 jalga (503 korda 242 meetrit) ning selles oli 80 tuba. Samuti ehitas ta 18 kanalit, mis tõid vee linna 65 kilomeetri kauguselt. Ainuüksi selle rajatise suurus on jahmatav.

Ent asüürlased olid ka halastamatud. Oma jutustuses Babüloonia vallutamisest hooples Sanherib, et ta täitis tänavad elanike surnukehadega ning tappis noored ja vanad. Väljakaevamiste käigus leitud raidkivitahvlitel on pildid ohvreid teibasse ajavatest sõduritest. Sa ei taha ju selliste inimestega kokku sattuda; nad ei tõrgu vägivalda kasutamast ning on põhjendamatult julmad inimeste vastu, kes neile ei meeldi. Ilmselt pani paljas mõtegi käia Niineve rahvarikkail tänavail Joona hirmust värisema.

Kõigele vaatamata loeme Joona lugu tihti halvakspanuga: näe, kuidas laskis hirmul end takistada Jumala korraldust täitmast. Jätame aga teadvustamata tõsiasja, et teeme ise sedasama, lubades ennast kontrollida pigem hirmudel, mitte aga Jumalal.

`Mõtle mõnele korrale, kui sa tundsid tugevalt, et Jumal juhtis sind tegema midagi, mida sa hirmu tõttu mitte kuidagi teha ei tahtnud. Mida oled sellest kogemusest õppinud?`