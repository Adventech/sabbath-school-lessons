---
title: Misjonilugu
date: 27/10/2023
---

#### Väike kogudus, mis võiks olla

_Loo on kirja pannud Andrew McChesney._

Näis, et seitsmenda päeva adventistide kogudust Rügeni saarel Põhja-­Saksamaal ähvardas sulgemine. Jumalateenistustel oli ainult kuus inimest: ühe pere neli üsna eakat pereliiget ja veel kaks vanemat inimest. 1940. aastal, mil kogudus asutati, oli liikmeid olnud seitse ning kõrgajal, 1950-ndatel, tõusis liikmete arv 33-ni. Liidu juhid soovitasid krundi maha müüa. „Ei, me tahame kogudust alles hoida,“ ütles kogudusevanem Gunthardt. „Me ei taha seda maha müüa.“

Liikmeskond langes pärast Saksamaa taasühendamist 1990. aastal. Eakad liikmed surid, nooremad kolisid ära ja Ida-Saksamaa saarel muutus elanikkond väga ilmalikuks. Kohalkäijaid oli vaid siis rohkem, kui puhkajad suvel saarele tulid. Osa puhkajaid olid adventistid.

Gunthardt, tema naine ja nende vanemad koos veel kahe koguduse­liikmega hakkasid ühiselt palvetama koguduse tuleviku pärast. „Too meile uusi liikmeid,“ palvetasid nad.

Siis kolis saarele adventistist arst oma perega. Koguduseliikmed jätkasid palvetamist. Üks endine liige hakkas taas kohal käima ja veel veidi inimesi ühines nendega. Kui liikmeid oli juba 16, muutis liidu juhtkond meelt. Nad olid nõus kogudust lahti hoidma. Aga selleks ajaks vajas kogudus uut hoonet. Liikmed palvetasid ja olid nõus panustama 136 000 eurot. Kuigi summa jäi kuluarvestuse 730 000 eurole kõvasti alla, palvetasid nad julgelt edasi.

Gunthardt, kes oli mitu maja ehitanud, kavandas kirikuhoone, mida sai kasutada ka mõjukeskusena. Koguduseliikmed kogu Saksamaalt annetasid heldesti. Kõige ootamatum panus tuli siis, kui Gunthardt kohtus ühel ärikohtumisel ühe valitsusjuhiga. Saksa poliitikutel on volitus toetada riigi fondist eraprojekte.

Kui juht kuulis kirikuhoone ehitamise plaanist, viis ta Gunthardti kokku kohaliku poliitikuga. Koguduseliikmed palvetasid enne, kui Gunthardt läks poliitiku jutule, ning olid rõõmsad, kui poliitik annetas 300 000 eurot. Aga tal oli konks. „Kristlasena,“ ütles ta, „tahan ma, et seda uut kirikuhoonet ei kasutataks ainult sotsiaalsetel eesmärkidel, vaid ka Jumala Sõna levitamiseks.“

Praegu koguneb selles hoones igal hingamispäeval 25 liiget ja nende lapsed. „Meil on uus kirikuhoone ja mitte mingit võlga,“ ütleb Gunthardt. „Jumal kinnitas, et meie koguduse uksed peavad olema avatud.“

_Rügeni kogudus ootab imesid lisaks. Maailma ühes kõige ilmalikumas osas asetsev kogudus illustreerib Seitsmenda Päeva Adventistide koguduse strateegilise plaani „Mina lähen“ misjonieesmärki nr 2: „Edendada ja mitmekesistada adventmisjonit … inimrühmade keskel, kelleni on evangeelium jõudnud vähesel määral või üldse mitte“ (IWillGo2020.org). „Siinsed inimesed ei ole kuigi usklikud,“ ütleb Gunthardt. „Püüame nendega ühendust luua.“_