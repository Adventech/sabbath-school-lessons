---
title: Aabrahami palvemeelsus
date: 24/10/2023
---

`Loe 1Ms 18:23–32 ja Jk 5:16. Mida on sel öelda eestpalve väe kohta?`

Kahekõne Aabrahami ja Jumala vahel on eestpalve näidiskirjeldus. Aabrahami kujutatakse selles peatükis Soodoma ja Gomorra rahva eestkostjana Jumala ees. Ta anub rahva kasuks nende pärast; sel moel tegutses ta näidisena, sümbolina Jeesusest, kes on meie Eestkostja Isa ees. Meie misjonitöö saab tänapäeval edukas olla üksnes siis, kui jätkame seesuguste palvete esitamist.

Aabraham oli õppinud armastama Soodoma, Gomorra ja nende lähikonna linnade elanikke. Seepärast oli tema palve aus ja siiras. Ta oli juba võidelnud nii mõnegi kuninga vastu, kes oli võitnud Soodoma ja Gomorra kuningad. Aabrahami võidu järel tuli Soodoma kuningas Bera koos Melkisedekiga Aabrahamile vastu. Bera palus, et tema rahvas lubataks tagasi oma kodudesse: „Anna hingelised mulle, aga varandus võta enesele!“ (1Ms 14:21). See on märk tõsiasjast, et kuningas armastas oma rahvast. Kuna Aabrahami üheks iseloomulikuks jooneks oli armastus, armastas ta Soodoma ja Gomorra kuningaid ning palvetas nende ja rahva eest. „Aabrahami ajendas paluma armastus hukkuvate inimeste vastu.“ – Ellen G. White, „Patriarhid ja prohvetid“, orig lk 140.

Aabraham oli oma palvetes alandlik ja püsiv. Niipea, kui Jumal võttis vastu esimese palve säästa linn, kui seal elab 50 õiget inimest, jätkas ta eestkostmist.

Meie misjonitöö ei saa olla edukas ilma palveta, eestkoste-palveta. Kui oleme kellegagi kohtunud, kui oleme pidanud jutluse või piiblitunni, tuleb meil palvetada inimese pärast, kellega kokku saime. Jumal paneb neid palveid tähele ja puudutab meiega kokkupuutes olnud inimese südant. Meie sõpru või tuttavaid ei too usule meie sõnad ega kõneosavus – seda teeb Püha Vaim. Just seepärast tuleb meil igasuguse misjonitöö puhul, millega tegeleme, palvetada iga inimese pärast eraldi.

`Loe Rm 8:34 ja Hb 7:25. Mida räägivad need kirjakohad sellest, mida Jeesus meie heaks teeb? Kuidas aitab see tõde meil paremini aru saada oma osast kaasinimeste eestkostjana?`