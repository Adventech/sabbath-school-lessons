---
title: Aabraham armastab kõiki
date: 23/10/2023
---

`Loe 1Ms 18:16–33. Kuidas ilmneb siin Aabrahami suuremeelne armastus, mis ei teinud vahet suguvõsa, rassi või rahva vahel?`

Aabrahami teine omadus, mis 1Ms 18. peatükist välja tuleb, oli tema armastus inimeste vastu – isegi nende vastu, keda ta isiklikult ei tundnud. See on suur õppetund meie kõigi jaoks. Soodoma ja Gomorra elanikud olid patused ega järginud Aabrahami väärtushinnanguid, ent ta armastas südamest igaüht, tegemata vahet rassi, soo, keele või religiooni põhjal.

Seejärel annab Jumal Aabrahamile teada oma otsusest hävitada Soodoma ja Gomorra linnad. „Siis ütles Issand: „Hädakisa Soodoma ja Gomorra pärast on suur ja nende patud on väga rasked. Seepärast ma lähen alla ja vaatan, kas minuni jõudnud kisa kohaselt on nad teinud kõike seda või mitte. Ma tahan seda teada!“ (1Ms 18:20, 21).

Väga alandlikult ja aupaklikult esitab Aabraham Jumalale palve: „Jäägu sinust kaugele see tegu, et tapad õige koos õelaga, et õigel käib käsi nagu õelalgi! Jäägu see sinu poolt tegemata! Kas kogu maailma kohtumõistja ei peaks tegema õigust?“ (1Ms 18:25).

Aabraham lootis oma armastuses päästa kõik nende linnade elanikud, mitte ainult õiged. Kindlasti teadis Aabraham, kui kurjad ja õelad olid seal elavad inimesed. Kes teab, mis lugusid oli ta kuulnud nonde inimeste ja kommete kohta? Järgmises peatükis jutustatud nurjatu lugu Lotist ja tema maja ette kogunenud jõugust (vaata 1Ms 19:1–11) annab meilegi teada, et nad olid väga kurjad inimesed.

Ometi palus Aabraham, kes tundis isiklikult Jumala armastust, nende eest. Aabraham teadis, et inimesed võivad alati patukahetsuses Jumala juurde tagasi tulla. Aabrahami meelest andnuks nende linnade elanike päästmine neile võimaluse meeleparanduseks.

Lõpuks oli ju Aabrahami palve rajatud sellele, mida ta Jumala armastusest inimlaste vastu isiklikult teadis. Ta ise oli patuste suhtes armastusväärne ning teadis, et nii kaua, kui on elu, on päästelootust.

`Miks on eestpalve meie palve-elus väga tähtsal kohal? Kuidas aitab abi vajavate kaasinimeste eest palvetamine meil vaimulikult kasvada ning tunda rohkemal määral Jumala armastust patuste vastu?`