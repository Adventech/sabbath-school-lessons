---
title: Toetav Mõte
date: 27/10/2023
---

„Aabrahami ajendas paluma armastus hukkuvate inimeste vastu. Ehkki ta jälestas rikutud linnade patte, soovis ta, et patused pääseksid. Tema suur mure Soodoma pärast kõneleb murest, mida peaksime tundma meelt parandamata inimeste pärast. Me peaksime vihkama pattu, kuid armastama patust. Kõikjal meie ümber on inimesi, kes vajuvad sellisesse lootusetusse, kohutavasse hukatuslikku kuristikku nagu vajus muistne Soodom. Iga päev lõppeb kellegi armuaeg. Iga tund läheb keegi nii kaugele, et jumalik armastus ei saa teda enam puudutada. Kus on hääled, kes hoiataksid ja anuksid patust, et ta põgeneks patu kohutava saatuse eest? Kus on käed, kes sirutuksid teda hukatusest välja tõmbama? Kus on need, kes südamest ja püsivas usus paluksid Jumalat tema pärast?

Aabrahamil oli Kristuse meelsus. Jumala Poeg on suur Eestkostja patuste eest. Tema teab inimhinge väärtust, sest Ta on maksnud inimese eest lunastushinna. Kristus vihkas kurjust nii, nagu ainult laitmatult puhas olemus võib vihata, kuid Ta armastas patust nii, nagu ainult lõpmatult hea olemus võib armastada. Ristil, kogu maailma kohutava süükoorma all surmaagooniat tundes, palus Ta oma teotajate ja tapjate eest: „Isa, anna neile andeks, sest nad ei tea, mida nad teevad!“ (Lk 23:34).“ – Ellen G. White, „Patriarhid ja prohvetid“, orig lk 140.

„Ümbritsevad rahvad austasid Aabrahami kui võimsat vürsti ning tarka ja võimekat hõimupealikut. Ta ei hoidunud naabritest kõrvale. Tema elu ja iseloom, mis erines märkimisväärselt ebajumalateenijate omast, tunnistas kõnekalt tõelisest usust. Ta oli kõigutamatult ustav Jumalale. Tema lahkus ja heatahtlikkus äratasid usaldust ning võitsid sõprust. Kõik austasid tema lihtsat iseloomu­üllust.“ – „Patriarhid ja prohvetid“, orig lk 133, 134.

**Küsimused aruteluks:**

`1. Milliseid näiteid on Pühakirjas veel inimestest, kes vastasid kutsele teha misjonitööd? Mida öelda Ristija Johannese kohta? Kas nimetad teda edukaks?`

`2. Loe 1Ms 19:30–36. Mida räägivad need salmid meile mõne Soodomast päästetud inimese iseloomu kohta?`

`3. Milliseid õppetunde saame veel Aabrahami näitest seoses misjonitöö tegemisega?`

`4. Mõtiskle: kas sa pead Aabrahami eestkostetööd Soodoma ja Gomorra pärast edukaks või edutuks?`

---

  
Annetus >> kohalik kogudus [toeta.advent.ee](https://toeta.advent.ee/)  
  
Päikeseloojang 17.41