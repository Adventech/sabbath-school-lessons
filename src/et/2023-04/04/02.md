---
title: Külalislahkuse and
date: 22/10/2023
---

`Loe 1Ms 18:1–15. Millised külalislahkusele iseloomulikud jooned avalduvad selles, kuidas Aabraham oma külalistesse suhtus?`

Aabraham istus keskpäevalõõsas oma telgisuul. See oli ebatavaline käitumine. Sel ajal, mil suvine päike on kesktaevas, otsib igaüks varju ja värsket õhku. Ent võib-olla talus Aabraham kuumust selleks, et aidata mõnd möödujat?

Seal istudes nägi Aabraham kolme rändurit. Väga tõenäoliselt oli tal tavaks olla võõraste suhtes külalislahke. Seetõttu haaras ta kohe härjal sarvist: on öeldud, et Aabraham jooksis telgisuust külaliste juurde. See on oluline mõte: Aabraham tegi ise esimesed sammud enne, kui teised tema juurde tulid.

„Toodagu nüüd pisut vett, peske jalgu ja nõjatuge puu alla! Ma toon palukese leiba, kinnitage südant, enne kui edasi lähete, kui juba kord olete oma sulase kaudu käimas!“ (1Ms 18:4, 5).

Aabraham oli oma ülesande kõrgusel; tema osa oli jagada igaühega Issanda tundmist maailmas, mille oli enda alla matnud paganlus, ebajumalateenistus ja mitme jumala kummardamine. Sellest juhtumist näeme, et kõige vahetumalt sai Aabraham täita oma kutsumust külalislahkuse osutamise kaudu võõrastele, kes just silmapiirile ilmusid.

Muide, Aabrahami „suurde leibkonda kuulus rohkem kui tuhat inimest – paljud neist olid perekonnapead ja mitu olid üsna hiljuti paganlusest pöördunud. Selline majarahvas vajas kindlakäelist tüürimeest. Nõrkadest, ebakindlatest meetoditest poleks piisanud… Aabrahami mõju ulatus tema leibkonnast kaugemalegi. Kuhu iganes ta oma telgi püstitas, sinna kõrvale ehitas ta ka altari, et ohverdada ja Jumalat teenida. Kui telk maha võeti ja mujale viidi, jäi altar alles. Paljud rändkaananlased, kes olid õppinud Jumalat tundma Tema sulase Aabrahami kaudu, peatusid selle altari juures ja ohverdasid Issandale.“ – Ellen G. White, „Kasvatus“, lk 187.

`Milliseid Aabrahami eeskujuliku külalislahkuse põhimõtteid rakendad oma elus?`