---
title: Aabrahami kutsumus
date: 25/10/2023
---

`Loe 1Ms 19:1–29. Milline oli Aabrahami külalislahkuse, armastuse ja palve tulemus?`

See kirjakoht annab huvitava vihje Loti seisusele Soodoma linnas: „Lott istus parajasti Soodoma väravas“ (1Ms 19:1). See tähendab, et ta oli linnas tähtis tegelane, kindlasti avaliku sektori ametnik, sest linnaväravas istumine oli ametnike, kohtunike ja kuningate eesõigus (2Sm 19:8, Jr 38:7; Rt 4:1).

1Ms 19. peatükk on väga sarnane 18. peatükiga, mis räägib Aabrahami juures olnud inglitest. Aabraham ja Lott istusid kumbki sissepääsu ehk värava suus (1Ms 18:1; 1Ms 19:1); nii Aabraham kui ka Lott kutsusid võõrad oma kotta puhkama (1Ms 18:3, 4; 1Ms 19:2); Aabraham ja Lott mõlemad pakkusid oma külalistele süüa (1Ms 18:4–8; 1Ms 19:3). Näib, et mis iganes puuduste kõrval oli Lotil nii mõnigi hea omadus.

„Ja Issand laskis sadada Soodoma ja Gomorra peale väävlit ja tuld Issanda juurest taevast ning hävitas need linnad ja kogu ümbruskonna, kõik linnade elanikud ja maa taimestiku“ (1Ms 19:24, 25).

Me ei tea, kui palju inimesi elas Soodoma ja Gomorra linnades kõnealuse sündmuse ajal, ent neist tuhandetest inimestest lahkus linnast ainult neli ja vaid kolm said päästetud. Sama juhtus Moosese esimeses raamatus kirja pandud veeuputuse loos. Me ei tea, kui suur oli tol ajal Maa elanike arv, ent teame, et enamik neist ei saanud päästetud. Päästetud Soodoma elanike väike arv vihjab meiegi misjonitööle: mitte igaüks ei saa päästetud. Me tahaksime, et igaüks võtaks vastu Jeesuse ja Tema päästeplaani, ent igal inimesel on tahtevabadus. Meie ülesanne on kutsuda võimalikult paljusid inimesi Jeesuse poolele tulema. Sel ajal, kui meie misjonitööd teeme, aitab Jumal meid Püha Vaimu läbi, ent Ta ei tee iial midagi kellegi tahte vastu. Tahtevabadus tähendab seda, et lõpuks – ükskõik, mida meie teeme ja kuitahes palju palvetame – taandub päästmine iga inimese valikule.

`Kuidas õppida mitte heituma, kui me ei näe misjonitööd tehes selliseid tulemusi, nagu tahaksime?`