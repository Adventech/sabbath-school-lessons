---
title: Toetav Mõte
date: 08/12/2023
---

Üks esmane õppetund Pauluse kogemusest Areopaagil on see, et peaksime kohapeal tundma õppima, kuidas läheneda mitteusklikele, kelleni sõnum pole veel jõudnud. Pauluse töö tulemuseks oli väike usklike rühm Ateenas.

„Apostli sõnad, samuti tema hoiaku ja ümbruse kirjeldus anti inspireeritud sule kaudu edasi kõigile järgnevatele põlvedele. Need tunnistavad tema kõikumatust usaldusest Jumalasse, tema vaprusest üksinduses ja vaenus, samuti tema võidust, mille ta saavutas kristlusele selles paganluse kantsis.

Pauluse sõnad on kogudusele otsekui teadmiste varalaekaks. Ta oli olu­korras, kus ta oleks kergesti võinud öelda midagi, mis oleks tema uhkeid kuulajaid ärritanud ning talle raskusi toonud. Oleks tema kõne olnud otseseks rünnakuks nende jumalatele ning linna suurmeestele, oleks tal olnud oht saada Sokratese saatuse osaliseks. Kuid jumalikust armastusest mõjutatud taktitundega juhtis ta oma kuulajate mõtted ettevaatlikult eemale nende paganlikelt jumalustelt, ilmutades neile seni tundmatut tõelist Jumalat.“ – Ellen G. White, „Apostlite teod“, orig lk 240, 241.

Suheldes inimestega otse, õppides tundma nende kultuuri ja religiooni ning pidades lugu nende pühendumisest vaimulikele asjadele saavutas Paulus Ateenas midagi märkimisväärset – midagi, mis on koguduse jaoks teadmiste varamu. Ta vältis oma kuulajate ärritamist. See oli juba suur, Jumalast inspireeritud saavutus. See on Ellen G. White’i sõnade kohaselt teadmiste varamu, millele meil kui kogudusel tuleb vastava loo puhul tähelepanu pöörata.

**Küsimused aruteluks:**

`1. Paulust Ateenas eeskujuks võttes: milline on igaühe jaoks esimene samm mõnes linnas evangeeliumitöö alustamisel?`

`2. Millist laadi käitumist nõutakse kristlastelt selles linnas (ja tegelikult igal pool mujal), et ehitada sildu inimesteni, kes ei tunne Jumalat?`

`3. Kui tänapäeva ebajumalad meid ärritavad, siis millest tuleb meil hoiduda, eriti päris alguses, kui alustame tööd uute inimeste hulgas, kes neid ebajumalaid teenivad?`

`4. Paulus võinuks ju lõpetada sellega, et tutvustas inimestele Jumalat, kes neid armastas, ning nad olnuks kuulduga üsna rahul. Ent siis ületas ta piiri, mis pani inimesed arvama, et ta oli eksiteel – ta tõi sisse ülestõusmise. Kas ta pidi nii tegema? Miks või miks mitte?`

---

  
Annetus >> kohalik kogudus [toeta.advent.ee](https://toeta.advent.ee/)  
  
Päikeseloojang 15.24