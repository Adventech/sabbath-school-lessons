---
title: Paulus Areopaagil
date: 04/12/2023
---

Igal pool, kus Paulus oli, kuulutas ta Jumalast volitatuna evangeeliumi. Just seda püüdis ta teha Ateenaski.

`Loe Ap 17:18–21. Millistel eri viisidel reageerisid turuplatsil olevad paganad Pauluse kõnelemisele ja küsimustele?`

Oma „võõraste vaimudega“ avaldas Paulus turuplatsil olevaile inimestele ilmselgelt muljet (Ap 17:18). Seetõttu viisid nad ta Areopaagile, linnaossa, kus lahendati juriidilisi ja religioosseid küsimusi, ehkki ei näi, et Paulus oleks viidud mingile seaduslikule kohtuistungile. Inimesed paistsid ta sinna viivat lihtsalt selleks, et teda ja tema „uut õpetust“ (Ap 17:19) ära kuulata. Raske olnuks kellelgi eirata Pauluse kõneosavust, kirglikkust ja arukust, ehkki ta propageeris ideid, mis tundusid neile väga võõrad.

Ap 17:21 ütleb, et ateenlased ei teinudki muud, kui rääkisid uusimate ideede üle ja kuulasid neid. Kas Luukas süüdistas neid laiskuses? Tõenäoliselt mitte. Pigem juhtis ta tähelepanu tõsiasjale, et nad olid kogenud mõtlejad ja arutlejad. Lõpuks olid sellised mehed nagu Sokrates, Platon ja Aristoteles kreeklased; selliste filosoofide mõju on kandunud meiegi päevini. Ateenat on mitu sajandit peetud intellektuaalse ja filosoofilise mõtte keskuseks. Ehkki mõningad nende mõtlejad ei olnud ateistid – kindlasti mitte selles mõttes, kuidas me praegu ateismi määratleme –, erinesid paljud nende filosoofilised ideed teravalt kristlikest õpetustest. Näiteks on raske leida epikuurlaste ja stoikude filosoofias kohta ülestõusnud Messiale.

Paulus oli eeldanud, et Ateenas kasutab Püha Vaim tema teadmisi ja oraatorivõimeid, mida ta oli õppinud Gamalieli juures. Tegelikult aga sai Püha Vaim rohkem kasutada Pauluse haridust, mille ta oli omandanud Ateena tänavail. „Targimad tema kuulajate hulgast olid tema arutlust kuuldes üllatunud. Nad said aru, et ta on tuttav nende kunsti, kirjanduse ja religiooniga.“ – Ellen G. White, „Apostlite teod“, orig lk 237.

`Ateenas paganate ja filosoofidega saadud kogemuse järel kirjutas Paulus korintlastele, et „ma otsustasin teada teie keskel ainuüksi Jeesusest Kristusest ja temast kui ristilöödust“ (1Kr 2:2). Milline õppetund peitub siin meie jaoks selle kohta, kui olulisel kohal peab olema Kristus meie sõnumis, olenemata sellest, kellele kuulutame?`