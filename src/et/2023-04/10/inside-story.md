---
title: Misjonilugu
date: 08/12/2023
---

#### Misjonitee Hispaaniasse 4

_Loo on kirja pannud Andrew McChesney._

Luis Paiva otsustas Hispaanias avada puuviljaputka. Aga ta tegutses ettevaatlikult, sest tajus, et Jumal kutsus teda teise teenistusse. Samuti püüdis ta hoolitseda selle eest, et tema uus äri ei hoiaks teda andmast ennast täielikult Jumala käsutusse.

Kaks lühikest nädalat pärast puuviljaputka avamist näis kõik käest libisevat. Äri ei edenenud. Luisi partnerid petsid teda. Luis jäi haigeks ega suutnud enam jalule tõusta, aga ta ei tahtnud alla anda. Ta küsis teistelt seitsmenda päeva adventistidelt ärinõu. Üks neist, kes teadis, et Luis oli õppinud pastoriks, noomis teda. „Ära seo ennast ilmaliku äriga, vaid hakka Issandale hingi võitma,“ ütles ta.

Luisi jaoks oli noomitus nagu Jumala hääl. Aga olukord tundus veel lootusetum. Kuidas saab ta pastorina teenida, kui tal pole kogudust? Luis rääkis oma naisega ja nad otsustasid pöörduda tagasi sünnimaale Venetsueelasse. Võib-olla taastub Luisi tervis seal.

Veidi aega hiljem sai Luis telefonikõne Hispaania adventkiriku juhilt Gabriel Diazilt. Kogudus otsis misjonäri Kirde-Hispaanias asuvasse linna, Lugosse. Luis rõõmustas väljavaate üle hakata taas täiskohaga evangeeliumitööliseks. Aga ta tunnistas, et ta tervis oli kehvas seisus ja tal olid ettevõtlusprobleemid. „Ma ei suuda isegi kõndida,“ ütles ta.

Koguduse juht ei heitunud ja kaks meest palvetasid koos.

Kahe nädala pärast sai Luis jälle jalad alla ning avas kodukiriku Lugos. Esimesel hingamispäeval tuli jumalateenistusele vaid kaks inimest, mõlemad koguduseliikmed. Aga juba nelja kuu pärast kogunes majja igal hingamispäeval 22 inimest. Nende hulgas oli kolm äsja ristitud liiget ja mõni, kes ristimiseks valmistus. Lisaks avas Luis piibliõppekooli ja evangelistikoolituse, et õpetada, kuidas võita hingi Jumalale. Ta pani paika kava rajada ametlikult kogudus.

„Teame, et meil tuleb usule võita palju inimesi, et see juhtuks,“ ütleb ta. „Aga ma usaldan Jumalat ja mul on kindel veendumus Temas, et see läheb nii, sest me kasutame ainult Kristuse meetodit.“

„Üksnes Kristuse meetod,“ ütles Ellen White, „tagab inimesteni jõudmises tõelise edu. Päästja seltsis inimestega nagu see, kes soovib neile head. Ta osutas nende vastu kaastunnet, teenis nende vajadusi ja võitis nende usalduse. Siis käskis Ta: „Järgne mulle!““ („Tervise teenistuses“, originaali lk 143).

Kui Luis oli pastor Venetsueelas ja misjonär Mehhikos, ei osanud ta iial unistada, et teenib Jumalat Hispaanias. Aga nüüd on see õnn talle osaks langenud.

„Olen siin Jumala armust,“ ütleb ta.

_Täname sind hingamispäevakooli misjoniannetuste eest, mis aitavad toetada maailma eri paigus töötavaid misjonäre._