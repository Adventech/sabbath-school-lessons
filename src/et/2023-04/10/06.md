---
title: Piiri ületamine
date: 07/12/2023
---

`Loe Ap 17:24–34. Kuidas jätkab Paulus oma tunnistust?`

Huvitav on märkida, et Paulus tsiteeris tegelikult mõningaid kreeklaste oma autoreid, kes olid kirjutanud midagi Piibli tõele küllalt lähedast ning andsid Paulusele nii võimaluse oma kuulajaid edasi viia. Ehk siis, ta kasutas oma teadmisi inimeste uskumuste kohta selleks, et nendega ühist keelt leida ja juttu jätkata. Kahtlemata muudab meie püüdlused kaasinimesteni jõuda palju mõjusamaks see, kui tunneme nende uskumusi ja üritame leida ühisosa.

Märkad, et Paulus rääkis ühisosast ning viis jutu siis selle põhjal sinna, kuhu ta tahtis: Jeesuse ülestõusmise ja lootuse juurde, mida see kõikidele pakub. Luukas paneb kirja vastukaja Pauluse kokkuvõtvatele sõnadele ülestõusmisest. Osa inimesi irvitas selle mõtte üle; teised ütlesid, et tahaksid Paulust selles asjas veel kuulda; ja osa uskus. Meie eesmärke silmas pidades on loo juures oluline see, et kõik inimesed olid tegelikult kuulanud. Seda lootis Paulus algusest peale.

Teame, et osa inimesi pöörab evangeeliumile selja, ent meil tuleb enne seda teha kõik võimalik tagamaks, et nad saavad aru, millele nad selja pööravad. Paulus tegi oma tööd ateenlaste seas ning kasutas strateegiliselt seda, mida oli nende kohta uurinud ja õppinud. Niiviisi tagas ta, et ateenlased kuulasid avatud meelega sõnumit sellest, kuidas oli olemas Jumal, keda nad ei tundnud, aga kes oli nad loonud. Jumal oli nende teadmatusele vaatamata neile armuline. Ent kohtupäev oli tulekul. Ja kui see kõik kõlas raskesti usutavalt, oli selle kohta olemas kontrollitav tõend – Kristuse ülestõusmine.

Nüüd, kui inimesed olid sõnumit päriselt kuulnud ja mõistnud, pidid nad valima, kas pöörata kuuldule kohe selg või uurida edasi. Osa uuris edasi ja neist said Jeesuse järelkäijad (Ap 17:34).

`Väljakutse: Palu Jumalalt erilist juhatust, kuidas kõige paremini tunnistada kellelegi, keda sa tunned.`

`Lisaülesanne: Õpi tundma sotsiaalmeediat kui enda võimalikku „Areopaagi“, kus viia evangeelium mitteusklikeni paulusliku selguse ja taktitundega.`