---
title: Uue Jumala tutvustamine
date: 06/12/2023
---

Nüüd, kui Paulus oli pälvinud Ateena mõtlejate tähelepanu, pööras ta oma kuulajaskonna mõtted taeva Jumalale.

`Loe Ap 17:24–27. Millise lähenemisviisi valib Paulus nüüd nende inimesteni jõudmiseks?`

Inimestes, kes hoolisid vaimsetest asjadest niivõrd, et ehitasid altari Tundmatule Jumalale, tekitasid Pauluse sõnad põnevust: Looja-Jumal, kes ei ela templis ega vaja midagi inimestelt, vaid rahuldab hoopis ise inimeste vajadused. Kreeka mütoloogiast läbi imbunud kultuuris, mille järgi olid jumalad ettearvamatud, enesekesksed ja õelad, oli mõte sellisest Jumalast, keda Paulus kirjeldas, imeliselt huvitav. Ja mehed Areopaagil astusid oma esimesed väikesed lapsesammud armastava Jumala poole.

Oli tõsi, et Jumalat, keda nemad ei tundnud, võis tundma õppida! Tõepoolest, ka Jumal tahab, et Teda tuntaks.

Ilmselt rääkis Paulus Areopaagil pikemalt kui need vähesed sõnad, mida Luuukas meile siin edastab. Näib mõistlikuna, et ruumi kokkuhoiu mõttes tegi Luukas Pauluse kõnest lihtsalt kokkuvõtte. Kui see on nii, siis käsitles Paulus iga mõistet, millest seni lugenud oleme, ilmselt palju üksikasjalikumalt.

Jagamegi nüüd Pauluse kõne mõisteteks.

1. Kõigepealt tunnustas Paulus ateenlasi nende praeguse vaimse teadlikkuse ja siiruse eest.

2. Edasi näitas ta, et oli uurinud nende uskumusi ja leidnud enda õpitust üht-teist, millest ta lugu pidas.

3. Siis ütles ta inimestele midagi konkreetset, mida oli nende religiooni uurimise käigus avastanud ja mille kohta nad tunnistasid, et ei mõista seda.

4. Pärast rääkis Paulus Jumala omadusest, mida ta teadis inimesi meeleheitlikult vajavat – tõsiasjast, et Jumal on olemas, armastab neid ega ole neist kaugel.

5. Viimaks lõpetas Paulus kõne hoiatusega, mida toob kaasa see, kui nad hülgavad teadmise Jumalast, keda nad seni ei teadnud.

Paulus juhtis inimesed nii kaugele, kui suutis, selle põhjal, mida teadis neid uskuvat. See, et ta sai nad nii kaugele, näitab head edenemist.

`Märkad, et Paulus pöörab tähelepanu loodud maailmale ja Jumalale kui Loojale (vaata ka Rm 1:18–25). Miks on selline lähenemisviis enamiku inimeste jaoks väga hea, vähemalt alustuseks? Miks osutab loodud maailmast rääkimine väga jõuliselt Jumalale?`