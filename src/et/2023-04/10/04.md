---
title: Paulus ja Tundmatu Jumal
date: 05/12/2023
---

Märkad, et Paulus ei halvustanud ateenlaste väärreligiooni ega väärjumalaid. Ta kogus kokku kõik vähesed head mõtted, mida leidis, ning kasutas need ära.

`Loe Ap 17:22, 23. Mille abil püüab Paulus siin viia evangeeliumi inimesteni?`

„Ateena mehed, ma näen, et te olete haruldaselt jumalakartlikud“ (Ap 17:22). Paulus tegi paganatele komplimendi! Nende religioon oli kõigiti ekslik, ja ometi tunnustas Paulus, et nad olid väga pühendunud.

Paulus jätkas: „Kui ma läksin läbi linna ja teie pühamuid silmitsesin…“ (Ap 17:23). Omaenda tähelepanekuid ateenlaste religiooni kohta esile tuues suhtus Paulus inimestesse lugupidavalt. Ta ei tormanud peale ega kuulutanud, et temal olid kõik vastused selle kohta, millist muutust inimesed vajasid. Tegelikkuses oli ta ju asjatundja ja tegelikult olid tal ju vastused selle kohta, mida inimesed vajasid! Ent ta ei esitlenud ennast niimoodi, muidu oleksid ateenlased talle kohe selja keeranud. Nüüd nägid nad temas hoopis inimest, kes neist hoolis ja neile head soovis.

Selgitades kirjutist „TUNDMATULE JUMALALE“ (Ap 17:23), kasutas Paulus ära ühisosa. Ateenlased uskusid jumalat (või paljusid jumalaid). See oli hea algus (sest mõni inimene ei uskunud ka tollal ühtki jumalat), mis avas tee sisukamale vestlusele. Paulus ei rääkinud pilkavalt, et idee püstitada altar Tundmatule Jumalale oli paha. Selle asemel tunnustas ja imetles ta inimesi, kes hoolisid vaimsetest asjadest niivõrd, et nägid vaeva ja kulutasid vahendeid, kummardamaks igaks juhuks kedagi, keda nad isegi ei tundnud, et midagi vajaka ei jääks.

Olid nad eksiteel? Muidugi, ent sellega oli võimalik edaspidi tegeleda. Alguses oli tähtis, et inimesed olid pühendunud sellele, millest nad aru said. Paulus mõistis, et nad olid materjal, millega Püha Vaim sai töötada. Ta oli leidnud kõneaine, mis äratas nende huvi.

`Millistele sildadele ja puutepunktidele oskad sa mõelda, mis avaksid võimalusi sisukamaks vestluseks kaasinimestega, kellega sa kokku puutud?`