---
title: Heebrealased Ateenas
date: 03/12/2023
---

`Loe Ap 17:1–16. Kuidas alustas Paulus tööd Ateenas ja millist vastukaja osutas ta seal silma hakanule?`

Ateena linn oli „ebajumalakujusid täis“ (Ap 17:16; ta „nägi linna võõra jumala teenistust täis olevat“, 1926). Tundes oma rahva ajalugu ja nende kaldumist ebajumalateenistusse (vaatamata lõpututele hoiatustele), vapustasid Paulust arvukad ebajumalakujud, mida ta Ateenas märkas. Kahtlemata ajendas Paulust kaastunne ateenlaste vastu, kes pidid surema oma pattudes, kui nad ei õppinud tundma õiget Jumalat.

Tänapäeval on meie linnad endiselt täis ebajumalaid, ehkki need on vähem ilmsed kui Pauluse nähtud. Ja kahjuks suudavad paljud usklikud kõndida läbi linna, reageerimata vähimalgi määral selle iidolitele. Paulus oli aga Püha Vaimuga sel määral kooskõlas, et ta reageeris. Pauluse tegevus oli vastuolus paljude teiste usklike omaga, kes ei adunud, et evangeelium oli mõeldud kogu maailmale. Ta teadis, et Jumal tahtis päästa iga ateenlase nii nagu iga muugi inimese. Ta sai aru, et üleilmne misjon tähendas evangeeliumi viimist neile, kelleni see polnud üldse jõudnud, kaasa arvatud ebajumalaid teenivatele paganatele ning filosoofidele, kellest Ateena tänavad kihasid.

Seepärast käis Paulus tihti turuplatsil, kus need inimesed olid. Võime öelda, et ta lõi esimese globaalmisjoni õppekeskuse ning kasutas turuplatsi uurimiseks ja meetodite katsetamiseks, kuidas jõuda paganate südame ja mõistuseni.

Paulus teadis, et ta ei saanud ateenlastele läheneda samamoodi nagu juutidele ega isegi jumalakartlikele paganatele. Siin olid inimesed, kelle maailmavaade ei lähtunud Iisraeli Jumalast ega Tema tegevusest Iisraeli rahva heaks. Vaatamata sellele, et juutide ja jumalakartlike paganate jaoks olid selline käsitlus ja uskumused väga olulised, ei tähendanud need midagi inimeste jaoks, keda Paulus Ateena turuplatsil kohtas. Siin läks vaja täiesti uut lähenemist.

Püüame tänapäevalgi jõuda inimesteni, kelle taust pole milleski seotud niinimetatud juudikristliku pärandiga. Seepärast tuleb meil kohaneda samuti nagu Paulusel. Näiteks lähenemisnurk, mis töötab hästi Buenos Aireses, on Bangkokis kasutu.

`Milliseid ebajumalaid teenivad inimesed sinu ühiskonnas ning kuidas saad avada nende silmi nägema, kui väärtusetud need ebajumalad on?`