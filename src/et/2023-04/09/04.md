---
title: Tunnistamine kõrgelt haritutele - Nikodeemos
date: 28/11/2023
---

Nikodeemos oli kõrgelt haritud mees. Piibel nimetab teda „juutide ülemaks“ (Jh 3:1). Jeesus pöördus tema poole sõnadega „Iisraeli õpetaja“ (Jh 3:10). Tal oli Piiblist hea arusaamine ja vaimulik nälg Issanda järele. Inimlikust vaatevinklist paistis ta ju Jumala järelkäijana. Ta täitis kõiki käske ning oli juutide hulgas lugupeetud juht. Ta oli mõjukas ja rikas. Paljude meelest olid need tunnusmärkideks, et Jumal oli teda õnnistanud. Sellegipoolest tuleb välja, et väline mulje oli ainult väline mulje.

`Loe Jh 3:1–12. Mida õpetab siinne lugu meile Nikodeemose vaimulikest vajadustest ja sellest, kuidas Jeesus neile kohe tähelepanu pööras?`

Kui Nikodeemos tuli Jeesuse juurde, püüdis ta säilitada oma välisilmet, enda senist olukorda. Ent Jumal tundis ta südant. Samamoodi teab Jumal kõikide rikaste ja mõjukate inimeste südant ja vajadusi, olenemata nende taustast. Nikodeemos tuli Jeesuse juurde, sest Jeesuse õpetused olid temas süütunde tekitanud. Tema uhkus hoidis teda tagasi Jeesust Kristust avalikult Issandaks tunnistamast, ent see öö muutis teda igaveseks. Isegi pärast veendumusele jõudmist, et Jeesus oli Jumalast saadetud, ei tunnistanud ta end veel Jeesuse Kristuse järelkäijaks.

`Loe Jh 7:43–52 ja Jh 19:39. Mida räägivad need kirjakohad Nikodeemose ja Jeesuse kohta?`

Võime neist salmidest näha, et Jeesus avaldas Nikodeemosele ilmselgelt muljet. Nikodeemos püüdis Jeesust Tema elupäevil kaitsta ning austas Jeesust pärast Tema surma. Pole kahtlust, et Jeesus jõudis Nikodeemoseni, kes isegi oma paljukiidetud teadmiste ja tarkuse juures vajas hädasti Päästjat, nagu me kõik.

`Miks peame hoolsalt hoiduma lõksust mõelda, et kuna „meil on tõde“ (mis meil ongi), piisab meie pääsemiseks üksnes tõe tundmisest? Kui palju inimhingi hukkub, kuigi neil on päästetud saamiseks enam kui küllaldaselt teadmisi, lausa kolme ingli kuulutus?`