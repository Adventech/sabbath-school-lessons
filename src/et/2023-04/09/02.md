---
title: Nebukadnetsar
date: 26/11/2023
---

Seitsmenda päeva adventistidena usume tõekspidamisse, mida tuntakse „piiramatu lepitusena“. Ehk siis, erinevalt mõningatest kristlastest usume, et Kristus suri kogu inimkonna eest, mitte ainult Jumalast ette määratud erilise inimrühma eest. Kuna Jumal soovib, et kõik inimesed „pääseksid ja tuleksid tõe tundmisele“ (1Tm 2:4), ohverdas Jeesus ennast lepitusohvrina „meie pattude eest, kuid mitte üksnes meie, vaid ka terve maailma pattude eest“ (1Jh 2:2). Sellepärast valitigi kõik „enne maailma rajamist“ (Ef 1:4), kuigi igaüks ei vali omakorda Jumalat. Just seetõttu leiame ka Piiblist lugusid igasuguste inimeste jõudmisest Jumala juurde.

`Loe Tn 4. ptk. Mis juhtus siin kuningaga ja mida räägib see maailma ühe mõjuvõimsaima mehe päästetud saamisest?`

Üks vapustav näide sellest, kuidas Jumal jõuab mõjuvõimsa mitteusklikuni, on kuningas Nebukadnetsari lugu. Iisraellaste kuningate sarnaselt viidi Jumala kohtuotsus temagi suhtes täide (vaata näiteks 2Aj 32:25, 26; 1Kn 14:21–31; 1Sm 28. ptk). Nebukadnetsarile tuli viimaks mõistus pähe ja ta tunnustas Loojat-­Jumalat ning Piiblisse tema kohta kirjapandu näitab, et Jumal hoolitseb nii rikaste ja mõjukate kui ka rõhutute ja abivajajate eest. 37. salmis teatas maailma kõige mõjuvõimsam mees nii: „Nüüd mina, Nebukadnetsar, kiidan ja ülistan ja austan taeva kuningat, sest kõik tema teod on tõde ja tema teed on õiged! Tema võib alandada neid, kes käivad kõrkuses“ (Tn 4:34). Kui vaid kõik rikkad, mõjukad ja suurelised meie, surelike seas sellest tõest aru saaksid!

Mida sellest loost õppida? Esiteks seda, et Jumal kasutab pühendunud usklikke, antud juhul Taanieli, sillana mõjukate uskmatuteni jõudmiseks. Teiseks seda, et Jumal saab otseselt sekkuda tunnistamise käiku, jõudmaks mõjukate uskmatuteni. Jumal alandas Nebukadnetsarit tema uhkuse ja ülbuse pärast. Ja ehkki see lugu oli väga dramaatiline, on palju muid viise, kuidas rikas, mõjukas ja suureline inimene madalale tuua.

Isegi kui me ei ole rikkad ega mõjukad maailma mõõdupuu mõttes, miks peame siiski hoolikalt hoiduma sellisest ülbusest, mida väljendas kuningas? Miks on niisugune hoiak arvatust kergem tekkima?