---
title: Misjonitöö rikaste heaks
date: 29/11/2023
---

`Loe Mt 19:16–22. Mida õpime sellest loost, kus kõnealune inimene, erinevalt Nikodeemosest, ei võtnud Jeesust omaks?`

Jeesuse suhtlemine rikka noore valitsejaga näitab, kui ohtlikuks lõksuks võib osutuda rikkus. Võtame või sõnad: „Taas ma ütlen teile, et hõlpsam on kaamelil minna läbi nõelasilma kui rikkal minna Jumala riiki“ (Mt 19:24). See muidugi ei tähenda, et rikas ei pääseks. Küll aga tähendab see, et hooletuse korral võib inimese rikkus tõepoolest takistada pääsemist.

Lõpuks ootab rikast ja vaest sama saatus: haud. See tähendab, et rikas vajab päästmist sama meeleheitlikult nagu iga teinegi. Raha eest saab osta paljutki, aga mitte vabastust surmast. See vabastus on üksnes and, mida Jeesus pakub vabalt igaühele, kes sellest usus kinni haarab. „Mina olen ülestõusmine ja elu. Kes minusse usub, see elab, isegi kui ta sureb“ (Jh 11:25).

`Loe Lk 19:1–10. Mille poolest erineb see lugu rikka noore valitseja loost?`

Kahjuks oli rikka noore valitseja vastus Jeesusele teistsugune kui Sakkeuse oma. Märkad, et erinevalt sellest, mida Jeesus ütles rikkale noorele valitsejale, ei käskinud Ta Sakkeusel omandit maha müüa ja vaestele anda. Jeesus pidi teadma, kui väga oli rikas valitseja raha küljes kinni, ning seetõttu andiski Ta valitsejale niisuguse korralduse. Me ei tea seevastu kõike, mida Jeesus ütles Sakkeusele tema kodus, ent on ilmselge, et Sakkeus veendus Jeesuses ja teadis, et tal tuli oma elus, eriti rikkusesse puutuvas, muutusi teha.

`„Sest mis kasu on inimesel, kui ta võidaks terve maailma, oma hingele teeks aga kahju? Või mis oleks inimesel anda ära oma hinge lunahinnaks?“ (Mt 16:26). Mida need sõnad meile kõigile ütlevad?`