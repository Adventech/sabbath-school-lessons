---
title: Naaman
date: 27/11/2023
---

Kristus suri kõikide eest, sõltumata päritolust, rikkusest, rahvusest või seisusest. Jumal tõmbab lakkamatult inimkonda enda poole, sealhulgas inimesi selle maailma vägevate mittekristlaste hulgast (vaata Ellen G. White, „Apostlite teod“, orig lk 416).

`Loe 2Kn 5:1–19. Mida saame sellest loost õppida inimestele Issandast rääkimise kohta?`

2Kn 5:17–19 esitas Naaman pärast seda, kui Jumal oli ta pidalitõvest terveks teinud, kaks ebaharilikku palvet. Esiteks palus ta luba elava Jumala teenimise eesmärgil viia Süüriasse nii palju Iisraeli mulda, kui muulapaar jaksas kanda. Ta ütles: „… sest su sulane ei taha enam ohverdada põletus- ja tapaohvreid muile jumalaile kui ainult Issandale“ (2Kn 5:17).

Ehkki Naaman oli nüüd selgelt ainsasse tõelisse Jumalasse uskuja, näitab tema esimene palve, et teatud määral mõjutasid tema mõtlemist siiski veel paganlikud mallid. Süüria väepealik mõtles Iisraeli Jumalast kui jumalusest, keda tuleb austada sellelt maalt toodud mullal. Kuigi Naaman pidas õigeks, et Iisraeli Issand oli ainus Jumal, ei olnud ta täielikult vabanenud arusaamast, et Jumal oli mingil viisil seotud Iisraeli maaga. Seega soovis ta oma kodumaal kummardada Jumalat Iisraeli mullal.

Naamani teine palve näitab tema ausameelset usku. Kuigi ta otsustas teenida ainult taeva Jumalat, mõistis ta, et sellise otsuse elluviimine ebajumalaid kummardavas riigis ei saanud olema kerge. Pealegi kummardas Süüria kuningas ikkagi Rimmoni-nimelist jumalat ning oma ameti tõttu tuli Naamanil olla kuningale saatjaks. Naamanil ei olnud kavatsust loobuda oma kohustustest maise kuninga teenistuses, kuid ta soovis siiski, et teda ei peetaks Rimmonit kummardavaks inimeseks. Olles allutanud südame Jehoovale, soovis Naaman mitte jätta muljet, et ta kummardab paganate jumalat. Samuti soovis ta, et Eliisa kõrvu ei kanduks sõna, nagu teeks ta seda.

Eliisa vastas Naamani härdale palvele sõnadega: „Mine rahuga!“ (2Kn 5:19). „Neid sõnu ei saa pidada Naamani lahkumispalve heakskiitmiseks ega maha­laitmiseks. Tal tuli lahkuda rahus, mitte kahtluse ega rahutu ebakindlusega. Jumal oli talle halastanud ning ta pidi leidma õnne ja rahu oma Jumala tundmises ja teenimises. Naaman oli vastpöördunu, kohusetruu südametunnistusega mees, kes kasvab tugevuses ja tarkuses, kui ta jääb vastleitud usu juurde. Jumal juhib äsja usku tulnud inimesi samm-sammult ja teab, millal on õige hetk ühes või teises valdkonnas ellu kutsuda usupuhastus. Seda põhimõtet tuleb alati meeles hoida neil, kes töötavad hingede päästmise heaks.“ – „Piibli kommentaarid, SPA poolt välja antud“, 2. kd, lk 878.

Mida õpetab loetud lugu meile selle kohta, et me ei kiirustaks inimesi liialt takka – eriti neid, kes on mittekristlikku päritolu?