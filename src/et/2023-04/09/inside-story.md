---
title: Misjonilugu
date: 01/12/2023
---

#### Misjonitee Hispaaniasse 3

_Loo on kirja pannud Andrew McChesney._

Pastor Luis Paiva sai ime läbi 1000 USA dollarit, et tasuda võlg, ning see pani ta uskuma, et Jumala tahte kohaselt võis ta koos naise ja kolme lapsega Venetsueelast lahkuda. Aga neil ei olnud mingeid sääste.

„Issand, kuidas ma ilma säästudeta minna saan?“ palvetas ta.

Kodus ütles naine, et üks pastor Ameerika Ühendriikidest oli Luisile helistanud ja tahtnud temaga rääkida. See pastor otsis vabatahtlikku misjonäri, kes töötaks ühe aasta sellises Mehhiko piirkonnas, kus polnud ühtki seitsmenda päeva adventisti. Luis läks Mehhikosse ning naine ja lapsed tulid talle kaks kuud hiljem järele.

Järgneva kaheksa kuu jooksul ristiti Luisi jõupingutuste tulemusena 35 inimest. Üks uus koguduseliige annetas hoone ja seal avati kogudus. Ametivõimud aga keeldusid Luisi Mehhikos viibimise viisat pikendamast. Näis, et tal oli ainult kaks võimalust: kolida omavoliliselt Ameerika Ühendriikidesse või jääda omavoliliselt Mehhikosse. Ta ei tahtnud aga kuskil ebaseaduslikult elada. Luis oli saanud tuttavaks piirkonna immigratsiooniametnikuga. Kui ametnik Luisi olukorrast kuulis, lubas ta Luisi mitte välja saata. Luis usaldas ametnikku. Aga ta usaldas rohkem Jumalat, kes ütles: „Ärge lootke vürstide peale, inimlaste peale, kelle käes ei ole abi!“ (Ps 146:3).

Murelik Luis palvetas. Ühtlasi helistas ta Ameerika Ühendriikidesse ja Kanadasse, et saada juriidilist nõu Mehhikost lahkumiseks. Ainult kaks kogudust vastasid – üks adventkogudus ja üks teine kogudus, mõlemad Kanadast –, aga Luis jäi Mehhikosse. Siis külastas tema kodu üks koguduseliige. „Mida sa kõige rohkem kardad?“ küsis see mees. „Ma ei taha omavoliliselt Mehhikos elada ja ma ei taha ka omavoliliselt Ameerika Ühendriikidesse rännata,“ vastas Luis. „Samuti ei taha ma oma riiki tagasi minna.“

„Kui sul oleks raha, mida sa siis kohe teeksid?“ küsis mees.

„Ostaksin lennukipiletid, et lennata Hispaaniasse,“ ütles Luis.

Luisil oli temaga ühevanune tädi, kes oli 20 aastat varem Hispaaniasse rännanud. Luis teadis, et kui tema sinna kolib, on tal lähikonnas üks pereliige. Samuti oli ta kolm aastat tagasi Hispaanias käinud ja ennast seal hästi tundnud.

Olles Luisi ära kuulanud, ütles koguduseliige: „Ühesõnaga, ostame piletid ja lennutame su Hispaaniasse.“

Kui Luisile ja ta perele olid lennupiletid ostetud, palus mees, et Luis ei muretseks. „Jumal on sinuga ja juhib sind,“ ütles ta.

Praegu on Luis ja ta naine misjonärid Hispaanias.

_Täname sind hingamispäevakooli misjoniannetuste eest, mis aitavad toetada misjonäre maailma eri paigus. Loe järgmisel nädalal, kuidas Luis jättis puuviljaputka selleks, et saada misjonäriks._