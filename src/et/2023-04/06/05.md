---
title: „Kelle teie risti lõite!“
date: 08/11/2023
---

Apostlite tegude raamatu 2. peatükis räägitakse Püha Vaimu väljavalamisest nelipühapäeval. Kui Jeesuse järelkäijad palvetasid, laskusid nende pea peale tulekeeled. Nad tundsid ära, et nüüd saabus tõotatud Püha Vaimu vägi.

`Loe Ap 2:1–41. Mis juhtus jüngritega Püha Vaimu saamise tulemusena nelipühapäeval?`

Jüngrid hakkasid rääkima teisi keeli „nõnda nagu Vaim neile andis rääkida“ (Ap 2:4). Väga oluline on see, et Jumal andis neist igaühele väe uskmatute hüvanguks. See õnnistus polnud mõeldud üksnes nende jaoks. See polnud õnnistus, mis teinuks nad sobilikuks taevasse saama, ega õnnistus, mis võimaldanuks kergemini võõras keeles äri ajada. See õnnistus anti Jumala ülesande täitmiseks – hukkaminejate päästmiseks. Praegu kutsub Jumal iga Tema järelkäijat kasutama oma isiklikke ande uskmatute heaks tehtavas misjonitöös. Meile on antud annid. Mis on veel suurem kutse misjonitööle kui kasutada kaasinimeste heaks seda, mida meile on antud?

Püha Vaimu väljavalamise tulemusena kahetsesid paljud inimesed, et olid Messia hüljanud, sest kindlasti oli nii mõnigi neist olnud Tema surma ajal Jeruusalemma. Mõtle, milline vägi siin toimis: Peetrus süüdistas mõningaid neist Kristuse ristilöömises. Ilmselgelt said nad aru, mida nad olid teinud, tundsid end süüdi ja hüüatasid: „Mida me peame tegema, mehed-vennad?“ (Ap 2:37)

Ja ometi võisid isegi nemad andeks saada. Peetrus ütles neile: „Parandage meelt ja igaüks teist lasku ennast ristida Jeesuse Kristuse nimesse oma pattude andekssaamiseks, ning siis te saate Püha Vaimu anni“ (Ap 2:38).

Üheskoos töötades, käsikäes Püha Vaimu ja üksteisega kuulutasid Jeesuse järelkäijad patukahetsust ja pattude andestamist ka neile, kes olid otseselt seotud Jeesuse ristilöömisega! Selline on evangeeliumi vägi. Mis siis veel innustaks meid misjonitööd tegema kui mitte selline sõnum? Meid kutsutakse levitama evangeeliumi maailmas – patuses, langenud, pahelises maailmas, kus elavad langenud ja pahelised inimesed. Meie töö ei ole kohut mõista, vaid tunnistada Jeesuse päästvast väest.

`Miks peaks mõte, et päästet pakuti neilegi, kes olid Kristuse surmamises kaassüüdlased, (1) julgustama meid endid ja (2) julgustama meid tunnistama kaasinimestele, olenemata sellest, kui halvad nad ka tunduvad?`