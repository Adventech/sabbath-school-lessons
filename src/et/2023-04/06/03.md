---
title: Prohvetlik alus
date: 06/11/2023
---

`Loe Lk 24:36–49. Mis siin toimus ja miks oli see apostlite jaoks niivõrd pöördeline kogemus?`

On huvitav, et algul ei uskunud jüngrid hirmu pärast. Siis aga, olles Jeesust näinud ja saanud kindlustunde, et Ta oli tõepoolest elus, ei uskunud nad rõõmu pärast (Lk 24:41). Oled sa kunagi tundnud, et miski on liiga hea, et seda uskuda? Selline oli jüngrite ja teiste kogemus ülemises toas.

Kui Jeesus oleks andnud jüngritele ainult sellise kogemuse, poleks nende usk pärast Tema äraminekut püsima jäänud. Ajapikku oleks kogemuse jõud tuhmunud; nad oleksid selle unustanud või hakanud seda lausa kahtluse alla seadma. Niisiis ei piirdunud Jeesus oma haavade näitamisega või jüngrite silme all kala söömisega, vaid hakkas seletama Jumala Sõna ja näitas neile oma töö ja tegevuse prohvetlikku alust. Ükskõik, kui suure kogemuse said jüngrid koos Jeesusega olles, soovis Jeesus ikkagi, et nende usu aluseks oleks Jumala Sõna. „Need on mu sõnad, mis ma teile rääkisin, kui ma olin alles teiega, et kõik peab täide minema, mis Moosese Seaduses ja Prohvetites ja Psalmides minu kohta on kirjutatud“ (Lk 24:44).

Siit leiame ka tunnistamiseks ja misjonitööks vajaliku tugeva ajendi: Jumala Sõna. Jeesus teadis, et jüngrite kogemuse toestamiseks oli vaja arusaamist, miks tuli Tal surra ja mis tähtsus oli Tema ülestõusmisel. Oli vaja, et jüngrite vaatenurk nihkuks poliitiliselt ja maiselt riigilt patuprobleemi suurele lahendusele ning võidule, mille Kristus surma üle saavutas. Evangeelium oli midagi palju rohkemat kui Iisraeli poliitiline iseseisvus. Evangeelium paljastas Kristuse võidu Saatana üle ja andis tagatise, et ühel päeval hävitatakse kogu maailma kurjus, Maa luuakse uueks ning Jumal hakkab elama oma rahva keskel. Ta „avas nende mõistuse“ (Lk 24:45) aru saama tõdedest, mida neil tuli maailmale edastada.

Meie kogemus Jeesusega ei jää püsima ilma Tema Sõna aluseta, kaasa arvatud prohvetikuulutusteta, mis suunavad pilgu ajalukku ja viivad meid Kristuse esimesest tulekust Tema teise tulekuni. Kui me neist tõdedest kindlalt aru saame, oleme valmis ja sisemiselt veendunud misjonitööd tegema.

`Kui heaks aluseks on sinu jaoks prohvetikuulutused, mis osutavad Kristusele: nii Tema esimesele kui ka teisele tulekule? Miks on just viimseil päevil eriti oluline kinnituda Jumala Sõna, sealhulgas prohvetikuulutuste külge ja miks on nendest arusaamine väga oluline eelkõige misjonitöö mõttes?`