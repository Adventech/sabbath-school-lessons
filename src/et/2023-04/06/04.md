---
title: Ootamine ja misjonitöö
date: 07/11/2023
---

Lk 24. peatükk lõpeb Jeesuse taevasse minemisega (Lk 24:50–53). Aga lugu ei lõpe siin. Evangeeliumi kirjutaja Luukas jätkab Apostlite tegude raamatu kirjutamisega. Vahetult enne Jeesuse taevaminemist andis Ta jüngritele ülesande, tõotuse ja otsesed juhised oodata Jeruusalemmas „väge kõrgelt“ (Lk 24:49; vaata ka Ap 1:4–8).

Jeesus juhendas jüngreid Jeruusalemmas ootama niikaua, kuni Ta täidab oma lubaduse saata Tõotus Isalt (Püha Vaim), kes volitab nad olema tunnistajaiks Jeruusalemmas, Juudamaal, Samaarias ja kaugemal.

`Loe Ap 1:12–26. Mida jüngrid, nüüdseks arvult 120 meest ja naist, ootamise ajal tegid?`

Jeesus oli jüngritele andnud selge ülesande: nad pidid maailmas olema Tema tunnistajad. Niisiis, ooteajal valmistusid nad oma ülesandeks kahel viisil. Esiteks ütleb Luukas, et nad palvetasid ja anusid jätkuvalt üheskoos. Mitte keegi ei kahelnud selles, millise ülesande oli Jeesus neile andnud, ning igaüks neist oli selle ülesande omaks võtnud. See innustas neid koos palvetama. Luukas ei räägi meile, mille pärast nad palvetasid, ent on päris kindel, et nad palvetasid tarkuse, vankumatuse ja julguse pärast üheskoos oma ülesannet täita. See on meile väga suur eeskuju.

Teiseks seadsid nad end ootamise ajal oma ülesande jaoks töökorda. Juudas oli reetnud Jeesuse hukkajatele ja võtnud seejärel endalt elu. See jättis kaheteistkümne hulka ühe tühja koha. Niisiis, ajal, mil jüngrid ootasid, otsisid nad Jumalalt juhatust ja valisid kohatäitja. Seega tegelesid jüngrid organiseerumisega ja oma ülesande planeerimisega. Peetrus etendas nende otsuste juures juhiosa. Mitte keegi ei seadnud tema tegevust kahtluse alla; nad kõik nägid selles Jumala tarkuse ilmnemist. Saadi aru ja usaldati, et Jumal tegutses, töötas ja liikus nende keskel. Ooteaeg ei möödunud tühjalt, vaid oli täis eesmärgipärast ja misjonimeelset tegevust.

Ajal, mil meie ootame Püha Vaimu väljavalamist, kes aitab meil lõpetada Jumala suure misjonitöö, tuleb meil koonduda üksteist julgustama (Hb 10:24, 25) ja Püha Vaimu pärast palvetama. Samuti peaksime nii isiklikult kui ka kogudusena seadma esikohale Jumala eelistuse – hukkujate päästmise.

`Kuidas õpid sina Issandat ootama nii, et sa ei kaotaks vahepeal usku? Mismoodi saad oodates oma aega kõige paremini kasutada, nagu tegid jüngrid?`