---
title: Misjonilugu
date: 10/11/2023
---

#### „Õnnistus on meist suurem“

_Loo on kirja pannud Andrew McChesney._

Üks naine USA Põhja-Carolina osariigist kutsus kaks oma koguduse pastorit enda koju, et rääkida millestki, mis raskelt ta südant koormas: iga-aastasest ohvriannetusest. Ta kirjeldas, kuidas seitsmenda päeva adventistide kogudus oli selle annetuse kehtestanud 1922. aastal viimases hädas, et hoida ära misjonäride koju tagasi kutsumine rahapuuduse pärast. Naine rääkis sellest, kuidas inimesed tollal andsid ning kuidas see annetus toetab praegugi misjonäre.

Pastorid võtsid tema üleskutse südamesse. Üks neist pidas iga-aastase ohvriannetuse eel lausa üheksast jutlusest koosneva seeria ohverdamisest. Vastavat annetust kogutakse maailma eri paigus enamasti novembri teisel hingamispäeval. Seitsmenda Päeva Adventistide Hendersonville’i koguduses, kus on 700 liiget, tõusis annetuse summa pastorite tegevuse tulemusena eelmisel aastal kokku pandud 1400 USA dollarilt 2016. aastaks 24 119 USA dollarini. Tõus oli alles algusjärgus. COVID-19 pandeemia ajal, mil ülemaailmne kogudus seisis silmitsi eelarveprobleemidega, annetasid selle koguduse liikmed 2021. aastal iga-aastase ohvriannetusena 37 545 USA dollarit.

„Olime rõõmsalt üllatunud,“ ütles pastor David Wright. „Tänu Issandale!“

Tema sõnade kohaselt oli see Jumala arm, et liikmed nii palju ohverdasid. „Tõepoolest toob see väga vajalikku valgust 10/40 akna pimedasse piirkonda,“ ütles ta. „Aga mõtle, millise õnnistuse annab see meile koguduseperena. Usun, et õnnistus meile on suuremgi, sest Jeesus ise ütles: „Õndsam on anda kui võtta.“

Adventmisjoni juht Gary Krause nõustub, märkides, et adventkoguduse kaasasutaja Ellen White nimetas sellist õnnistust „peegeldusmõjuks“. Ta ütles, et koguduseliikmete heldus välismaiste misjonipõldude suhtes tõi kaasa edu nende oma misjonipõllul. Näiteks, kui osa koguduse juhte kahtles 1900. aastal, kas on tark saata raha piiri taha, ütles White: „Koduse töö õitseng sõltub olulisel määral… kaugemates maades tehtavalt töölt vastu peegelduvast mõjust“ („Tunnistused kogudusele“, 6. kd, lk 27). Adventkoguduse tuntuim statistik David Trim on White’i väidet statistiliselt kinnitanud.

Ohverdamise vaim on kogudusse tulnud selle asutamisest alates. Ülemaailmse töö juht Ted N. C. Wilson ütles: „Meile on öeldud, et Jumala adventliikumine algas ohverdamisega ja see lõpeb ohverdamisega. Meie igaühe eesõigus on ohvrimeelselt jagada seda, mida Jumal on meile andnud.“

_Täname, et mõtled 2023. aasta ohvriannetuse ajal heldelt annetada. Rohkem saad teada veebiaadressilt bit.ly/annual-sacrifice-offering. Vaata ka Globaalmisjoni aadressi (gm.adventistmission.org) ning loe 1922. aasta iga-aastasest ohvriannetusest (bit.ly/1922-offering) ja uuri, mida on Ellen White kirjutanud „peegeldusmõju“ kohta (bit.ly/EGW-reflex)._