---
title: Jagada häid sõnumeid
date: 05/11/2023
---

`Loe Lk 24:1–12. Kuidas käitusid need, kes kuulsid Kristuse ülestõusmisest?`

Jeesuse surma järgse pühapäeva varahommikul läks Luuka sõnade kohaselt mitu naist haua juurde. Neil olid lõhnarohud kaasas, nii et tõenäoliselt suundusid nad Kristuse surnukeha eest kombekohaselt hoolitsema nüüd, kui hingamispäev oli möödas. Nad arvasid endiselt, et leiavad eest pitseeritud haua, ning olid rabatud, kui nägid tühja hauda. Teadmata, mida teha, ehmatas neid kahe säravas rüüs mehe ilmumine. Ent meestel oli nende jaoks sõnum. Mehed meenutasid naistele Jeesuse sõnu ja rääkisid, et Jeesus oli tõesti üles tõusnud, nagu Ta oli öelnud. Sõnumi üle üliõnnelikena ruttasid naised tagasi sinna, kus jüngrid ja paljud teised Jeesuse järgijad viibisid, ning jutustasid neile, mida olid näinud ja kuulnud, sest nende elevust ei olnud võimalik ohjeldada. Ehk siis, nad andsid kaasinimestele edasi seda, mida olid Kristusest teada saanud.

Kujutad sa ette, kuidas naised end tundsid? Äsja olid nad kogenud midagi imelist, mis täitis nad kindlasti aukartusega, ent jüngrid nimetasid nende kogemust „tühjaks jutuks“ ega uskunud neid. Peetrus, kes ei teadnud, kas naiste juttu uskuda või mitte, jooksis haua juurde oma silmaga vaatama.

Peetrus – ja paljud meist – ei kipu midagi kergesti omaks võtma lihtsalt sellepärast, et keegi ütles nii. Kuigi Peetrus kuulas naiste juttu, jagas ta nendega sama kogemust hiljem. Kõigepealt nägi ta tühja hauda ja see jättis ta Luuka sõnade kohaselt „endamisi imestama“ (Lk 24:12). See, mida tema haua juures koges, erines naiste kogemusest.

Peetruse käitumisele vaatamata tahtsid naised rääkida kaasinimestele uudiseid Jeesusest niipea, kui olid neid kuulnud. Mis saab misjonitöö tegemisel olla suurem sisemisest innust anda kaasinimestele teada, mida Jeesus on nende heaks teinud? Mis saab olla veel parem ajend heade sõnumite levitamiseks kui lootus, mille annab meile igaühele pääste Jeesuses?

Muidugi vajame isiklikku kogemust Jumalaga enne, kui saame sellest teistele rääkida. Meie soov rääkida teistele sellest, mida me ise väga armastame, on misjonitöö ülitähtis ajend. Lõpuks ei saa me ju edasi anda seda, mida meil endal pole, eks?

`Milliseid kogemusi on sul olnud Jumalaga ja Tema armastuse tunnetamisega? Miks on need korrad sinu jaoks nii kallihinnalised ning kuidas ajendavad need edastama häid sõnumeid kaasinimestele?`