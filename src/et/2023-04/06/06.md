---
title: Pilt algristikogudusest
date: 09/11/2023
---

`Loe Ap 2:41–47. Missugune pilt avaneb siin algaastate ristikogudusest?`

Ap 2. ptk lõppeb kauni pildiga sellest, milline nägi välja algristikogudus. Ap 2:41 ütleb, et need, kes ristiti, „lisati nende hulka“. Mõni võib siit välja lugeda, et tehti rehkendus, olemasolevate usklike arvule liideti uute usklike arv ning saadigi teada liikmeskonna suurus. Ent selline arusaam on pinnapealne. Sõnastuses on peidus mõte, et uued usklikud, kes ristiti, said olemasoleva rühma osaks kui võrdne võrdsega.

Samas oli varakristliku koguduse põhiülesandeks teha inimestest Kristuse järgijad. Kui lisandusid uued liikmed, olid nad jüngrid kolmel viisil. Esiteks õpetati neid jätkuvalt apostlite õpetuses ja osaduses. Sõnad „õpetus“ ja „osadus“ tähendavad käesolevas tekstis otsesõnu „näpunäidet“ ja „kaasosalisust“. Apostlite jutlused astusid vastu valedele tõekspidamistele ning pakkusid lisaseletusi selle kohta, mida inimesed nägid ja kogesid. Ent see ei õpetanud inimesi uuel tõeteel elama. Tõe ellurakendamine toimus pigem kaasliikmetega suhtlemise kaudu. Uusi usklikke tehti hoolikalt ja teadlikult jüngriteks nii otsese õpetamise abil kui ka teiste usklike igapäevaelus osalemise kaudu, mis kõik toimus vaimulikult põhjalike ja põhimõttekindlate apostlite järelvalve ja juhtimise all.

Jutlus on kehv, kui sellega öeldakse inimestele, mida teha, aga ei räägita, kuidas teha. Kuid isegi käsiraamatute lugemine või jutluste kuulamine, mis selgitavad, kuidas midagi teha, ei asenda teiste inimeste nägemist ja nende jäljendamist. Paulus teadis seda ja andis oma järelkäijatele näpunäite jäljendada teda nii, nagu tema jäljendas Jeesust (1Kr 11:19). Kui teised inimesed näevad sind ja sinu elu koos Kristusega, siis mõjutab see ka neid.

`Väljakutse: Mõtle mõnele inimesele, kes on osa sinu elust ja kellest sa soovid, et ta oleks usklik. Palveta iga päev, et ta saaks Jeesusega isiklikke kogemusi.`

`Lisaülesanne: Keda teed sina jüngriks ja juhid Jeesusega sõbrustama? Otsi võimalusi, kuidas tuua ta osadusse kaasusklikega.`