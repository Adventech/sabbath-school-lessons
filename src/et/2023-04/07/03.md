---
title: Jeesuse meetod ja vastus
date: 13/11/2023
---

Piibel ütleb meile, et seadusetundja tuli Jeesust kiusama, ent Jeesus teadis ta kavatsusi. Jumal teab meie südame igatsusi ja soove tõepoolest rohkem kui me ise. Ja päris kindlasti ei tea me ju nende inimesete ajendeid, kes meie käest midagi küsivad.

Mõnikord küsivad teistesse religioonidesse kuuluvad inimesed midagi meie usu kohta. Näiteks esitasid meie moslemitest sõbrad Jeesuse jumalikkuse kohta järgnevaid küsimusi:„Kuskohas Piiblis ütles Jeesus, et ta on Jumal?“ või „Miks te ütlete, et on üks Jumal, kui teil on kolmainsuses kolm isikut?“ Kuigi need küsimused näivad kiuslikuna, võib puhtsüdamlik vajadus Jeesuse järele olla ehtne ning viidata küsimuse esitaja sügavale igatsusele või tühjusetundele. Meie ei tunne kellegi südant ja meil polegi vaja seda tunda. Meil tuleb vaid teenida kaasinimesi parimal viisil, kuidas saame, olenemata nende sügavamatest ajenditest.

`Loe Mt 26:56; Ap 17:11; 1Kr 15:3 ja 2Tm 3:16. Kuidas aitavad need salmid meil aru saada Jeesuse vastusest seadusetundjale (Lk 10:26)?`

Mõnikord tahame küll vastuseid, ent ei tegutse ise nende leidmise nimel. Jeesus ütles: „Mis Seaduses on kirjutatud? Kuidas sa loed?“ Jeesus tõi välja õppimise väga olulise tahu. Selle asemel, et lihtsalt kuulata, mida on teistel meile öelda, tuleb meil endal lugeda Pühakirja (Jumala Sõna). Vastused on seal juba olemas ning Püha Vaim tegutseb meie südames, et mõjutada meid tegema seda, mida on vaja teha.

Jumal on andnud meile Tema Sõna. Selles sisalduvad kõik tõed, mida meil tuleb tunda, et teaksime, kuidas elada, kuidas kohelda kaasinimesi ja kuidas „pärida igavene elu“. Jah, õpetajatel ja evangeeliumitöölistel on oma osa teha, ent lõppude lõpuks tuleb meil oluliste tõdede otsimiseks minna Piibli juurde. „Sinu sõna on mu jalale lambiks ja valguseks mu teerajal“ (Ps 119:105). See salm pole lihtsalt luule; see on püha tõde, mis osutab Jumala Sõnale ja selle tähtsusele uskliku jaoks.

`Jeesus, lihaks saanud Jumala Sõna, suunas inimesed alati Kirjasõna juurde. Mida räägib see Piibli tähtsusest ja miks peaksime hülgama iga filosoofilise või teoloogilise arutluskäigu, mis vähendab meie usaldust Piiblisse?`