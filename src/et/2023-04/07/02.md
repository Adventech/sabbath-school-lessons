---
title: Küsimuste küsimused
date: 12/11/2023
---

Kes me oleme? Miks me siin oleme? Mis saab siis, kui me sureme? Milline on meie lõplik saatus? Need on paljuski tähtsaimad küsimused, mida saavad küsida surelikud isikud, kes mõistavad, et nad on surelikud (austrid ja kanad on ka surelikud, ent nad ei saa sellest aru). Ja Luuka evangeeliumis räägitakse kellestki, kes tuleb Jeesuse juurde tegelikult kõige tähtsama küsimusega.

`Loe Lk 10:25. Mida see seadusetundja küsis ja miks ta seda küsis?`

Kuigi küsimus oli tõsine, annab Piibel selgelt teada, et seadusetundja tuli Jeesust kiusama. Teame, et mõnikord võivad inimesed kahelda ja olla uskmatud ega pruugi küsimust üldse tõsimeeli esitada, kuid siiski on võimalik nendeni jõuda. Täpselt nii käitus Jeesus seadusetundjaga, ehkki Ta teadis, et mehe esialgsed kavatsused polnud siirad. Ometi avas see küsimus seadusetundja ja kuulajaskonna jaoks ukse, mida Jeesus sai kasutada ärgitamaks inimesi oma südant uurima. Seadusetundja tagamõtteid teades ei jätnud Jeesus teda tähele panemata ega olnud tema vastu lugupidamatu.

Ning milline küsimus saab viimaks veel tähtsam olla? „Mida ma pean tegema, et pärida igavest elu?“ Ükskõik, millised on meie religioossed rituaalid või kombed, nende kõigi taga on see ülioluline küsimus. Mis selle küsimusega võrreldes siis veel läheb korda inimestele, kelle elu nimetatakse „auruks, mida on hetke näha, ja siis see haihtub“ (Jk 4:14)? Kui igavene elu välja jätta, jääb ju alles ainult igavene surm.

`Loe 1Kr 15:30–32. Mis Pauluse siinses ütluses rõhutab igavese elu tähtsust?`

Seadusetundja motiivid olid küll kahtlased, kuid ta küsis olulise küsimuse ning Jeesus, kes oli alati valmis kasutama mistahes võimalust misjonitööks, kasutas seda küsimust inimesteni jõudmiseks.

`Kuidas kasutame meie teadlikult ära kõik oma teele sattuvad võimalused, et tunnistada isegi siis, kui tingimused pole ideaalsed?`