---
title: Halastaja samaarlase lugu tänapäeval
date: 16/11/2023
---

Kui Jeesus kiitis seadusetundjat, et too andis õige vastuse, ütles Ta: „Tee nii, ja sa elad!“ (Lk 10:28). Sedasi puudutas Ta mehe südame tuuma. Seadusetundjal oli kerge õigesti vastata, ent nii 2000 aastat tagasi kui ka praegu on paljudel probleeme õigesti tegutsemisega. Seadusetundja tahtis Jeesust lõksu püüda ja oma teadmistega uhkustada. Ta küsis veel ühe küsimuse: „Ja kes siis on mu ligimene?“ (Lk 10:29).

`Loe Lk 10:30–37. Kuidas võtaksid kokku selle, mida Jeesus looga silmas peab?`

Kas meie ümber on inimesi, keda kaasinimesed on ülekohtuselt kohelnud? Kas oleme teinud kõik, mis meie võimuses, et neid aidata?

On tõsi, et pastorid, kogudusevanemad ja -liikmed ei aita mõnikord abivajajaid. Vahel võivad mõnest teisest usust inimesed olla oma kogukonna liikmete vastu lahkemad kui meie. Võime rääkida lahkusest, ent ometi täidavad teised neid vajadusi, millele meie tähelepanu ei pööra. Kui meie usul on mõte, peame minema välja ja aitama abivajajaid.

Jeesus lõpetas jutustuse halastajast samaarlasest küsimusega, kes neist kolmest oli abivajaja jaoks ligimene.

„Nii on vastatud alatiseks küsimusele: „Kes on mu ligimene?“ Kristus näitas, et meie ligimene ei ole ainult meiega ühte kogudusse kuuluv inimene. Oluline pole rass, nahavärv ega sotsiaalne seisund. Meie ligimene on iga inimene, kes vajab meie abi. Meie ligimene on iga inimene, keda on haavanud vaenlane. Meie ligimene on iga inimene, kes on Jumala poolt loodud.“ – Ellen G. White, „Ajastute igatsus“, orig lk 503.

Väljakutse: Hakka iga päev palvetama kellegi pärast, kes sinust erineb, või kellegi pärast, kes sulle isiklikult ei meeldi.

`Lisaülesanne: Kirjuta üles vähemalt kolme oma mitteadventistist tuttava nimi; määra ära nende vajadused (emotsionaalsed, psüühilised, sotsiaalsed) ja mõtle, kuidas saad isiklikult neid vajadusi rahuldada. Mida praktilist saad tuleval nädalal nende heaks teha?`