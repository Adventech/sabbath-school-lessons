---
title: Et pärida igavene elu
date: 14/11/2023
---

`Loe Lk 10:27, 28. Kuidas seadusetundja omaenda küsimusele vastas?`

Seadusetundja esitas küsimuse ja vastas sellele ise: „Armasta Issandat, oma Jumalat, kogu oma südamega…, ning oma ligimest kui iseennast“ (Lk 10:27).

Kuidas vastas Jeesus? Ta ütles: „Sa oled õigesti vastanud“ (Lk 10:28). Seejärel esitas Jeesus talle üleskutse: „Tee nii, ja sa elad!“ (Lk 10:28).

Usklikel ei ole enamasti keeruline anda õigeid vastuseid õpetuse või usu kohta. Raskeks läheb aga siis, kui tuleb teha nii, nagu tead õige olevat, ja toimida oma usu kohaselt. Paljud inimesed, kes küll teavad pääsemise jaoks piisavalt, lähevad hukka sellepärast, et nad ei ole teadmisele kuuletunud. See on väga tõsine asi. Ei piisa lihtsalt teadmisest, kes on Jumal ja kes su ligimene. Sa pead ka tegutsema!

`Loe Jk 2:17–22. Kuidas sobivad need salmid kokku sellega, mida Jeesus ütles seadusetundjale?`

Kui me armastame Jumalat, siis loeme Tema Sõna, palvetame, täidame Tema käske ning oleme „kogu südamega“ Tema häälele kuulekad. Kui ma ütlen, et armastan kaasinimesi, ent ei hooli koguduses teistest või eiran nende vajadusi, kuigi saaksin aidata, siis mis on mu usust kasu? Kristlus ei ole ju mingi eriuskumuste kogum, vaid eluviis.

„Kui mõni vend või õde oleks alasti ja neil oleks puudu igapäevasest toidusest ning keegi teist ütleks neile: „Minge rahuga! Soojendage end ja sööge kõhud täis!“, aga te ei annaks neile ihu jaoks hädavajalikku – mis oleks sellest kasu?“ (Jk 2:15, 16).

`Kuivõrd hoolid sa teiste heaolust? Kuivõrd toimid sa Pauluse sõnade kohaselt: „…nii et ükski ei pea silmas mitte ainult oma, vaid ka teiste kasu“ (Fl 2:4)? Kuidas õpid sa, tänu Jumala armule, kaasinimestest rohkem hoolima?`