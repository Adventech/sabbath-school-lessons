---
title: Misjonitöö abivajajate heaks
date: 18/11/2023
---

### Selle nädala õppeaine
Lk 5:17–26; Jh 5:1–9; 5Ms 10:19; 3Ms 23:22; Mt 25:34–40; Jh 15:13.

> <p>Juhtsalm</p>
> „Ja kuningas vastab neile: „Tõesti, ma ütlen teile, mida te iganes olete teinud kellele tahes mu kõige pisematest vendadest, seda te olete teinud mulle“ (Mt 25:40).

Lk 5:17–26 on mitu näidet selle kohta, kuidas Jumal aitab abivajajaid. Mõnikord kasutab Jumal meie aitamisel kaasinimesi või siis kasutab Ta kaasinimeste aitamisel meid. Selline töö võib meid proovile panna, kuid see toob suure tasu. Abivajajaid aidates on meie eeskujuks Jeesuse Kristuse tegevus. Mõnikord on kerge öelda, kes vajab abi; teinekord on seda raske teada. Igasuguses olukorras kutsutakse meid olema Jumala abilised kõikide abi vajavate inimeste heaks, sõltumata nende päritolust.

Piibel julgustab meid võõrastele ligi astuma ning kui võidame nende usalduse, siis õpime mõistma, mil viisil aidata neil paremini Jeesust leida.

Käesoleva nädala õppetüki teema, „Misjonitöö abivajajate heaks“, näitab, et Jumal kavatseb jõuda nendeni, kes võivad mitmel moel abi vajada. Abivajadus võib olla füüsiline, emotsionaalne, rahaga seotud või ka sotsiaalne: see tähendab, et keegi võib tunda end oma kogukonnast või perekonnast väljatõugatuna. Olgu vajadus milline tahes, meil tuleb olla valmis tegema seda, mida saame, et abiks olla. See on kristlaseks olemise ja misjonitöö olemuse tuum.

_Selle nädala õppetükki õppides valmistud hingamispäevaks, 25. novembriks._