---
title: Sõprade usk
date: 19/11/2023
---

Evangeeliumeis leidub võimas jutustus sellest, mida mõningad mehed tegid, et tuua üks abivajaja, tõenäoliselt nende sõber, Jeesuse juurde. Õpime juhtunust, et mõnikord tuleb abivajajate teenimiseks näha ränka vaeva.

`Loe Lk 5:17–26 (vaata ka Mt 9:1–8; Mk 2:3–12). Mida õpetab see lugu meile misjoni- ja teenimistöö kohta?`

Oma sõpra Jeesuse juurde tuues võtsid need mehed vastutuse. Jumal kutsub meid üles olema selle mehe sõprade moodi – juhtima abivajaja Jeesuse juurde. Niisugune tegevus nõuab usku, tegutsemist, kannatlikkust ja tahtlikkust toimida tavatutel viisidel, kui vaja. Mehed tulid Jeesuse juurde, aga kohtasid takistust. Nad ei saanud tuua oma abitut sõpra Jeesuse juurde tavapärasel moel. Kuid nad ei andnud alla. Selle asemel leidsid nad uudse viisi, kuidas mees Jeesuse Kristuseni toimetada. Nad lasksid oma sõbra katuselt alla! Luuka kirjapaneku kohaselt kiitis Jeesus nende tehtu heaks (vaata Lk 5:20).

Jeesuse soov on, et meie tooksime oma abitud sõbrad Tema juurde. Piibel räägib Jeesusest kui Suurest Arstist, kes igatseb andeks anda ja tervendada kannatajad, ükskõik, kes nad on.

Ellen G. White kutsub meid üles aitama abituid: „Ärge oodake, et teile öeldakse, mis on teie kohus. Avage silmad ja vaadake, kes on teie ümber. Õppige tundma abituid, rõhutuid ja abivajajaid. Ärge peitke end nende eest ja ärge püüdke nende vajadustest mööda vaadata. Kes näitab, et tal on Jaakobuse kirjas mainitud puhas usk, mida ei varjuta isekus ega rikutus? Kes soovib suure lunastusplaani toetamiseks teha innukalt kõik, mis tema võimuses?“ – Tunnistused kogudusele“, 2. kd, orig lk 29.

Jeesus ise näitas, kuidas abituid aidata, ja Ta kutsub meid üles sedasama tegema. Esiteks tuleb meil saada inimestega sõbraks, siis õpime tundma nende vajadusi ja lõpuks juhime nad Jeesuse juurde, kes ainsana saab neid aidata. Nii tegid mehed selles loos ja samamoodi on vaja meil teha, mistahes olukorras me ka viibime. Abi suunab inimesed ainsa juurde, kes neid päästa saab: Jeesuse juurde.

`Kes sinu ümber olijaist vajab just praegu abi? Mida sa nende heaks tegema hakkad?`