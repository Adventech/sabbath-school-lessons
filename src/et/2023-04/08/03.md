---
title: Üksnes Kristuse meetod
date: 20/11/2023
---

`Mida räägivad järgmised lood meile abivajajate teenimisest?`

`Jh 5:1–9`

`Mk 1:23–28`

Ellen G. White pakub välja Jeesuse viieosalise teenimismeetodi, millega jõuda eelkõige abivajajateni: „Üksnes Kristuse meetod tagab inimesteni jõudmises tõelise edu. Päästja seltsis inimestega nagu see, kes soovib neile head. Ta osutas nende vastu kaastunnet, teenis nende vajadusi ja võitis nende usalduse. Siis käskis Ta: „Järgne mulle!“ – „Tervise teenistuses“, orig lk 143.

Esmalt tuleb abitutega seltsida, võtta aega, et neid tundma õppida, ja saada aru nende vajadustest, kavatsusega teha neile head. Vaata, mida tegi Jeesus tiigi ääres olevale halvatule. Jeesus oli ju seal, „suure hulga haigete, pimedate, jalutute, halvatute seas“ (Jh 5:3).

Teiseks tuleb meil väljendada kaastunnet. See võib umbusalduse tõttu nii mõnelgi juhul raskeks osutuda, kuna vahel kasutavad inimesed lahkust kellegi usalduse võitmise vahendina, keda nad hiljem kuritarvitavad. Ikkagi kutsub Jumal meid üles olema kaastundlikud ilma midagi vastu ootamata.

Kolmas samm on rahuldada inimeste vajadusi. See ei piirdu ainult sõnadega. Sõbra või võõra vajaduste rahuldamine nõuab tegusid. Jeesus rääkis halvatuga, küsis, mida ta soovib, ning tegi siis tema heaks imeteo. „Rüveda vaimu“ võimuses oleva mehe loos oli Jeesusel olukorra üle täielik kontroll ning Ta tegi abitu mehe heaks seda, mida too enda heaks teha ei saanud.

Neljas samm on võita inimeste usaldus. Kui me inimesi teenime ja aitame, õpivad nad meid ja meie sõnu usaldama, ning kui me siis neile Jeesusest räägime, on neis suurem avatus kuulata. Jeesus ei tahtnud inimesi ainult kehaliselt tervendada – Ta tahtis, et neil oleks igavene elu Temas (vaata Jh 10:10).

Viimane samm on olla abiks inimeste juhtimisel Jeesuse juurde. See tegu nõuab usku mõlemalt – nii sinult kui ka sellelt, keda aitad.

`Üldiselt ei saa me teha sarnaseid imesid, nagu Jeesus tegi. Ent mil viisil saame siiski abivajajaid teenida?`