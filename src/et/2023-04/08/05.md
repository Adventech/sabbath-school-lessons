---
title: Abistada haigetsaanuid
date: 22/11/2023
---

Kes meist poleks kogenud, kui palju haiget teeb tegelikult maailm? Vahet pole, kas elame jõukuse ja materialismi või vaesuse ja materiaalse puuduse keskel. Inimesed saavad haiget, kannatavad, heitlevad. Piisab sellest, kui lugeda näiteks, millise vapustava rahasumma eest ostetakse igal aastal läänemaailmas antidepressante, et aduda – materiaalne jõukus üksi ei taga ligilähedaseltki õnne või rahu.

`„Issanda Vaim on minu peal, seepärast on ta mind salvinud. Ta on mind läkitanud kuulutama vaestele rõõmusõnumit, kuulutama vangidele vabakslaskmist ja pimedatele nägemist, laskma vabadusse rõhutuid“ (Lk 4:18). Mida räägib loetud kirjakoht sellest, mida tegi Jeesus ja mida peame ka meie tegema enda ümber olevate abivajajate jaoks?`

Jumal kutsub meid üles rahuldama kõikide inimeste vajadusi, ehkki me ei tea, millal ja kas üldse nad Jeesuse vastu võtavad. Kuigi meie misjonitöö põhialuseks on tutvustada abivajajatele Jeesust, on neid vaja aidata lihtsalt sellepärast, et nad vajavad abi. Me aitame neid, sest oleme võtnud Jeesuse vastu oma Issandaks ja Tema kutsub meid seda tegema.

Jeesuse eeskuju püüda rahuldada kõikide inimeste vajadusi on piibellik põhimõte, mis väärib järgimist. Meie ei tea, kas kõik need, keda Jeesus aitas, võtsid Ta vastu või mitte.

Selleks et kaasinimesi päriselt aidata, peame saama teadlikuks nende vajadustest. Igas kultuuris koheldakse sõpru omamoodi. Indias on tavaks kostitada külalisi söögi ja joogiga. Kergem on anda võõrale raha kui lohutada äsja armsa inimese kaotanud sõpra. Su sõber võib vajada enamat kui raha või füüsilised esemed. Suure kaotuse perioodil on kaastundlik toetus sageli palju suuremaks abiks.

Selleks, et olla Jeesuse abiline ja toetada oma sõpru, peab esmaseks eesmärgiks olema omakasupüüdmatu armastuse ilmutamine ja püüd mõista, mida teised vajavad, enne kui oma abi pakkuda üritad. Abista selles, mida nad vajavad, ka siis, kui sa ei tea, kas nad on valmis Jeesuse järel käima.

`Loe Mt 25:34–40. Milline sõnum on siin meie jaoks?`