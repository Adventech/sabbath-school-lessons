---
title: Misjonilugu
date: 24/11/2023
---

#### Misjonitee Hispaaniasse 2

Loo on kirja pannud Andrew McChesney.

Ainult viis perekonda olid kodus, kui püssimehed võtsid piiramisrõngasse üheksa maja, kus elasid Venetsueela pastorite perekonnad. Relvadega vehkides sundisid ründajad perekondi kogunema ühte majja, kus eraldati mehed, naised ja lapsed. Saabus politsei ja piiras maja ümber ning algas kümme tundi kestnud vastasseis, mis hiljem rahulikult lõppes. Kell kolm hommikul kadusid püssimehed majatagusesse metsa.

Pärast 2016. aasta rünnakut paigutati üheksa pastoripere naised ja lapsed ümber. Pastorid töötasid mõne kuu üksi ja ootasid uutele kohtadele paigutamist. Mitu pastorit kolis teistesse riikidesse tööle.

Luis Paiva, kes oli umbes kümme aastat pastorina töötanud, ei teadnud kindlalt, mida teha. Elu oli pärast rünnakut muutlikus Venetsueelas majanduslikult keeruline. Raha oli vähe ja toitu kasinalt. Kolm aastat oli ta maadelnud võla tagasi maksmisega. Aga ta ei suutnud isegi intressimaksetega sammu pidada ning võlg oli paisunud 1000 USA dollarini.

Pantvangi võtmine oli Luisi naise jaoks murdepunktiks. Nende viieliikmeline perekond ei olnud rünnaku ajal kodus. Aga naist traumeeris toimunu väga ning ta ei tahtnud enam Venetsueelas elada. Luis nõustus, et riigis oli ohtlik, aga ta tundis, et pole õige võlga tasumata lahkuda.

Luis palus märki. Tavaliselt ei küsinud ta palves märke, sest uskus, et Jumal juhib ilma nendeta. Aga ta ei teadnud, mida muud teha. „Issand, kui sa teed ime ja aitad mul selle võla ära maksta, siis on see mulle märgiks, et meil tuleb Venetsueelast lahkuda,“ palvetas ta.

Püssimehed olid varastanud kõigist üheksast majast asju, ka Luisi omast. Röövimine polnud sealkandis ebaharilik. Luisi majja oli viimase aasta jooksul mitu korda sisse murtud, aga ta ei olnud esitanud ühtegi kindlustusnõuet. Tavaliselt olid vargused liiga väikesed ega väärinud nõude algatamist. Aga pärast viimast vargust pakkusid kogudusejuhid, et kompenseerivad kogu viimase aasta jooksul ära võetud vara juhul, kui Luis esitab templiga politseiprotokolli, mis tõendab viimast röövi.

Mitte ühelegi teisele pastorile ei antud politseiprotokolli. Kuid Luisil juhtus olema sõpru politseis ja nemad olid dokumendi saamise taga.

Kaks kuud hiljem laekus pangaarvele kindlustuskompaniilt 1000 USA dollarit. See oli täpselt see summa, mida oli võla tasumiseks vaja.

„Ma ei saanud sellest rahast midagi omale,“ ütleb Luis, kes on praegu misjonär Hispaanias. „Aga ma sain aru, et Jumal saatis mulle selle raha, et saaksin oma võla ära maksta. Teadsin sedagi, et Jumal pani oma õnnistuse sellest riigist lahkumise plaanile.“

_Täname sind hingamispäevakooli misjoniannetuse eest, mis aitab toetada maailma eri paigus töötavaid misjonäre. Loe järgmisel nädalal, kuidas Luis Mehhikost Hispaaniasse lendas._