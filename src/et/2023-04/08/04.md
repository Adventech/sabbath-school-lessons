---
title: Põgenikud ja immigrandid
date: 21/11/2023
---

Immigrantide ja põgenike teema on muutunud tuliseks kõneaineks, eriti seepärast, et tänapäeval on neid väga palju. Miljonid inimesed maailma eri paigus on pidanud oma juured kodusest maast välja tõmbama kas sõja ja loodusõnnetuste tõttu või parema majandusliku toimetuleku lootuses. Nad vajavad meeleheitlikult abi.

Mt 2:13, 14 kirjutab, et Jeesus oli põgenik. Tema maised vanemad, Joosep ja Maarja, olid sunnitud Petlemmast öösel põgenema ja otsima pelgupaika Egiptusest, et pääseda Heroodese mõrvarlikest plaanidest. Piibel ei räägi sõnagi nende elust Egiptuses, ent pole keeruline kujutleda, et seal olid oma raskused, millest nii mõnegagi võib silmitsi seista tänapäeva põgenik. Tegelikult sarnanes Jeesuse perekonna varjupaigaotsing võõral maal küllaltki sellega, kui tänapäeva moslemid, budistid, hindud, kristlased ja mitteuslikud inimesed taotlevad varju­paika teistes riikides.

Üldiselt on kerge luua sõprust oma kultuurist ja keelerühmast pärit inimestega, sest meil on palju ühist. Raskem on aga leida ühist pinda immigrantide ja põgenikega, kes näevad meist teistsugused välja, kes ei oska meie keelt, kelle usulised väärtushinnangud pole samad ja kes ei söö sarnast toitu. Evangeelium kutsub meid astuma välja oma etnilisest, rahvuslikust ja kultuurilisest mugavustsoonist ning minema abivajajate juurde, ükskõik, kui erinevad nad meist on.

`Loe 5Ms 10:19; Ps 146:9; Rm 12:13 ja 3Ms 23:22. Millist tähtsat teemat siin meile meenutatakse?`

Kuidas saame teenida immigrante ja põgenikke? See on keeruline, sest mõnes riigis ei pruugi olla poliitiliselt korrektne selliste inimestega seltsida või neid aidata. Ometi tuleb meil teha nende inimeste teenimiseks kõike, mida saame, ja siis, kui saame, sest nad on kindlasti läbi elanud väga raskeid aegu ja vajavad meie abi. Sel määral, mis võimalik, tuleb meil seega neid aidata.

Alusta palvetamisega, siis otsi immigrantide ja põgenike kohta infot. Paljudes paikades on organisatsioone, kes nende eest hoolt kannavad. Saad alustada tegevust mõne taolise organisatsiooni raames või saab ehk su hingamis­päevakooli grupp asuda teenima immigrante ja põgenikke.

`Mida sa saad teha – isegi kui seda on vähe –, et aidata mõnd immigranti või põgenikku, keda tead?`