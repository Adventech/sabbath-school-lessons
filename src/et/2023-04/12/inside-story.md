---
title: Misjonilugu
date: 22/12/2023
---

#### Unenäod 2

_Loo on kirja pannud Andrew McChesney._

Lapsepõlvest peale oli Joseph Delamou käinud iga päev kirikus ja kummardunud isa eeskujul kujude ette. Kuid kui ta küsis Jumalalt, kas ta käib õiges koguduses, sai ta väga ereda unenäo. Ta tajus, et Jumal kutsus teda isa kogudusest lahkuma.

Niisiis ühines 16-aastane Joseph Conakrys, Lääne-Aafrika prantsuskeelse riigi Guinea pealinnas, ühe teise kogudusega. Varsti sai temast seal noortejuht ning ta organiseeris palju misjoniüritusi.

Möödus mitu aastat ning Josephi isale muutus järjest vastumeelsemaks tõsiasi, et ta poeg käis teises koguduses. „Tahan, et sa õpiksid inglise keelt,“ ütles isa. „Sa pead oma koguduse tegevuse sinnapaika jätma ja inglise keelele keskenduma.“

Joseph ei tahtnud kirikus käimist lõpetada. Aga isa õnnelikuks tegemise nimel lõpetas ta misjoniürituste korraldamise ning asus 23-aastaselt inglise keelt õppima.

Inglise keele õpetaja Fortunate Kaloubilori alustas esimest tundi sõnaga „Palvetagem“. Joseph oli jahmunud. Ta oli mõelnud, et loobus inglise keele õppimise tõttu Jumalast. Aga õpetaja palvetas igas tunnis.

Kui Joseph oli kolm nädalat õppetunnis käinud, palus õpetaja Josephilt abi. „Mul tuleb palju töid hinnata,“ ütles Fortunate. „Palun, kas sa saaksid siia jääda ja aidata?“

Kui tööd olid hinnatud, tegi Fortunate Josephile ettepaneku koos Piiblit uurida. Josephile see meeldis. Ta mõtles: „Jumal järgneb mulle kõikjale!“

Aga Piibli uurimine tekitas temas segadust. Ta oli lahkunud isa kirikust ja ühinenud teise kogudusega. Nüüd kuulis ta Piiblist uusi õpetusi, mis näisid suunavat teda Fortunate kogudusse, seitsmenda päeva adventistide kogudusse.

„Selles on süüdi isa,“ ütles Joseph kibestunult endale. „Kui tema ei oleks mind siia õppima saatnud, ei oleks mul niisuguseid probleeme.“

Kaks kuud jätkasid nad Piibli õppimist ja siis läks Joseph oma pastorilt nõu küsima. Ta tahtis teada, milline kogudus oli õige. Pastor välistas adventistid kui ebaõiged. „Ära neid kuula,“ ütles ta.

Joseph palus, et pastor ja Fortunate kohtuksid ja arutleksid Piibli üle. Pastor keeldus tulemast ja saatis esindajad. Kui esindajatel ei läinud korda oma vaateid Piibli alusel kaitsta, nõudis pastor teist kohtumist. Aga jälle saatis ta esindajad, kelle vastused Josephit ei rahuldanud.

Joseph otsustas kolm päeva paastuda ja palvetada, et teada saada, mida teha. Siis nägi ta veel ühe unenäo.

_Sinu kolmeteistkümnenda hingamispäeva annetus 30. detsembril aitab levitada evangeeliumi Lääne- ja Kesk-Aafrika divisjonis, kuhu kuulub ka Guinea. Täname, et kavatsed heldelt annetada. Loe Josephist ja Fortunatest edasi järgmisel nädalal._