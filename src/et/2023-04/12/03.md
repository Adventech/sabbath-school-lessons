---
title: Võõramaa õukonnas
date: 18/12/2023
---

Viimaks, pärast Babüloonia langemist ja Meedia-Pärsia esilekerkimist, pöördusid paljud juudid tagasi oma esiisade maale. Ent kõik ei läinud tagasi. Osa jäi sinna, kus nad olid elanud põlvkonna või rohkem.

Selline taust aitab Estri lugu natuke paremini mõista. „Neil päevil, kui kuningas Ahasveros istus oma kuninglikul aujärjel Suusani palees“ (Est 1:2). Siit algab piiblilugu Pärsia impeeriumis kõnealuse kuninga valitsusajal toimuvast.

1. peatükis langeb kuninganna Vasti kuninga põlu alla, mis viib selleni, et kuningas hakkab otsima uut kuningannat ebasoosingus oleva Vasti asemele. Selles kontekstis ilmuvad esimest korda meie ette Ester ja tema sugulane Mordokai.

`Loe Est 2:1–9. Mida saame neist salmidest teada Mordokai ja Estri olukorra kohta?`

Näib, et kuninglikus ametis olev Mordokai istus lossiväravas ja elas koos oma kasutütre ehk sugulase Estriga Suusani linnas. Nende positsioon ja elupaik annavad mõista, et Pärsia kultuur ümbritses neid üdini. Vähemalt osaliselt peab see olema põhjuseks, miks Ester valiti välja kuningale esitlemiseks: „Siis võeti ka Ester kuningakotta Heegai käe alla, kes oli naistevalitseja“ (Est 2:8).

`Loe Est 2:10, 20. Mis siin toimus ja miks andis Mordokai Estrile sellise korralduse?`

Ehkki tekstist otse ei selgu, pole korralduse mõtet raske ära arvata. Võõras kultuuris ja võõra usundi keskel – mis, nagu näeme, võis olla vaenulik – tegid nad muulastena targasti, kui ei lausunud sõnagi oma perekonna ega rahvuse kohta.

`Millistes oludes võid sina mõelda, et on mõistlik mitte olla oma usu suhtes avameelne? Või ei peaks me seda kunagi tegema? Kui mitte, siis miks?`