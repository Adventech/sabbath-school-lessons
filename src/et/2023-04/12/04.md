---
title: Mordokai ustav tunnistus
date: 19/12/2023
---

Võõral maal elades võisid Mordokai ja Ester varem või hiljem hätta sattuda, kui nad kavatsesid Jumalale ustavaks jääda. Mordokai puhul see juhtuski.

`Loe Est 3:1–15. Mis siin juhtus ja miks?`

Est 3. peatükis saame teada, et kuningas Xerxes (Ahasveros) edutas Haamanit ning andis talle suure võimuga ametikoha. Kõikidele öeldi, et neil tuleb Haamani ees põlvili heita ja kummardada. Ent loeme: „Aga Mordokai ei põlvitanud ega kummardanud“ (Est 3:2). Piibel ei põhjenda, miks Mordokai selle mehe ees ei põlvitanud. Ent me teame, miks. Ta oli ustav juut. Mordokai ei tahtnud avaldada austust amalek Agagi järeltulijale; amalekid olid Egiptusest välja­tuleku ajast alates tema rahva vaenlased (5Ms 25:19). Kuidas saanuks ustav juut põlvitada amaleki ette? Või üleüldse kummardada kedagi muud peale Issanda?

„Siis ütlesid kuninga sulased, kes olid kuninga väravas, Mordokaile: „Miks sa kuninga käsust üle astud?“ (Est 3:3). Ehkki me ei tea üksikasjadeni, mida Mordokai vastas, ütleb järgmine salm, et „ta oli neile öelnud enese juudi olevat“(Est 3:4). Kindlasti oli Mordokail selle vastuse puhul võimalus selgitada, et ta kummardas Jumalat, kes oli loonud taeva ja maa, ega saanud seega kummardada patust inimlast. Kahtlemata oli Mordokail teatud määral võimalus tunnistada oma usust, millest ta pidas kinni nii tugevasti, et sedasi sattus ohtu tema ise ja paraku ka teised.

„Taanielist ja ta seltsilistest ning Mordokaist säras hele valgus Babüloonia kuningakoja moraalses pimeduses.“ – Ellen G. White, „Adventist Review and Sabbath Herald“, 13. mai, 1884.

Kui Haaman tahtis juudi rahvast hävitada, kirjeldas ta neid nii: „Üks rahvas on hajutatuna ja eraldatuna rahvaste keskel sinu kuningriigi kõigis maades; nende seadused on teistsugused kui kõigil muudel rahvastel ja nad ei tee kuninga seaduste järgi“ (Est 3:8). Rahvas, kelle kombed on teistsugused ja kes ei kuuletu kuninga seadustele? Ideaalne põhjus tagakiusamiseks.

`Mil viisil võidakse meid praegugi proovile panna, nagu pandi proovile Mordokai? Kuidas sellises olukorras käitume?`