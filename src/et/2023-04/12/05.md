---
title: Just selle asja pärast
date: 20/12/2023
---

`Loe Est 4:1–14. Miks peeti seda hetke kohaseks, et Ester avaldaks oma juudi päritolu?`

Kui Mordokai võttis Estriga ühendust temalt abi saamiseks, oli Ester olnud Ahasverosega juba mitu aastat abielus, ent Pärsias oli seadus, et mitte keegi ei võinud kuninga troonile ligineda ilma kuningalt kutset saamata. Igaüks, kes seda reeglit ei järginud, riskis surmaga. Riskist teadlikuna läks Ester ikkagi troonisaali, ilma kutseta.

Mordokai usk püüdis sütitada Estri usku. Estri raamatu keskmes on Mordokai sõnad Estrile: „Siis Mordokai käskis Estrile vastata: „Ära mõtle, et sa kuningakojas paremini pääsed kui kõik muud juudid! Sest kui sa sel ajal tõesti vaikid, tuleb juutidele abi ja pääste mujalt, aga sina ja su isa pere hukkute! Ja kes teab, kas sa mitte ei olegi just selle asja pärast pääsenud kuninglikku seisusesse?““ (Est 4:13, 14).

Estri usu pani proovile Mordokai palve armastada oma rahvast. Peale Mordokai ei teadnud mitte keegi teine, et Ester oli juut, ning kui Ester otsustas asjasse sekkuda, ei kõhelnud ta oma elu kaalule panna.

Estri usk Jumalasse oli tugev ja ta teadis, et ilma Jumala abita ei saa ta hakkama. Tema vastus Mordokaile näitas ta usku: „Mine kogu kokku kõik Suusanis leiduvad juudid ja paastuge minu pärast; kolm päeva ärge sööge ega jooge ei öösel ega päeval. Minagi paastun oma teenijatega nõnda. Ja siis ma lähen kuninga juurde, kuigi see pole seadusepärane. Aga kui ma hukkun, siis hukkun!“ (Est 4:16). Mordokai saatis selle teate Suusanis (Susas) olevatele juutidele ning ajal, mil nad paastusid ja palvetasid, valmistus Ester ohtlikuks hetkeks. „Ja kolmandal päeval pani Ester selga kuninglikud rõivad ning astus kuningakoja siseõue, mis oli otse kuningakoja vastas; ja kuningas istus oma kuninglikul aujärjel kuninglikus kojas, koja ukse vastas. Kui kuningas nägi kuninganna Estrit õues seisvat, siis leidis too armu tema silmis ja kuningas sirutas Estri poole kuldkepi, mis tal käes oli; siis Ester astus ligi ja puudutas kepiotsa“ (Est 5:1, 2).

`Juudi jaoks kaasnes kõnealuses olukorras palvega alati kindlasti ka paastumine. Kuigi nad tegutsesid enda heaks, oli palve nende tegevuses väga oluline. Millise ilmselge õppetunni siit saame?`