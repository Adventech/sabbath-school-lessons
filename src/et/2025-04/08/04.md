---
title: Eeskuju jõud
date: 18/11/2025
---

`Loe Jos 15:16–19; Km 1:13 ja Km 3:7–11. Mida räägib see lugu sulle eeskuju jõust? Kuidas avaldub Kaalebi hoiak nooremas põlvkonnas?`

Selles tekstilõigus pakub Kaaleb välja, et tema tütar Aksa abiellub mehega, kes vallutab Debiri. Otniel hõivab linna ja saab Aksa endale naiseks. See lugu on tähtis, sest näeme siin veel kord Kaalebi julgust, usku ja valmisolekut väljakutseid vastu võtta.

Samuti on näha, et iisraellaste järgmine põlvkond järgib selliste usukangelaste nagu Kaalebi ja Joosua eeskuju. Kui vanem põlvkond oma töö lõpetab, on uus põlvkond valmis seisma silmitsi raskustega ja viima jätkuvalt ellu Jumala plaani Iisraeli jaoks.

Viisil, mis ei erine Kaalebi palvest Joosuale „anna siis mulle see mäestik“, julgustab Aksa oma abikaasat ilmutama sama usku ja otsustavust, mida ilmutas tema isa. Oma otsustavuse ja söakusega tegutseb Aksa Kaalebi eeskujul, viies ellu maa omandamise tõotust.

Maa oli tõepoolest Jahve kingitus Iisraelile, ent see sai Iisraeli omaks siis, kui nad hoidsid usus ja julguses kinni Issanda tõotustest. Aksa otsustavus kujutab ettevaatavalt evangeeliumeis olevate naiste sihikindlust, keda rahvahulk või jüngrid eemale ei peletanud; nad ei andnud alla, kuni said Jeesuse õnnistuse endale ja oma pereliikmetele.

`Loe Lk 18:1–5. Milline õppetund on siin meie jaoks?`

`Usutõrviku edasi andmine järgmisele põlvkonnale on eluliselt oluline selle ülesande täitmiseks, mille Jumal on meile usaldanud. Mõtle ühest küljest järgmisele põlvkonnale usu edasi andmisega kaasnevatest raskustest ning teisalt noorte võimalustest kanda Jumala töös rohkem vastutust. Mida saame teha selleks, et aidata ja õpetada noori olema jumalakartlikud juhid? Kui tähtis koht on selles protsessis meie eeskujul?`

`Mõtted`
