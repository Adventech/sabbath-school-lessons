---
title: Ustavus
date: 16/11/2025
---

`Loe 4Ms 13:6, 30–32 ja Jos 14:6, 14. Kes oli Kaaleb? Milline koht oli tal Iisraeli rahva hulgas?`

Kaalebi nimi tuleb heebreakeelsest sõnast _keleb_, „koer“. See sõna esineb Vanas Testamendis alati negatiivses kontekstis. Aga piiblivälistes kirjutistes ja lauludes väljendab _keleb_ sulase julgust, visadust ja ustavust oma peremehele. Ses suhtes on Kaaleb oma nime vääriline, sest kogu elu ilmutab ta vankumatut ustavust Issandale.

`Mida räägib Kaalebist tõsiasi, et ta oli valmis avaldama oma arvamust ka siis, kui valdav osa maakuulajaist oli täiesti teist meelt ning Iisraeli rahvaski ähvardas teda surmata? Vaata 4Ms 14:6–10, 21–25; 4Ms 26:65; 4Ms 32:12.`

Mõtle sellistele mõjuvõimsatele Iisraeli juhtidele nagu Sammua, Saafat, Jigal, Palti, Gaddiel, Gaddi, Ammiel, Setuur, Nahbi ja Geuel; nad on Joosua ja Kaalebi kaasaegsed. Kas need nimed on tuttavad?

Tõenäoliselt mitte.

Miks? Sest need on ülejäänud kümne mehe nimed, keda Mooses saatis Kaananimaad uurima. Nad on ununenud ja nende nimed pole väärinud meelespidamist. Aruanne, mille nemad tõotatud maa kohta esitasid, kujutas tõotatud maad paigana, mida oli võimatu vallutada. Nad olid enda silmis nagu rohutirtsud hiiglaste kõrval, kes elasid selle maa eri paigus, ning nende süda sulas hirmust Kaananimaa kindlustatud linnade „vallutamatuid“ müüre nähes.

Kaaleb, üks kahest positiivse aruande esitanud maakuulajast, võttis esimesena sõna teise võimaluse – usus edasimineku – kaitseks. Ta oli valmis rääkima seda, mida teadis õige olevat, öelgu vastasleer mida tahes ja ähvardatagu teda kas või surmaga: „Siis ütles terve kogudus, et nad tuleks kividega surnuks visata“ (4Ms 14:10).

`Mida sina teed, kui sind ümbritsevad inimesed näivad olevat arvamusel, mis vastandub sinu sisimale veendumusele?`

`Mõtted`
