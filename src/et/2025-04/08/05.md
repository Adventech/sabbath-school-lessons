---
title: Tagasihoidlik sangar
date: 19/11/2025
---

Enne, kui räägitakse kahele sangarile, algsetele maakuulajatele Kaalebile ja Joosuale eraldatud maast, on pikk loetelu kohanimedest, mis tähistavad Iisraeli suguharudele määratud piire. Kaaleb saab oma pärisosa esimesena, Joosua aga viimasena. Siiamaani jaotas Joosua maad Iisraeli suguharude vahel; nüüd on Iisraeli rahval aeg anda Joosuale tema pärisosa.

`Loe Jos 19:49–51. Mida laseb mõista tõsiasi, et Iisraeli suur juht, kes maa ära jaotas, saab oma pärisosa viimasena?`

Linn, mille Joosua saab, on Timnat-Serah ja selle nimi koosneb kahest sõnast. Esimene sõna, Timnat, tuleneb tegusõnast (_manah_), mis tähendab „loendama“ või „määrama“ – antud juhul territooriumi osa. Teine sõna on tuletis heebrea tegusõnast (seracḥ) ja see tähendab liiasust ehk ülejääki (võrdle 2Ms 26:12). Joosua linna nime saab tõlkida kui ülejäänud osa või järelejäänud maa-ala.

Selle linna nimi, mille Joosua allesjäänutest valib, annab tunnistust Iisraeli teise juhi üllast iseloomust. Kõigepealt ootab ta seni, kuni kogu rahvas saab kätte oma osa. Siis valib Joosua oma pärisosaks ühe lihtsa linna või hoopis selle varemed, et see vaevanõudva tööga üles ehitada; ta ei vali tiheasustusega ala ega kõige muljetavaldavamaid linnu (võrdle Jos 19:50).

Pealegi paikneb Timnat-Serah Siilo lähedal, pühamu läheduses. See näitab, kus asuvad Joosua prioriteedid ja mille külge on seotud ta süda. Pärast seda, kui äsja sündinud Iisraeli rahvas oli tõotatud maale juhitud ning iga suguharu ja suguvõsa oli kindlustanud endale Jumala abiga pärandi, ei oleks keegi kindlasti selle vastu olnud, kui Joosua nõudnuks muljetavaldavamat pärisosa. Ometi rahuldus Joosua lihtsa elu elamisega. Tema tähelepanu oli suunatud sellele, mis oli tähtsaim, ja niimoodi kehastas ta palvet, mille hiljem pani sõnadesse Taavet: „Ühte ma olen palunud Issandalt; seda ma üksnes nõuan, et ma saaksin asuda Issanda kojas kogu oma eluaja ning tähele panna Issanda leebust ja mõtiskleda tema templis“ (Ps 27:4).

`Mida õpetab Joosua suhtumine sulle? Kuidas saaksid seda praegu ise rakendada?`

`Mõtted`
