---
title: Mõtisklemise tõttu muutunud
date: 20/11/2025
---

`Meie vaimuliku kasvamise jaoks on väga oluline mõtiskleda suurte usukangelaste elunäidete üle. Samas on meie suurimaks eeskujuks Jeesus Kristus – tema elu ja õpetused. Kuidas muudab meid Jeesuse elu tähelepanelik vaatlemine? Vaata Hb 12:1, 2; 2Kr 3:18.`

Los Angeleses asuva California Ülikooli neuroteadlane Marco Iacoboni uuris peegelneuronite talitlust. Neid väikeste rakkude ahelaid aktiveerib nii see, kui me teatud toiminguid sooritame – näiteks naerame või kedagi embame –, kui ka see, kui jälgime kedagi teist sama tegemas. Nende neuronite aktiveerumine vähendab nägemise ja tegemise vahelist erinevust.

Ellen G. White räägib Jeesuse iseloomu vaatlemise tähtsusest: „Jeesusele vaadates saame säravama ja selgema arusaama Jumalast ning vaadeldes me muutume. Heldus ja armastus kaasinimeste vastu saavad meie loomupärasteks instinktideks. Me arendame iseloomu, mis on jumaliku iseloomu koopia. Tema sarnasuses kasvades suureneb meie võime tunda Jumalat. Me saavutame aina suurema osaduse taevase maailmaga ning me suudame üha rohkem võtta vastu teadmiste rikkusi ja igavest tarkust.“ – Ellen G. White, „Kristuse tähendamissõnad“, orig lk 355.

`Loe Rm 12:1, 2. Millised kaks vastandliku eesmärgiga protsessi toimuvad meie elus? Kuidas tagada, et anname maad õigele?`

Roomlastele kirjutatud kirja kokkuvõtvas peatükis räägib apostel Paulus kahest vastandlikust jõust, mis püüavad meie elu kujundada. Ümbritsev maailm koos oma mitmesuguste mõjudega püüab meid iga päev suruda oma vormi, panna meid kohanema väljastpoolt sissepoole tulevaga.

Selle mõju vastu võitlemiseks suudab Püha Vaim meid muuta seespoolt väljapoole, umbes nii, nagu röövik muutub ilusaks liblikaks. Sellise protsessi toimumiseks on meil aga vaja pühendada ennast Jumalale ja paluda, et Tema teeks jätkuvalt head tööd, mida Ta on meis alustanud (Fl 1:6). Lõppude lõpuks tuleb meil iga hetk langetada teadlik otsus käia Vaimus.

`Mõtted`
