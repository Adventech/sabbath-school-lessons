---
title: Anna mulle see mägismaa
date: 17/11/2025
---

`Loe Jos 14:6–14; 4Ms 14:24; 4Ms 32:12; 5Ms 1:36 ja Lk 6:45. Milliste sõnadega kirjeldaksid Kaalebi ja Joosua suhtumist? Mida tähendab järgida Issandat täielikult?`

Kaaleb ei unustanud iial, millise tõotuse andis Issand talle Moosese kaudu: et tema saab minna maale, kus ta on käinud (4Ms 14:24). Nelikümmend aastat hiljem nimetab ta oma toonast aruannet „oma parima arusaamise järgi“ räägitud sõnumiks (Jos 14:7). Tema aruande aluseks oli veendumus, et Jumala juhtimisel ja Tema abiga on Iisrael võimeline selle maa vallutama.

Erinevalt kümne teise maakuulaja aruandest, kes tekitasid iisraellaste hulgas hirmu, kuulutas Kaaleb südamepõhjast tulevat usaldust Issanda tõotusse ja pühendumist selle täitmisele. Heebreakeelne fraas, mis otsetõlkes tähendab „ma olin täiesti Issanda järel“ (Jos 14:8), on tõenäoliselt lühem viis öelda: „Minu süda järgis täielikult Issandat“ või „ma otsustasin kogu südamest, et käin täiesti Issanda järel“. Erinevalt teistest, kes käisid võõraste jumalate järel ega järgnenud Issandale täielikult, oli Kaalebi süda tervenisti pühendatud Issandale.

Sama väljendit kasutatakse hiljem veel kahel korral, kui rõhutatakse Kaalebi ustavust (Jos 14:9, 14). Issand kirjeldas Kaalebit iseloomustavaid omadusi lühidalt sõnadega „teistsugune vaim“ (4Ms 14:24), mis eristas Kaalebit kümnest maakuulajast. 85-aastane Kaaleb oli jätkuvalt näide sellest, mida võib Issand saavutada inimeste kaudu, kelle süda on tervenisti pühendatud Talle ja Tema eesmärgile.

Kaaleb sai aru, et maa-ala, mille iga suguharu lõpuks oma valdusse pidi saama, sõltus otseselt sellest, kuivõrd oli neil julgust kinni haarata Issanda tõotustest ja kui palju maad olid nad valmis usus läbi käima.

Jumala tõotused ei ole iseteostuvad selles mõttes, et need tõdeneksid meie tahtest sõltumata. Pigem nõuavad need usku, millega kaasneb otsustav tegutsemine. Heebreakeelne sõna ʹulay, „vahest“ (Jos 14:12), võib väljendada kartust ja kõhklust, ent tavaliselt tähistab see lootust ja ootust, et toimub midagi head (1Ms 16:2; 4Ms 22:6, 11; 4Ms 23:3).

`Millised kompromissid, „väikesed“ järeleandmised, hoiavad meid tagasi tervenisti Issanda järel käimast?`

`Mõtted`
