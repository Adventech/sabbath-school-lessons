---
title: Üleminek Jordanist
date: 12/10/2025
---

`Loe Jos 3:1–5 ja 4Ms 14:41–44. Miks käskis Jumal iisraellastel toimuma hakkavaks eriliselt valmistuda?`

Esimest korda Joosua raamatus nimetatakse siin seaduselaegast. Vana Testamendi jutustuses on seaduselaekast seni olnud juttu pühamu kontekstis (2Ms 40:21), Iisraeli teeleasumisel Siinai juurest (4Ms 10:33–36) ning edutu katse juures vallutada Kaanan (4Ms 14:44). See oli iisraellaste pühamus kõige püham ese ja selle sees oli veel kolm eset, millest igaüks väljendas Iisraeli erilist ühendust Jumalaga: (1) seaduselauad, millel olid kirjas kümme käsku; (2) ülempreester Aaroni kepp ja (3) kann mannaga (2Ms 16:33; Hb 9:4).

Seaduselaegas ja ettevalmistused Jordani ületamiseks tuletasid Iisraelile meelde, et nad ei pidanud Kaananisse sisenema omal moel ja ajal. Vallutamine võis edukas olla ainult siis, kui rahvas järgis Jumala tegutsemisviisi ja ajastust. Jumal, keda kirjeldatakse istumas troonil lepingulaeka kaant katvate keerubite kohal (2Ms 25:22; 4Ms 7:89) ning kelle liikumist nähti seaduselaeka liikumises, pidi sisenama Kaananisse iisraellaste ees kui vallutusretke Juht.

Sõna, mida tõlgitakse „pühitsege endid“ (Jos 3:5) või „pühenduge“ (ESV), viitab sarnasele puhastamisprotsessile, mille tegid preestrid läbi enne, kui nad asusid pühamus teenima (2Ms 28:41, 2Ms 29:1), ja mida Iisraeli rahvas tegi enne Jumala ilmutust Siinailt (2Ms 19:10, 14). Sellise pühitsemise hulka kuulus patu tegemata jätmine ja igasuguse rituaalse ebapuhtuse eemaldamine. Sama korraldus esineb 4Ms 11:18 seoses Jumala eelseisva imega. Sellist ettevalmistust nõuti ka sõjalise kokkupõrke eel (5Ms 23:14). Enne, kui Jumal sai lahingus võidelda Iisraeli eest, tuli rahval näidata üles allumist ja truudust Temale kui nende Ülemjuhile.

Jordanist läbipääsu ime pidi iisraellastele tõestama, et Jumala antud tõotus sealsed rahvad maalt välja ajada on usaldusväärne. Tema, kes tegi võimalikuks läbipääsu Jordanist kuiva mööda, pidi neile kinkima ka selle maa.

`Jumal ei lõhesta alati Jordanit. Iga kord ei ole Tema vaheleastumised nii ilmselged. Kuidas võiksime sinu meelest arendada vaimset valmisolekut kogeda ja märgata Jumala sekkumist meie heaks?`

`Mõtted`
