---
title: Jordani teisel kaldal
date: 16/10/2025
---

„Tema muudab mere kuivaks maaks; jalgsi minnakse läbi jõe; rõõmutsegem siis temast!“ (Ps 66:6).

Mõlemad, nii Punasest merest kui ka Jordanist läbiminek, tähistavad piibelliku ajaloo uut ajastut ning on olulised sümbolid (vaata Ps 66:6; Ps 114:1–7 ja 2Kn 2:6–15). Juba mõningates Vana Testamendi tekstides seostati need kaks läbiminekusündmust omavahel ja märgiti ära nende algsest kaugemale ulatuv tähendus. 66. psalmis rõõmustab psalmilooja Jumala lunastavate tegude üle oma elus (Ps 66:16–19), kui viitab ajaloolistele näidetele – läbipääsule Punasest merest ja Jordanist.

Samuti seob Ps 114 need kaks sündmust kokku – mitte sellepärast, et kirjutaja poleks mõistnud sündmuste ajalist erinevust, vaid teoloogilise tähenduse pärast, millest need kaks ületamist räägivad. Niisiis nähakse mõlemat sündmust abivahendina Iisraeli olukorra muutmiseks: esimesel korral saadakse orjapõlvest vabaks, teisel korral saadakse maaomandita rändlejaist oma riigiga rahvaks. Neis psalmides on kaks läbiminekut näide sellest, kuidas kirjutaja oli algul rõhutud, vaene, abitu ja alandatud ning tõusis sellisest olukorrast turvalisusse, heaollu, oli päästetud ja väärikas .

Joosua raamatusse kirja pandud imega sarnanes ka Eelija ülesvõtmine, mis toimus samuti Jordani ääres. Eelija jaoks tõi läbipääs Jordanist kaasa tähtsaima muutuse tema elu; ta võeti taevasse. Eliisa jaoks on muutus samuti tähtis: prohveti abilisest (1Kn 19:21) saab ta rahva prohvetiks (2Kn 2:22).

`Loe Mt 3:16, 17 ja Mk 1:9. Kuidas annavad need Uue Testamendi kirjutajad aimu Jordani jõe sümboolsest, vaimulikust tähendusest?`

Jeesuse maapealne tööperiood, Iisraeli esindajaks olemine, järgib muistse Iisraeli ajaloo mustrit. Jeesus läbib „Punase mere“ ja „Jordani“ kogemused. Pärast tapmiskäsu andmist kutsutakse Ta välja Egiptusest (Mt 2:14–16), Ta viibib 40 päeva kõrbes (Mt 4:2), mis meenutab muistse Iisraeli 40 kõrbeaastat, ning üleminekul eraelust avalikku teenistusse ristitakse Ta Jordani jões (Mt 3:16, 17; Mk 1:9).

Hiljem rõhutatakse Kirja heebrealastele 3. ja 4. peatükis Jordanist läbimineku sümboolset tähendust ning kirjeldatakse Kaananisse jõudmist ettetähendusena „hingamisest armus“, millesse kristlased usu kaudu sisenevad.

`Mõtted`
