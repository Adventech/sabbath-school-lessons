---
title: Elav imede Jumal
date: 13/10/2025
---

`Loe Jos 3:6–17. Mida räägib imeline läbipääs Jordanist meile Jumala olemusest, keda teenime?`

Kui Jos 3:5 kirjeldatakse Jordani ületamist, kasutatakse seejuures heebreakeelset sõna _niphla’ot_ ehk „imetegu“. Sellega kõneldakse tavaliselt Jumala võimsatest, üleloomulikest tegudest, mis näitavad Tema kordumatust (Ps 72:18; Ps 86:10). Hiljem mõtisklesid iisraellased nende tegude üle ja ülistasid Issandat (Ps 9:2) ning kuulutasid Temast rahvaste hulgas (Ps 96:3). Selliste imede hulka loeti Egiptuse nuhtlused (2Ms 3:20; Mi 7:15), Punasest merest läbiminek ja Jumala juhtimine kõrbes (Ps 78:12–16).

Piibli kirjapanijad teadsid ja andsid tunnistust tõsiasjast, et Jumalat, kes maailma lõi, ei ole Tema kätetöö kunagi piiranud ega kitsendanud. Tema jaoks ei ole mitte miski võimatu (heebr „liiga imeline“; Jr 32:17). Tema nimi ja olemus on imelised (Km 13:18) ning Ta ületab meie mõistmise.

Erinevalt teiste rahvaste jumalatest, kes ei suutnud päästa (Ps 96:5; Js 44:8), on Piibli Jumal „elav Jumal“, tegev ja elus, kelle järgijad võivad Teda usaldada ja Tema sekkumist nende heaks oodata.

Prohvet Sakarja kasutas sama mõistet (samast sõnatüvelist, kust tuleb _niphla’ot_), kui ta kuulutas ette Iisraeli tulevikku pärast Babüloonia vangipõlve. Ta nägi, et Jeruusalemm oli täiesti üles ehitatud, linnatänavate ääres istusid eakad inimesed ning mängisid poisid ja tüdrukud. Pealtnäha umbusklikele pealinna elanikele, kelle silme ees püsisid linna hävingu märgid, kuulutas Sakarja: „Nõnda ütleb vägede Issand: Kuigi see on neil päevil ime selle rahva jäägi silmis, kas peaks see olema ime ka minu silmis? küsib vägede Issand. Nõnda ütleb vägede Issand: Vaata, mina päästan oma rahva päikesetõusu maalt ja päikeseloojaku maalt. Ja mina toon nad tagasi Jeruusalemma elama“ (Sk 8:6–8).

`Loe Lk 18:18–27. Kuidas julgustavad Jeesuse sõnad jüngritele sind Jumalat usaldama ka täiesti võimatuna näivas?`

`Mõtted`
