---
title: Pidage meeles
date: 14/10/2025
---

`Loe Jos 4. ptk. Miks käskis Jumal iisraellastel mälestusmärgi rajada?`

Nende kivide eesmärk oli olla „tähiseks“. Heebrekeelne sõna _’ot_ _esineb_ sageli koos sõnaga „imetegu“ ning osutab Jumala tehtud imelistele tegudele (vaata eilset osa), nagu näiteks Egiptuse nuhtlused (2Ms 7:3; 5Ms 4:34). Ühtlasi võib see kanda tähendust „ sümbol“ või „tähis“ ning on siis väline märk sügavamast ehk meie meeli ületavast reaalsusest. Näiteks on vikerkaar lepingu „tähis“ (1Ms 9:12, 13), iisraellaste majade uksepiitadel ja sillustel olevat verd nimetatakse samuti „tundemärgiks“ (2Ms 12:13) ning väga tähelepanuväärsel viisil on hingamispäev loomise ja Jumala pühitseva kohalolu „tähis“ (2Ms 31:13, 17; Hs 20:12).

Antud juhul täidab tähis mälestusmärgi aset ja tuletab igale järgnevale põlvkonnale meelde Jordanist läbimineku imet. Sõna mälestusmärk (_zikkaron_) tuleneb sõnatüvest _zakar_, „meelde jätma, mäletama“ ning tähendab millegi passiivsest meenutamisest enamat. See annab mõista, et meeles oleva nähtusega käib kaasas õige tegevus (5Ms 5:15; 5Ms 8:2). Vana Testamendi ajal oli tavaline, et mälestussambaks pandi püsti kivi (1Ms 28:18–22) ja selle juures toimusid rituaalid, mis panid küsimusi esitama (2Ms 12:26, 27; 5Ms 6:20–25). Selle asemel, et imet ikka ja jälle korrata, paneb Jumal paika mälestusmärgid, mis tuletavad taas meelde Tema suuri tegusid ja ergutavad andma sisukaid vastuseid. Sellepärast pidi tähis olema „igavene“, viidates vajadusele hoida Issanda imetegu Tema rahva ühises mälus pidevalt alles.

Tulevaste põlvkondade tõenäoline küsimus on tähendusrikas, sest see sõnastatakse isiklikus laadis: „Mis kivid need teil on?“ Iga uus põlvkond peab isiklikult nende kivide tähenduse omaks võtma ja arusaadavaks mõtlema. Usku imettegevasse Jumalasse saab elavana hoida ainult juhul, kui iga põlvkond taasavastab enda jaoks Jahve võimsate tegude olulisuse. Seesugune usk teeb suurt vahet Piibli-põhiste _traditsioonide_ ustava järgimise ja _traditsionalismi_ ehk elava põlvkonna surnud religiooni vahel, mis on ilma jäänud oma algsest väärtusest ja kirglikkusest. Lõpuks on meil vaja teha oma Piibli-põhisest usust isiklik usk. Mitte keegi, seda enam meie eelkäijad, ei saa meie eest uskuda.

`Millised on mõningad sinu mälestusmärgid, isiklikud mälestusmärgid, Issandaga koos käidud teest, mis aitavad sul meeles pidada seda, mida Tema on sulle teinud?`

`Mõtted`
