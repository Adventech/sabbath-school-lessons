---
title: Misjonilugu
date: 17/10/2025
---

#### Teele jäänud pisarad ja dressipluusid

_Loo on kirja pannud Andrew McChesney._

Tsitsi Zondo ei suutnud oma silmi uskuda. Oli pime öö Zimbabwes, aga tema nägi talle hinnalist dressipluuside lasti maanteele laiali pudisemas ja inimkogusid, kes neid minema viisid.

Pisarad täitsid ta silmi. Ta oli laenanud raha, et osta need dressipluusid Lõuna-Aafrikast, ega olnud nüüd võimeline võlga tagasi maksma. Tal ei olnud midagi. Kuidas ta lapsed hooldatud saab?

Ta palvetas: „Issand, sina tead, et mul on oma äriga raskusi olnud ja nüüd on juhtunud veel midagi sellist. Kõikide kottide hulgast läks just minu kott ainsana lahti.“

Tsitsi oli pakkinud 60 dressipluusi suurde kotti ning paigutanud selle väikebussi katusele, et sõita Zimbabwe ja Lõuna-Aafrika piirilt oma kodulinna Bulawayosse. Aga poolel teel oli üks reisija väikebussist maha astunud ning tema kotti otsides oli bussijuht avanud ja sulgenud mõningaid kotte väikebussi katusel. Millegipärast ei saanud ta Tsitsi kotti kinni.

Väikebuss oli teekonda jätkanud ja mõne aja pärast peatas selle üks auto, mis vilgutas tuledega. Autojuht ütles, et väikebussilt oli pudenenud dressipluuse sellest ajast peale, kui reisija väljus.

Tsitsi nägi oma õuduseks, et talle oli kotti jäänud ainult 10 dressipluusi.

Väikebussi juht teadis, et vastutus oli temal, aga ta laiutas abitult käsi. „Ma palun vabandust,“ ütles ta Tsitsile. „Mul lihtsalt ei ole raha.“

Kui Tsitsi oli palvetanud, pühkis ta pisarad ära. Kaupade pealt, mida ta Lõuna-Aafrikast tõi, oli ta alati ustavalt kümnise tagastanud ja annetusi andnud ning ta oli kindel, et Jumal kannab tema eest hoolt.

Bulawayos said sõbrad Tsitsi olukorrast kuulda ja tulid kokku, et palvetada. Keegi pakkus talle laenuks raha, et ta saaks Lõuna-Aafrikasse tagasi minna ja dressipluuse juurde osta.

Tsitsi võttis raha palvevastusena vastu ning pöördus tagasi Lõuna-Afrikasse. Uute dressipluusidega suutis ta kõik olemasolevad tellimused täita. Ühtekokku tuli käia neli korda Lõuna-Aafrikas, et kaks laenu tagasi maksta. Aga selle aja jooksul oli Tsitsil alati nii palju raha, et tasuda toidu ja pere kulude eest. Ta jätkas ka kümnise tagastamist ja annetuste andmist.

Tsitsi ei saa aru, kuidas Jumal tegutseb, aga ta ei kahtle selles, et Jumal kannab alati tema eest hoolt.

„Isegi siis, kui ma kaotasin kõik, ei olnud mu pere ega mina kunagi näljas. Meil oli alati toit laual,“ ütles ta. „Kui oled ustav ja annad Issandale kümnise ja annetused, siis aitab Issand sind kõigest läbi.“

_Vaata lühikest Youtube’i videot Tsitsi Zondost veebilehelt: bit.ly/Tsitsi._
