---
title: Issand võitleb teie eest
date: 22/10/2025
---

`Milline oli 2Ms 14:13, 14 ja 25 sõnade kohaselt Jumala algne ja ideaalne plaan iisraellaste osalemiseks sõjategevuses?`

Kriisihetkel, mil Iisraeli rahvas oli sõna otseses mõttes tupikusse aetud, „Mooses vastas rahvale: Ärge kartke, püsige paigal, siis te näete Issanda päästet, mille ta täna teile valmistab! Sest egiptlasi, keda te näete täna, ei näe te edaspidi enam iialgi. Issand sõdib teie eest, aga teie vaikige!“ (2Ms 14:13, 14). Piibliloos öeldakse, et ka egiptlased taipasid sama tõsiasja: „Põgenegem Iisraeli eest, sest Issand sõdib nende poolt egiptlaste vastu!“ (2Ms 14:25)

Jumala imelisest vaheleastumisest abitute iisraellaste heaks, kellel pole sõjalisi oskusi, kujuneb muster. Egiptusest väljaminekust saab mudel, Iisraeli nimel sekkumise musternäide. Lahingut peab Jahve ja Iisraeli lausa kohustatakse mitte võitlema (2Ms 14:14). Jumal on võitleja; algatus kuulub Talle. Tema koostab strateegia, määrab kindlaks meetmed ja korraldab sõjakäigu. Kui Jahve ei võitle Iisraeli eest, siis pole mingit eduvõimalust.

Ellen G. White seletab seda kui tõsiasja esiletõstmist, et Jumala „kavatsuse kohaselt ei pidanud nad tõotatud maad omandama sõjapidamise abil, vaid Tema käskudele allumise ja neile tingimusteta kuuletumise kaudu.“ – Ellen G. White, „The Signs of the Times_“,_ September 2 1880. Just nagu rahva vabastamise puhul Egiptusest, nii pidi Jumal ka edaspidi nende eest võitlema. Nemad pidid ainult vaikima ja olema tunnistajaks Jumala võimsale sekkumisele.

Ajalugu näitab, et iga kord, kui Iisrael usaldas piisavalt Jumalat, ei olnud neil vaja võidelda (vaata 2Kn 19. ptk; 2 Aj 32. ptk; Js 37. ptk). Jumala ideaalplaanis poleks iisraellastel olnud kunagi vaja enda eest võidelda. Pärast Egiptusest väljaminekut näitasid nad üles uskmatust, mille tagajärjeks oli see, et Jumal lubas neil osaleda kaananlaste vastu peetavas sõjas. Samamoodi nagu neil polnud vaja tõsta Egiptusest väljamineku ajal ühtki mõõka egiptlaste vastu, poleks neil olnud vaja võidelda Kaananimaa vallutamise nimel (5Ms 7:17–19).

`„Kui Iisraeli lapsed ei oleks Issanda vastu nurisenud, ei oleks Ta lubanud neil taluda vaenlase sõdimist nende vastu.“ – Ellen G. White, „Lunastuslugu“, orig lk 134. Kuidas võib nurisemine mõjutada meie praegust elu?`

`Mõtted`
