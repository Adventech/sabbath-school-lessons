---
title: Issanda sõjaväe vürst
date: 19/10/2025
---

`Loe Jos 5:13–15. Mida räägib see tekst Kaanani vallutamise tagamaadest?`

Iisrael on just Jordanist läbi tulnud ja vaenlase pinnale astunud. Nende ees seisab Jeeriko kindlus, mille väravad on kõvasti kinni (Jos 6:1). Siiamaani ei tea rahvas mingist lahingustrateegiast midagi. Veelgi murettekitavam on, et Iisraelil on ainult lingud, odad ja nooled, aga vallutada tuleb linn, mis on kindlustatud vastu panema pikale piiramisele.

Joosua küsimuse peale, kes on tema juurde tulnud võõras, saab ta üsna salapärase vastuse: „Ei kumbagi.“ Külalise vastus näitab, et Ta ei ole nõus end paigutama Joosua ette antud jaotusse. Ühesõnaga, põhiküsimus pole selles, kas Tema on Joosua poolel, vaid kas Joosua on Tema poolel.

`Võrdle omavahel Jos 5:14, 15 ja 2Kn 6:8–17; Ne 9:6 ja Js 37:16. Mida said teada Issanda sõjaväe vürsti kohta?`

Kuigi „Issanda sõjaväe vürst“ on heebreakeelses Piiblis ainukordne väljend, viitab kombinatsioon „vürst“ ja „väed“ alati väejuhile. Pühakirjas viitab sõna „vägi, suur hulk“ kas sõjaväeosadele, arvututele inglitele või ebamaiste olevuste hulkadele.

Kristus, kes polnud veel lihasse tulnud, ilmub Joosuale küll liitlasena, lausa Iisraeli väe ülemjuhatajana. Kuid ühtlasi näitab Ta end Joosua ja kaananlaste konfliktist kaugelt suuremasse võitlusse kaasatud inglite nähtamatu, ent tegeliku sõjaväe ülemjuhatajana. Joosua vastus annab selgelt märku sellest, et ta taipab vürsti olemust. Vürst tähendab Jumalat ning Joosua langeb sügava austuse ja kummardamise märgiks Tema ette silmili maha (Jos 5:14; 1Ms 17:3; 2Sm 9:6; 2Aj 20:18). Joosua on valmis vastu võtma lahinguülesande sõjakäigu jaoks, mis on oluline osa kaugelt suuremast konfliktist, kuhu on kaasatud vägede Issand ise.

`Millise julgustuse saame ja peaksime saama teadmisest, et „Issanda sõjaväe vürst“ on kaitsmas oma rahvast?`

`Mõtted`
