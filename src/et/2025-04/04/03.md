---
title: Sõda taevas
date: 20/10/2025
---

`Joosua sai aru, et see lahing on osa suuremast konfliktist. Mida teame sellest konfliktist, millega isegi Jumal on seotud? Loe Ilm 12:7–9; Js 14:12–14; Hs 28:11–19 ja Tn 10:12–14.`

Jumal asustas universumi vastutusvõimeliste olevustega. Ta andis neile vaba tahte, mis oli selle eelduseks, et nad on võimelised armastama. Nad võisid valida, kas tegutseda Jumala tahtega kooskõlas või selle vastu. Inglitest kõige mõjuvõimsam, Lutsifer, hakkas Jumalale vastu ning tõmbas endaga kaasa palju ingleid.

Jesaja ja Hesekiel viitavad sellele konfliktile, kuigi osa piibliseletajaid püüab piiritleda Js 14. peatüki ja Hs 28. peatüki tähenduse Paabeli kuningaga ja Tüürose valitsejaga. Ometi on piibellikus tekstis vihjed, mis juhivad sõnaselgelt tähelepanu kõrgemale tegelikkusele. Paabeli kuningat kujutatakse olevat taevas Jumala trooni juures (Js 14:12, 13) ning Tüürose kuninga kohta öeldakse, et ta asus Eedenis, oli kaitsva keerubina Jumala pühal mäel (Hs 28:12–15). Eelkirjeldatu pole tõsi ei Paabeli ega Tüürose kuninga kohta.

Samuti ei saa maiste kuningate kohta öelda, et nad olnuksid laitmatud ja „eeskujulikkuse pitserimärgid“. Järelikult osutavad need tegelased Paabeli ja Tüürose tegelikest kuningriikidest kõrgemalseisvale.

Jesaja esitab „pilkelaulu“ (heebrea keeles _mashal_), mille tähendus ulatub kaugemale vahetust ajaloolisest kontekstist. Antud juhul saab Paabeli kuningast vastuhaku, iseolemise ja uhkuse musternäide. Samamoodi teeb Hesekiel vahet Tüürose vürsti (Hs 28:2) ning Tüürose kuninga vahel (Hs 28:11, 12), mispuhul maistes valdustes toimetav vürst hakkab sümboliseerima pealikut, kes tegutseb taevases valduses.

Tn 10:12–14 sõnade kohaselt takistavad mässulised taevased olevused Jumala eesmärkide täitumist maa peal. Sellise taeva ja maa vahelise seose valgel tulebki meil mõista jumaliku heakskiidu saanud Iisraeli sõdu. Peame tunnistama need Jumala ja Saatana vahelise, hea ja kurja vahelise suure võitluse maisteks ilminguteks, mille kõige lõppeesmärk on, et pattulangenud maailmas saaks taastatud Jumala õiglus ja armastus.

`Mil moel näeme meid ümbritsevas maailmas ning enda elus hea ja kurja vahelise kosmilise võitluse olemasolu?`

`Mõtted`
