---
title: Issand on sõdalane
date: 21/10/2025
---

`Loe 2Ms 2:23–25; 2Ms 12:12, 13 ja 2Ms 15:3–11. Mida tähendab, et Jumal on sõdalane?`

Egiptuses viibitud pika aja jooksul olid iisraellased unustanud oma esivanemate tõelise Jumala. Nagu nende kõrberännaku jooksul sageli näha, oli Aabrahami, Iisaki ja Jaakobi Jumala tundmine tuhmunud ning nad olid seganud oma usutavadesse paganlikke osiseid (võrdle 2Ms 32:1–4). Egiptlaste rõhumise all hüüdsid nad Issanda poole (2Ms 2:23–25) ja Issand sekkus õigel ajal nende heaks.

Ometi oli Moosese teise raamatu esimeses 12 peatükis kirjeldatud konflikt suurem kui lihtsalt võimuvõitlus Moosese ja vaarao vahel. Muistse Lähis-Ida sõjakäsituse järgi peeti rahvastevahelisi kokkupõrkeid vastavate rahvaste jumalate vahelisteks kokkupõrgeteks. 2Ms 12:12 kuulutab, et vaarao üle kohut mõistes langetas Issand üksiti kohtuotsuse Egiptuse jumalatele, nendele võimsatele deemonitele (3Ms 17:7; 5Ms 32:17), kes seisid Egiptuse ängistava võimu ja ülekohtuse sotsiaalsüsteemi taga.

Lõppude lõpuks peab Jumal sõda patuga ega luba sellisel võitlusel igavesti kesta (Ps 24:8; Ilm 19:11; Ilm 20:1–4, 14). Kõik pattulangenud inglid ning samuti ka kõik inimesed, kes on kindlalt ja pöördumatult samastanud ennast patuga, hävitatakse. Selle valgel tuleb võitlust Kaananimaa elanike vastu pidada eelmainitud võitluse varasemaks etapiks, mis tipnes ristil ja jõuab lõpule viimases kohtus, mil Jumala õiglus ja armastav iseloom süüst vabastatakse.

Kaananlaste täielikku purustamist tuleb mõista piibelliku maailmavaate alusel, kus Jumal osaleb kosmilises konfliktis universumis olevate kurjuse esindajate vastu. Tegelikult on kaalul Jumala nimi ja Tema iseloom (Rm 3:4; Ilm 15.3).

Kuna patt on saanud osaks inimese olemasolemisest, ei saa keegi jääda erapooletuks. Saab olla kas Jumala poolt või kurjuse poolt. Sellist tagapõhja arvesse võttes peab kaananlastele lõpu tegemises nägema lõpukohtu eelvaadet.

Suure võitluse tegelikkus võimaldab olla vaid ühel või teisel poolel. Kuidas teada, kummal poolel sa päriselt oled?

`Mõtted`
