---
title: Paremuselt teine valik
date: 23/10/2025
---

`Loe 2Ms 17:7–13 ja Jos 6:15–20. Milliseid sarnasusi märkad kahe kõnealuse sõjakäigu kirjelduses? Mis on erinevused?`

Egiptusest väljamineku järel võitles Iisrael esimest korda siis, kui iisraellased kaitsesid ennast amalekkide eest (sellest kirjutab 2Ms 17. ptk). Iisraellased olid näinud oma silmaga Jumala kõikvõimsat väge mõlemal puhul – egiptlastele häda tuues ja iisraellasi vabadusse juhtides. Oleme näinud, et Jumala algse plaani järgi ei pidanud Iisrael võitlema teiste rahvastega (2Ms 23:28; 2Ms 33:2). Ent natuke aega pärast Egiptusest vabastamist hakkasid iisraellased teekonnal nurisema (2Ms 17:3) ja kippusid suisa kahtlema, kas Jumal on nende hulgas. Just sel ajal tuligi Amalek nendega võitlema. Tegemist polnud juhusega. Jumal lubas amalekkidel Iisraeli rünnata selleks, et nad õpiksid veel kord Teda usaldama.

Andmata oma põhimõtetes järele, tuleb Jumal alla oma rahva tasemele ning kutsub neid pidevalt tagasi ideaalplaani juurde: täielikult ja jäägitult usaldama jumalikku sekkumist. Käsud sõja puhuks (5Ms 20. ptk) anti õigupoolest alles pärast 40 aasta pikkust kogemust kõrbes, mille põhjustas ka Iisraeli uskmatus. Uued olukorrad nõudsid uusi toimimisviise ning alles siis tegi Jumal Iisraelile kohustuseks kaananlased täielikult hävitada (5Ms 20:16–18).

Lisaks tõsiasjale, et sõda muutus Iisraeli jaoks paratamatuseks, katsuti selle abil läbi ka nende ustavus Jumalale. Jumal ei loobunud rahvast, ent lubas neil olla Tema võimsuse tunnistajad kogemuse kaudu, milles nad Temast täielikult sõltusid.

Iisraellaste osalemine vallutuses tuleb ilmselgelt esile järelduses, mille Joosua oma raamatu lõpus teeb. Siin öeldakse, et kaananlased võitlesid iisraellaste vastu (Jos 24:11). Kuigi Jeeriko müüride kokkuvarisemine oli Jumala ime, tuli Iisraeli rahval lahingus aktiivselt kaasa lüüa ja seista silmitsi linnaelanike visa vastupanuga.

Iisraeli osavõtt sõjategevusest kujunes viisiks, kuidas arendada tingimusteta usaldust Jahve abisse. Ometi tuletati iisraellastele alati meelde (Jos 7:12, 13; Jos 10:8), et iga lahingu tulemus oli lõpuks Issanda käes ja nemad said sõjalise kokkupõrke tulemust mõjutada ainult sellega, kas neil oli Issanda tõotustesse usku või mitte. Valik tuli teha neil.

`Mõtted`
