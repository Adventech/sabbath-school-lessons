---
title: Misjonilugu
date: 24/10/2025
---

#### „Mida te tahate?“

_Loo on kirjutanud Laurie Denski-Snyman._

Üks misjonär ja tema kohalik kaaslane müüsid kristlikke raamatuid Lõuna-Aasias ühe suurlinna ümbruses. Elanike religioosne pühendumus paistis silma nende riietest ja välimusest. Naised kandsid salle; meestel olid pikad habemed. Nii mõnelgi inimesel oli laubal tume laik sellest, et nad olid pikkate palvete ajal olnud silmili vastu põrandat.

Ühes majas tuli tigeda näoga mees esivärava juurde. „Mida te tahate?“ küsis ta tõredalt ega avanud väravat.

„Me teeme teie kogukonnas üht projekti ja müüme raamatuid,“ ütles misjonär David. „Kas oleksite nõus kulutama mõne minuti, et neile raamatutele pilk heita?“

„Olen minuti pärast tagasi,“ ütles mees karedalt ja läks.

Misjonäri kohalik kaaslane Maria oli hirmul. „Palvetame,“ ütles ta. „Ta tundub hirmutav. Ma arvan, et ta on fanaatik, oma usu äärmuslik liige.“

„Ehk on ta lihtsalt näljane,“ ütles David. Oli see aeg aastas, mil pühendunud usklikud mehed terve kuu jooksul päevasel ajal paastusid.

Siis tuli mees tagasi. „Miks te sisse ei tule?“ küsis ta.

Majas sees rääkis ta äkiliselt. „Mida te tahate?“ küsis ta.

David võttis kotist välja mõne terviseteemalise raamatu.

Mees tundus olevat huvitatud. „Minu naisele pakuvad need huvi, sest ta on toitumisnõustaja,“ ütles ta ning kutsus naise, et too tuleks ja raamatuid vaataks.

Kui mees ja naine raamatuid sirvisid, kommenteeris mees õhinal: „Vau, see on tõesti hea“ ja „Sellest paistab abi olevat.“

Siis küsis mees keerutamata: „Kelle heaks te töötate?“

„Me oleme seitsmenda päeva adventistid,“ vastas David.

Mees tõusis äkitselt püsti ja läks minema. Siis tuli ta tagasi ja istus. Ta vaatas külalisi üksisilmi. Vaikus muutus ebameeldivaks.

Naine katkestas vaikuse. „Teate, ma olen adventistide klient,“ ütles ta. „Nad on väga head inimesed. Aga ma tõesti ei tea nendest kuigi palju.“

Mees hakkas toas ringi käima. Ta tundus olevat ärritunud. Siis istus ta jälle.

„Millised need teised raamatud on, mis teil on?“ küsis ta naine.

David avas koti ja võttis välja „Suure võitluse“. „See raamat räägib tervenisti ehtsast armastusest, ehtsast andestusest ja ehtsast rahust,“ ütles ta.

Naine lehitses raamatut põnevusega. David näitas talle ka raamatuid „Tee Kristuse juurde“ ja „Mõtteid Õndsakskiitmise mäelt“. Mees tõusis püsti, vaatas külalistele otsa ja istus maha. Tema naine küsis: „Mida te usute?“

Mees tõusis jälle püsti ja kõndis ringi. Tundus, et ta oli otsustanud kuulata iga sõna. Ta tõmbas välja mobiiltelefoni ja hakkas vestlust salvestama.

_Palveta misjonäride pärast, kui nad püüavad kuulutada evangeeliumi maailma eri paigus. Täname sind hingamispäevakooli misjoniannetuse eest, mis toetab misjonäre. Loe loo ülejäänud osa järgmisel nädalal._
