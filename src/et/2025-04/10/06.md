---
title: Joosua ja meie
date: 04/12/2025
---

`Joosua kui tüüp osutab Jeesuse Kristuse tööperioodist kaugemale, tüübi täitumiseni Kristuse ihus ehk koguduse elus. Mis mõttes on sõjad, mida Iisrael Joosua juhtimisel pidas, eelvaade koguduse vaimulikest võitlustest? Mille poolest need erinevad? Vaata 1Tm 1:18; 2Tm 4:7; Ef 6:10–12; 2Kr 10:3–5 ja Ap 20:32.`

Uue Testamendi kirjutajad märkavad Joosua tüpoloogia eklesioloogilist (koguduse eluga seotud) täitumist. Kristuse ihu ehk koguduse liikmed on haaratud vaimulikku sõtta kurjuse jõudude vastu. Ometi tunnevad nad rõõmu Jumala armus hingamisest (Hb 4:9–11) ja oma vaimuliku pärisosa õnnistustest.

`Mida kirjutatakse neis tekstides Joosua tüpoloogia lõpliku täitumise kohta? 1Pt 1:4; Kl 3:24; Ilm 20:9; Ilm 21:3.`

Joosua tüpoloogia lõplik ja täielik täitumine toimub Jeesuse Kristuse teisel tulekul (apokalüptiline/eshatoloogiline aspekt). Joosua elust kumas Jumala iseloom läbi niivõrd, et tema elu teatud küljed muutusid prohvetlikuks eeltähenduseks Messia tegevusele ja isikule.

Meie jaoks praegu on Messias juba tulnud. Tema teenimistööd ei ole vaja ette kuulutada, ent ikkagi on meil eesõigus peegeldada Tema iseloomu, see tähendab kirkust, mida Kristus igatses oma jüngritega jagada (Jh 17:22) ja mis võib saada meie omaks Kristuse iseloomu üle mõtisklemise teel (2Kr 3:18). Mida rohkem me Jeesusest mõtiskleme, seda rohkem peegeldame Tema iseloomu ilu. See paneb aluse sihile, kuhu peaks meie igapäevane teekond koos Kristusega jõudma. Just sellepärast on väga tähtis võtta iga päev aega Jumala Sõna jaoks. Just sellepärast peaksime võtma aega, et mõtetes peatuda Jeesuse elu, iseloomu ja õpetuste juures. Vaadates me muutume.

`Joosua, tüüp, küsis iisraellastelt: „Kui kaua te olete nii loiud, et te ei lähe pärima maad, mille teile on andnud Issand, teie vanemate Jumal?“ (Jos 18:3). Kuidas sõnastaks Joosua antitüüp Jeesus selle küsimuse praegu?`

`Mõtted`
