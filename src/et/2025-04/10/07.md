---
title: Toetav Mõte
date: 05/12/2025
---

„Kristuse aja inimesed ei mõistnud Tema missiooni... Traditsioonid ja inimeste reeglid ning seadused varjasid nende eest õppetunnid, mida Jumal soovis edasi anda. Need reeglid ja tavad hakkasid takistama tõelise religiooni mõistmist ja kogemist. Kui siis saabus Tõelisus Kristuse isikus, ei tundnud nad Temas ära kõigi eeskujude täitumist, kogu varjuteenistuse olemust. Nad hülgasid Ta ning klammerdusid oma ettekujutuste ja tarbetute tseremooniate külge. Jumala Poeg oli tulnud, kuid nemad nõudsid ikka märki. Kuulutusele „Parandage meelt, sest taevariik on lähedal“ reageerisid nad ime nõudmisega (Mt 3:2). Kristuse evangeelium oli nende jaoks komistuskivi, sest nad nõudsid Päästja asemel märke. Nad ootasid, et Messias tõestaks oma õigust võimsate vallutustega ning rajaks oma riigi maiste kuningriikide varemeile. Tähendamissõnas külvajast annab Kristus vastuse just sellele ootusele. Jumala riik ei valitse relvade jõul ega vägivalla abil, vaid inimsüdametesse uue põhimõtte istutamise kaudu.“ – Ellen G. White, „Kristuse tähendamissõnad“, orig lk 34, 35.

„Kogudus vajab ustavaid Kaalebeid ja Joosuaid, kes on valmis igavese elu omaks võtma Jumala lihtsal tingimusel – tuleb olla sõnakuulelik. Meie kogudused kannatavad töötegijate nappuse tõttu. Maailm on meie põld. Misjonäre vajatakse linnades ja külades, mis on ebajumalakummardamisega kindlamalt seotud kui paganad idamaal, kes pole kunagi tõevalgust näinud. Tõeline misjonimeelsus, mis teeb selle ülevaks elukutseks, on koguduse maha jätnud; nende süda ei põle enam armastusest inimhingede vastu ja soovist juhtida nad Kristuse karja juurde. Me tahame tõsimeelseid töötegijaid. Kas keegi vastab hüüdele, mis kerkib üles igal veerandaastal: „Tule ... ja aita meid“?“ – Ellen G. White, „Tunnistused kogudusele“, 4. kd, lk 156.

**Küsimused aruteluks:**

`1. Kuidas aitab piibellik tüpoloogia sul paremini mõista Jeesuse Kristuse tegevust sinu heaks?`

`2. Mis suhtes on su vaimulik võitlus nagu Kaanani vallutamine ja mille poolest see erineb?`

`3. Mõtiskle Joosua tüpoloogia täieliku täitumise üle. Kuidas annab pilt valuta, kannatusteta ja surmata maailmast meile oma igapäevaelu võitlustes tegeliku lootuse?`

`4. Joosuast peegeldus Jumala iseloom sel määral, et ta oli ettetähendus Kristuse teenimistööst. Millisel praktilisel moel saad lubada Jeesusel peegeldada oma iseloomu sinus rohkem kui praegu?`

`Mõtted`

---

  
Annetus >> kohalik kogudus [toeta.advent.ee](https://toeta.advent.ee/)  
  
Päikeseloojang 15.26
