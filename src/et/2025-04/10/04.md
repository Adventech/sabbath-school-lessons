---
title: Joosua, tüüp
date: 02/12/2025
---

`Mis tähtsust on piibelliku tüpoloogia valguses Moosese ja Joosua elu mitmel ühisjoonel? Vaata 2Ms 3:1, 2; Jos 1:1–3; 4Ms 13:1, 2; Jos 2:1; 2Ms 3:5; Jos 5:15.`

Nagu esimesel nädalal leidsime, tuuakse Joosua esile uue Moosesena, kes kordab teise põlvkonna elus Egiptusest väljamineku kõige märkimisväärsemaid samme. Issand kohtub Joosuaga isiklikult, et teda ametisse määrata, just nagu Ta tegi Moosesega. Iisraeli kuulsus tekitab kummagi juhtimise all rahvaste seas hirmu. Mooses juhib Iisraeli siis, kui avaneb läbipääs Punasest merest; Joosua juhib Iisraeli siis, kui minnakse imeliselt läbi Jordanist. Kummalegi juhile tuletatakse meelde ümberlõikamise vajalikkust ja paasapüha tähtsust. Mannat hakkab maha sadama Moosese ajal ja see lõppeb Joosua ajal. Kumbki saab korralduse võtta sandaalid jalast. Kummagi väljasirutatud käsi annab märku Iisraeli võidukusest. Mooses annab juhised maa jaotamiseks ja pelgulinnade sisseseadmiseks. Joosua täidab need juhised. Kumbki pöördub rahva poole hüvastijätukõnega ja uuendab oma tööperioodi lõpul rahva jaoks lepingut.

`Uuri 5Ms 18:15–19; 5Ms 34:10–12; Jh 1:21; Ap 3:11–16 ja Ap 7:37. Kes täidab Moosese ettekuulutuse sellisest prohvetist nagu tema? Kuidas sobitub sellesse pilti Joosua?`

Joosua elu on Moosese ettekuulutuse osaline täitumine (5Ms 18:15, 18). Kuid Moosese ettekuulutus ei täitu siis veel lõplikus mõttes. Lõplikult saab selle ettekuulutuse lõpule viia (ehk täita) ainult Messias. Tema tunneb Isa väga lähedaselt (Jh 1:14, 18); Tema on tõeline ja ilmutab Jumalat tõepäraselt (Lk 10:22; Jh 14:6; Mt 22:16). Jumal paneb tõepoolest oma sõnad Tema suhu (Jh 14:24). Nii saab kummagi mehe – Moosese ja Joosua – elust tulevase Messia, Jeesuse tüüp.

`Kuivõrd on sinu usutee keskpunktis Jeesus? Miks peab Jeesus ja see, mida Ta on sinu heaks teinud, olema sinu kristliku kogemuse alus?`

`Mõtted`
