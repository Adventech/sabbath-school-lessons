---
title: Tõene Joosua, antitüüp
date: 03/12/2025
---

Joosua lugu tuleb näha läbi tüpoloogia prisma. Sõjad, mida Joosua juhtis, on ajaloolised sündmused, Iisraeli ajaloo lahutamatu osa. Nende sõdade eesmärk oli asustada iisraellased tõotatud maale, kus nad võisid rahus rõõmu tunda neile jagatud pärisosal ning rajada Jumala seaduse põhimõtetel põhineva ühiskonna.

Hiljem jutustavad Vana Testamendi kirjutajad, näiteks Jesaja, kuidas Messia tegevuse hulka kuulub ka „laastatud pärisosade“ jagamine oma rahvale (Js 49:8). Nad kasutavad sama sõnavara, mis esineb Joosua raamatus vägagi sageli. Nagu Joosua ülesandeks oli jaotada maa iisraellastele, nii annab Messias, keda kujutatakse uue Joosuana, uuele Iisraelile vaimuliku pärisosa.

`Loe Hb 3:7–4:11. Kuidas kinnitab Uus Testament, et Joosua, uus Mooses, on Jeesuse Kristuse tüüp?`

Uue Testamendi kirjutajad iseloomustasid Jeesuse Kristuse teenismistöö paljusid tahke Joosua töö seisukohast. Nagu Joosua astus Kaananisse pärast seda, kui ta oli rännanud 40 aastat kõrbes, nii asus „antitüüpiline Joosua“, Jeesus, oma maapealse teenimistöö juurde pärast seda, kui oli olnud 40 päeva kõrbes (Mt 4:1–11; Lk 4:1–13), ja oma taevase teenistuse juurde pärast seda, kui oli olnud 40 päeva selle maailma kõrbes (Ap 1:3, 9–11; Hb 1:2).

Pärast seda, kui Jeesus ristiti Jordani jões (Tema „läbiminek Jordanist“ [Mt 3:13–17; Mk 1:9–11]), tsiteerivad evangeeliumikirjutajad Ps 2:7, Messiast kõnelevat psalmi, ja Js 42:1, laulu Jahve kannatavast Sulasest (Mt 3:17; Mk 1:11; Lk 3:22). Järelikult tõuseb Jeesus ristimise kaudu esile jumaliku sõdalasena, kes – tänu surmani ustavale ja sõnakuulelikule elule – peab Jahve sõda kurjuse jõudude vastu. Tema elu ja ristisurm toob kaasa Saatana väljaheitmise; Tema juhtimisel vallutatakse meie vaimsed vaenlased, Ta pakub vaimulikku puhkust oma rahvale ja jaotab pärandiosa lunastatutele (Ef 4:8; Hb 1:4; Hb 9:15).

`Mida tähendab võimalus „puhata/hingata“ selles, mida Kristus on meie heaks teinud? Ehk siis, kuidas saab olla kindel, et Jeesus on meie heaks võitnud Saatana?`

`Mõtted`
