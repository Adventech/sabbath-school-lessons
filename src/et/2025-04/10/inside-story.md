---
title: Misjonilugu
date: 05/12/2025
---

#### Usaldada Jumala ajakava

_Loo on kirja pannud Andrew McChesney._

Neli aastat väitles Kim Sung oma vanematega iga kord, kui ta tuli Filipiinide adventülikoolist, kus ta õppis teoloogiat, õppevaheaegadel koju Lõuna-Koreasse. Lõpetamise järel, kui ta tegi Lõuna-Koreas magistrikraadi teoloogias, jätkas ta adventistide põhiliste tõekspidamiste reklaamimist. Väitlused muutusid nii innukaks, et Suni vanemate kogudus korraldas palveöid tema vanemate jaoks, kellest üks oli koguduse diakon ja teine diakoniss. Umbes 100 inimest palvetasid, et vanemaid ei kõigutataks nende kogudusest lahkuma. Lõpuks palus ema Sunil lakata Piibli üle arutlemast.

Sun kohkus, kuni ta kuulis üht pastorit ütlemas, et Jumalal on iga inimese jaoks eriline plaan. Ta taipas, et tema plaan oma vanemate jaoks ei pruugi olla Jumala plaan. Ta otsustas palvetada ja usaldada Jumala ajakava. Ta ei rääkinud kaks aastat oma vanematega Piiblist.

Vahepeal lõpetas Sun magistriõpingud ja sai koguduses töö. Ta unistas pastoriks saamisest, aga ei saanud sellist tööpakkumist.

Ajapikku hakkas ema arutlema, kas tema uskumused ei takista poja unistuste täitumist. Ta kuulis pealt, kui keegi küsis, kas Suni vanemad olid adventistid, ja poeg vastas, et nad kuuluvad teise uskkonda. Ema küsis pojalt otse: „Kas see oleks sulle kasulik, kui me liituksime sinu kogudusega?“

Sun sai aru, et vanemad muretsesid tema tuleviku pärast. Aga ta ei tahtnud, et nad hakkaksid adventistideks tema pärast. „See ei oleks mulle kasuks,“ vastas ta. „Te peate uurima Piiblit enda jaoks ja siis otsustama.“

Sun tutvustas vanemaid nende piirkonna pastorile ja nad asusid Piiblit uurima. Ükski Suni esitatud väide Piiblist polnud viie aasta jooksul neid veennud. Aga kui nad Piiblit nüüd uurisid, nägid nad neis tõdedes Jeesuse armastust, mida polnud varem märganud. Kahe kuu pärast liitusid nad adventkogudusega.

Sun oli ääretult õnnelik! Ta oli oma peres esimene adventist ja nüüd olid tema vanemad temaga liitunud. Talle meenus rõõm, mida ta oli tundnud aastaid tagasi, kui muutus selle mehe elu, kelle tema oli Filipiinidel Jeesusega tuttavaks teinud. Talle meenus oma tookordne igatsus saada täiskohaga misjonäriks.

Sun otsustas minna tagasi Filipiinidele ja olla misjonär 1000 Misjonäri Liikumises, organisatsioonis, mis on üks osa Seitsmenda päeva Adventistide Lõuna-Aasia ja Vaikse ookeani Divisjonist.

_Kim Sun on 1000 Misjonäri Liikumise asejuht. Selle liikumise peakorter, mis asub Silangis, Filipiinidel, ehitati 1996. aasta kolmeteistkümnenda hingamispäeva annetuse abil. Loe järgmisel nädalal edasi._
