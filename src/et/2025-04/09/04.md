---
title: Maa paneb proovile
date: 25/11/2025
---

`Loe Jos 13:1–7. Kaananimaa oli küll Jumala kingitus, aga millised raskused kaasnesid selle omandamisega?`

Arvestades asjaolu, et iisraellased olid mitu sajandit elanud orjuses, olid nende sõjandusalased oskused maa vallutamiseks küündimatud. Nende isandad egiptlased polnud ka kõigi oma oskuste ja hästivarustatud sõjaväega suutnud seda püsivalt hõivata. Egiptlased ei vallutanud Kaananimaad kunagi täielikult, kuna sealsed müüridega linnad olid alistamatud. Nüüd kästi endisel orjarahval vallutada maa, mida nende endised peremehed polnud suutnud alistada. Kui nad selle maa üldse oma valdusesse saavad, siis ainuüksi Jumala armust, mitte aga oma jõupingutuste tulemusena.

Joosua raamatu 13.–21. peatükk käsitleb maa jaotamist Iisraeli eri suguharude vahel. Iisraelile räägib see jaotamine neile välja jagatavast maa-alast, kuid ühtlasi ka selle ala sees veel hõivata tulevast. Iisraellased pidid hakkama turvaliselt elama maal, mille Jumal oli neile justkui pärandanud. Nemad olid Jumala omandis oleva maa õiguspärased ja seaduslikud rentnikud. Ometi pidi inimese vastus Jumala algatusega kokku klappima. Joosua raamatu esimene pool näitab, kuidas Jumal andis rahvale maa, ajades kaananlased sammhaaval välja; raamatu teine pool annab teada, kuidas Iisrael maad sammhaaval endale võtab ja asustab.

Vallutamise selline keerukus illustreerib meie päästmise kulgu. Sarnaselt Iisraeliga ei saa me pääste ärateenimiseks midagi teha (Ef 2:8, 9). See on kingitus, täpselt samamoodi, nagu maa oli Jumala kingitus Iisraelile nende ja Tema vahelise lepingulise suhte alusel. Kindlasti ei olnud aluseks inimeste teened (vaata 5Ms 9:5).

Aga selleks, et iisraellased saaksid Jumala kingitust nautida, tuli neil võtta enda kanda kõik sellel maal elamisega kaasnevad kohustused. Täpselt nii tuleb meil läbida meie pühitsemise protsess armastavas sõnakuulelikkuses Jumala riigi kodanikuks olemise nõuetele. Paralleel Iisraelile armust antud maa ja meile armust antud pääste vahel on küllaltki lähedane, ehkki mitte päris sama. Meile on antud imeline kingitus, ent see on midagi, mille võime kaotada, kui me pole hoolsad.

`Kuidas seisavad tänase päeva kristlased silmitsi sarnaste väljakutsetega nagu inimesed, kes hõivasid tõotatud maad? Vaata Fl 2:12; Hb 12:28.`

`Mõtted`
