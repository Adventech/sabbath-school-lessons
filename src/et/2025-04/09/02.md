---
title: Eeden ja Kaanan
date: 23/11/2025
---

`Loe 1Ms 2:15 ja 1Ms 3:17–24. Millised tagajärjed olid pattulangemisel esimese inimpaari elukohaga seoses?`

Loomisel paigutas Jumal Aadama ja Eeva täiuslikku keskkonda, kus oli küllus ja ilu. Esimene inimpaar kohtus oma Loojaga nende jaoks valitud armsas elupaigas, mis rahuldas kõik nende kehalised vajadused. Lisaks sellele, et Jumal rääkis nendega otse, oli kogu Eedeni aed õppekeskus, kus Aadam ja Eeva said huviga pilku heita Jumala iseloomule ja elule, mida Ta oli nende jaoks kavandanud. Kui nad murdsid usaldusliku ühenduse oma Loojaga, muutus seetõttu ka nende side Eedeni aiaga ning selle sideme purunemise märgiks tuli neil aiast lahkuda. Nii sai Eedeni aiast küllusliku elu sümbol ning me leiame taas sama mustri tõotatud maa temaatikas.

`Mismoodi tajusid usuisad maa kohta antud tõotust? (Vaata 1Ms 13:14, 15; 1Ms 26:3, 24; 1Ms 28:13.) Mida tähendab sinu meelest meie, adventistide jaoks elada tõotuste pärijaina (Hb 6:11–15)?`

Kui Aabraham astus selle maa pinnale, mida Jumal oli talle näidanud, sai see maa usu kaudu tema ja ta järeltulijate jaoks tõotatud maaks. See jäi tõotatud maaks 400 aastaks. Usuisad polnud selle maa tegelikud omanikud; see ei kuulunud neile sellisel kujul, et nad saanuks seda oma lastele edasi pärandada. Pigem kuulus see Jumalale, nii nagu Eedeni aed oli kuulunud Talle. Aadam ja Eeva ei teinud midagi, mis andnuks neile õiguse Eedeni aiale, samuti ei andnud ka Iisraelil maa väärimiseks mingit panust. Tõotatud maa oli Jumala algatusele toetuv Jumala kingitus. Iisraelil ei olnud selle maa omamiseks seaduslikku õigust ega hagi (5Ms 9:4–6); nad võisid selle omandada ainuüksi Jumala armust.

Usuisad olid tõotuste pärijad, kuni need täitusid. Kristuse järelkäijatena oleme meie pärinud veel paremad tõotused (Hb 8:6), mis täituvad juhul, kui hakkame „tegema nende moodi, kes usu ja kannatlikkuse tõttu pärivad, mis on tõotatud“ (Hb 6:12, RSV).

`Mõtted`
