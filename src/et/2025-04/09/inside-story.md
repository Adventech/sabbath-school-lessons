---
title: Misjonilugu
date: 28/11/2025
---

#### Ebameeldiv tunnistus

_Loo on kirja pannud Andrew McChesney._

Lõuna-Korea teismeline üliõpilane Kim Sun õppis adventülikoolis Filipiinidel. Pärast seda, kui ristiti mees, keda Sun oli kutsunud evangeelsetele koosolekutele, arutles ta selle üle, kas tema saab ukselt uksele käimisega karjääri teha. Ta ei olnud adventist ja oli esimest korda käinud ukselt uksele.

„Mida me sellega tegime?“ küsis ta pastorilt, kes oli koos üliõpilastega ukselt uksele käinud. „Kas seda nimetatakse ühiskondlikult kasulikuks tööks?“

Pastor naeratas. „Ei,“ ütles ta. „Seda nimetatakse misjonitööks.“

„Kas selline täiskohaga töökoht on olemas?“ küsis Sun.

„Jah,“ ütles pastor. „Seda nimetatakse misjonäriks olemiseks.“

„Kas mina ka saan seda tööd teha?“

„Jah. Sissetulek pole väga suur, aga sa saad seda teha.“

„Kuidas ma seda saan teha?“

„Sul tuleb vahetada medõeks õppimine teoloogia õppimise vastu.“

„Oo, ma pean ema käest küsima.“

Sun õppis Filipiinidel, kuna tema vanemad tahtsid, et ta oma elus midagi korda saadaks. Varem oli ta elanud enesele.

Kui Sun oma emaga rääkis, küsis ta, kas võiks vahetada eriala.

Ema oli segaduses. „Mis see teoloogia on?“ küsis ta.

„Teoloogia teenib kogudust,“ ütles noormees ja lisas, et palk võib olla väike.

Ema teatas, et Sun võib õppida teoloogiat, kui ta viib ühtlasi lõpule õendusõpingud.

„Aga õendus ei tähenda minu jaoks kuigi palju,“ ütles Sun.

Siis tuli emal mõte. Ema eesmärk ei olnud, et poeg oleks rikas, vaid et ta oleks hea inimene. „Kui sa õpid teoloogiat, kas sa võid siis suitsetada ja alkoholi tarvitada?“ küsis ta.

Kui poeg vastas eitavalt, hüüatas ema: „Siis vaheta, palun, oma eriala!“

Sunile meeldis teoloogia. Ta õppis tundma seitsmenda päeva hingamispäeva piibellikku alust. Ta luges Taanieli ja Ilmutusraamatu prohvetikuulutusi. Ta ristiti.

Kui Sun koolivaheaegadel kodus viibis, püüdis ta veenda isa-ema enda uusi tõekspidamisi omaks võtma. „Ema ja isa, istume maha ja ma räägin teile,“ ütles ta. „Pühapäev ei ole hingamispäev. Laupäev on hingamispäev. Kas teate Taanieli tõlgendust Nebukadnetsari unenäo kohta?“

Ta ei suutnud aru saada, miks ta vanemate meeled polnud avatud. Ta kohkus, kui ema palus tal viimaks lõpetada sõnadega: „Sina võta oma Jumal ja mina võtan oma Jumala.“

„Aga tegemist on ühe ja sama Jumalaga!“ ütles Sun. „Meil tuleb Jumala sõnade järgi teha.“

_Loe järgmisel nädalal edasi._
