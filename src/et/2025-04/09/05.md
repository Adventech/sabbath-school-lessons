---
title: Juubel
date: 26/11/2025
---

Iisraeli kui Jumala rahva olemasolu jaoks oli maa nii tähtis, et seda ei saanud kogumina välja jagada. See tuli jagada suguharude, suguvõsade ja perekondade kaupa (4Ms 34:13–18) selleks, et vältida selle sattumist väikesearvulise koorekihi valdusse.

`Loe 3Ms 25:1–5, 8–13. Milline eesmärk oli puhkeaastal ja juubeliaastal?`

Erinevalt Egiptusest, kus elanikud kaotasid sageli oma maavalduse ja muutusid vaarao pärisorjadeks, ei pidanud iisraellaste maavaldused Jumala kavatsuse kohaselt mitte kunagi omanikul igaveseks käest libisema. Keegi väljastpoolt algse omaniku suguvõsa ja perekonda ei saanud seda maad endale. Õigupoolest ei saanud Jumala kavatsuse kohaselt seda maad sõna otseses mõttes kunagi maha müüa; maad sai selle väärtuse järgi ainult laenata teatud aastateks kuni järgmise juubeliaastani. Seetõttu oli inimese sugulastel, kes oli sunnitud „müüma“ oma esivanemate maavalduse, kohustus see ka enne juubeliaastat lunastada (3Ms 25:25).

Maa jaotamine on otsekui aken Jumala südamesse. Meie taevane Isa tahab, et Tema lapsed oleksid helded nendega, kel nii hästi ei lähe, ja laseksid igast seitsmendast aastast alates selliste inimeste maadel oma endisi omanikke taas toita. Puhkeaasta viis suuremas plaanis ellu hingamispäeva käsu põhimõtte. Töökuse väärtustamise ja julgustamise kõrval kutsus maa omamine üles lugupidavalt ja lahkelt suhtuma neisse, kes seisid silmitsi rahaliste raskustega.

Maaomandi seadused võimaldasid igal iisraellasel vabaneda päritud või enda süül tekkinud rõhuvaist raskustest ja alustada uuesti.

See on olemuselt evangeeliumi tuum: kustutada vahetegemine rikka ja vaese, tööandja ja töötaja, toimetulija ja toimetulekuraskustes oleva isiku vahel nii, et asetume kõik võrdsele alusele ja teadvustame täielikult, et vajame Jumala armu.

Kahjuks jättis Iisrael Jumalast seatud normi unarusse ning mitu sajandit hiljem täitusid maa äravõtmise hoiatused (2Aj 36:20, 21).

`Kuidas tuletavad sellised põhimõtted nagu Iisraelile maa jaotamine ja hingamispäev meile meelde, et Jumala silmis oleme kõik võrdsed? Kuidas aitab hingamispäev meil öelda „ei“ teiste inimeste töövilja omastavale tarbimishullusele, mis on paljude ühiskondade nuhtlus?`

`Mõtted`
