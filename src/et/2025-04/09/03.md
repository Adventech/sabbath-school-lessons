---
title: Maa kingitusena
date: 24/11/2025
---

`Loe 2Ms 3:8; 3Ms 20:22; 3Ms 25:23; 4Ms 13:27; 5Ms 4:1, 25, 26; 5Ms 6:3 ja Ps 24:1. Kuidas on mõtteliselt ühendatud Jumal, Iisrael ja tõotatud maa?`

Põhiplaanis pakub maa rahvale füüsilist iseseisvust. Rahvuse asukoht määrab ka rahvuse tegevusala ja eluviisi. Orjad olid juurteta ega kuulunud kuhugi; keegi teine nautis nende töö tulemusi. Maa omamine tähendas vabadust. Valitud rahva iseseisvus oli tugevalt seotud nende elamisega sellel maal.

Jumala, Iisraeli ja maa vahel oli eriline seos. Iisrael sai maa Jumalalt kingitusena, mitte aga võõrandamatu õigusena. Valitud rahvale kuulus see maa niikaua, kuni nad olid lepingulises suhtes Jahvega ning austasid lepingu määrusi. Teisisõnu, ilma Jumala õnnistuseta ei oleks neil olnud maad ega selle õnnistusi.

Samas on tõsi, et maa kaudu oli Iisraelil võimalus mõista paremini Jumalat. Sellel maal elamine tuletas neile alati meelde ustavat, lubadusest kinni pidavat ja usaldusväärset Jumalat. Ilma Jumala algatuseta poleks olemas olnud ei maad ega Iisraeli; Tema oli nende olemasolu lähtepunkt ja alus. Ajal, mil iisraellased olid Egiptuses, tundus Niilus ja kõva tööd nõudev niisutussüsteem tagavat äraelamiseks vajaliku saagi. Kaananimaa oli teistsugune. Nende saagi rohkus olenes vihmast ja ainuüksi Jumalal oli ilma üle kontroll. Nii tuletas see maa Iisraelile alaliselt meelde nende sõltumist Jumalast.

Ja kuigi Iisrael sai maa Jahvelt kingituseks, jäi Jumal ülimas mõttes ikkagi omanikuks. Kogu maakera tegeliku omanikuna (Ps 24:1) oli Jahvel õigus see maa Iisraelile määrata või ära võtta. Kuna Jumal on maa omanik, siis olid iisraellased ja on laiemas mõttes kõik inimesed võõrad ja majalised. Ehk tänapäevast terminoloogiat kasutades oleme kõik Jumala pikaaegsed külalised Tema maakeral.

`Milline tähendus on sinu jaoks 1Pt 2:11 ja Hb 11:9–13 sõnadel – elame võõraste ja majalistena, ootamas linna, mille meister ja ehitaja on Jumal?`

`Mõtted`
