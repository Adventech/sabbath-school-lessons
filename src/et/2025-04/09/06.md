---
title: Maa taastatakse
date: 27/11/2025
---

`Loe Jr 24:6; Jr 31:16; Hs 11:17; Hs 28:25 ja Hs 37:14, 25. Mida tõotas Jumal seoses Iisraeli tagasipöördumisega tõotatud maale ja kuidas see täitus?`

Babüloonia vangipõlve ajal said iisraellased tunda juurteta elu kurba reaalsust ning ühtlasi kogeda, et nende side Jumalaga, mis konkreetsel kujul väljendus maa omamise tõotusena, ei sõltunud ainult maa omamisest ega piirdunud üksnes sellega. Kui iisraellased tunnistasid oma patud üles, kahetsesid ja kogu südamest Issandat otsisid, täitis Jumal taas oma tõotuse ning tõi nad taastamise märgiks tagasi nende maale. Ehk siis, Tema oli endiselt nende Jumal, isegi siis, kui neid sellel maal polnud.

Ent nagu oli tingimuslik tõotus, et maa on igavesti Iisraeli oma (5Ms 28:63, 64; Jos 23:13, 15; 1Kn 9:7; 2Kn 17:23; Jr 12:10–12), nii oli seda ka tõotus, et Iisrael asub pärast paguluses olekut uuesti sellele maale elama ja saavutab õitsengu. Ühtlasi osutasid Vana Testamendi prohvetid taastamisele, mille toob kaasa tulevane Taaveti soost kuningas (Js 9:5, 6; Sk 9:9, 16). See tõotus täitus Jeesuse Kristuse elus, surmas ja ülestõusmises; Temas, kelles täituvad kõik muistsele Iisraelile antud tõotused.

Uus Testament otseselt tõotatud maast ei räägi, ent meile öeldakse, et Jumala tõotused on täitunud Jeesuses Kristuses ja Tema läbi (2Kr 1:20; Rm 15:8). Seega tõlgendatakse Kristuses maa ümber ja sellest saab nende vaimulike õnnistuste sümbol, mida Jumal kavatseb anda Tema ustavale rahvale siin ja praegu (Ef 2:6) ning tulevases elus.

Jumalik tõotus hingamisest, küllusest ja heaolust maal täitub lõplikult uuel maal, mis on vaba patust ja selle tagajärgedest.

Selles mõttes on meie kui kristlaste lootuse aluseks Kristuse tõotus, et Ta tuleb tagasi ja pärast tuhandet aastat taevas rajab oma igavese riigi uueksloodud maale. See saab olema maa kohta käivate kõikide tõotuste lõplik täitumine.

`Loe Jh 14:1–3; Tt 2:13 ja Ilm 21:1–3. Millise lõpliku lootuse leiame enda jaoks neist salmidest ja miks tagab Jeesuse surm meile selle lootuse täitumise?`

`Mõtted`
