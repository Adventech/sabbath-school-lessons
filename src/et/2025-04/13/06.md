---
title: Lõpetada hästi
date: 25/12/2025
---

`Loe Joosua raamatu lõpusõnu, mille on kirja pannud inspireeritud toimetaja (Jos 24:19–33). Kuidas on neis sõnades ühtaegu tagasivaade Joosua elule ja vaatamine ajas ettepoole, tulevikku?`

Järelsõna, mis annab teada Joosua ja ülempreester Eleasari surmast, paneb Joosua raamatule mõtlemapaneva punkti. Tõsiasjaga, et kirjutaja räägib ühtejärge Joosua matmisest, Eleasari matmisest ja Joosepi luude matmisest, eristab ta teravalt elu väljaspool seda maad ning sellel maal algava elu. Enam pole vaja rännakule asuda. Rahval ei ole enam vaja kaasas kanda oma juhtide maiseid jäänuseid. Usuisad matsid oma sugulased koopasse (1Ms 23:13, 19; 1Ms 25:9, 10), mis asus Sekemilt ostetud maavaldusel (1Ms 33:19). Nüüd matab Iisraeli rahvas oma juhid nende enda pärisosale; seega tekib püsikindluse tunne. Usuisadele antud tõotused on täitunud. Jahve ustavus on ajaloo lõim, mis seob Iisraeli järelkasvu nende oleviku ja tulevikuga.

Samal ajal, kui seda raamatut kokkuvõtvad lõigud seovad kogu jutustuse suurema looga minevikust, avavad need ka tee tulevikku. Canterbury endine peapiiskop lord George Cary ütles Shrewsbury Püha Kolmainu kirikus peetud peakõnes, et anglikaani kirik on „ühe põlvkonna kaugusel väljasuremisest“.

Tegelikult on kogudus alati ühe põlvkonna kaugusel väljasuremisest, ja nii oli ka Vana Testamendi ajal Jumala rahvaga. Iisraeli ajaloo üks võimas peatükk saab otsa. Rahva tulevik sõltub sellest, kuidas nad vastavad paljudele tuleviku kohta käivatele küsimustele. Kas Iisrael jääb truuks Issandale? Kas nad suudavad jätkata ülesannet, mis pole lõpetatud – võtta oma valdusesse kogu maa? Kas nad suudavad klammerduda Jahve külge ja mitte takerduda ebajumalakummardamisse? Joosua juhtimise all on põlvkond olnud ustav Issandale, ent kas järgmine põlvkond säilitab sama vaimuliku sihi, mida mööda on astunud nende suured juhid? Jumala rahva iga järgnev põlvkond peab Joosua raamatut lugedes seisma silmitsi samade küsimustega. Nende edu oleneb sellest, milliseid vastuseid nad oma igapäevaelus annavad ja kuidas nad suhestuvad päritud tõdedega.

`Joosua, nagu ka Paulus, oli „võidelnud head võitlemist“ (2Tm 4:7). Mis oli Joosua edu võti? Milliseid otsuseid on sul vaja langetada täna selleks, et lõpetada samasuguse päästekindlusega?`

`Mõtted`
