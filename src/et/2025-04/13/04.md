---
title: Vabadus teenida
date: 23/12/2025
---

Tõelise ja ustava juhina austab Joosua oma rahva vaba tahet ning soovib, et Iisrael teeniks Issandat vabal valikul, mitte sundusest. Täpselt seda mõtet rõhutatakse tegusõna „valima“ teadliku kasutamisega (vaata Jos 24:22). Teistes kohtades kirjeldab sõna baḥar, „valima“, tõsiasja, et Jahve valib Iisraeli (5Ms 7:6, 7; 5Ms 10:15; 5Ms 14:2). Iisrael on vaba ütlema Jahve jumaliku valiku peale „ei“, aga see oleks mõttetu ja mõistusevastane. Iisrael võib öelda Jumalale „jah“ ning elada edasi või pöörata Talle selja ja lakata olemast.

`Kuidas vastas Iisrael Joosua üleskutsele (Jos 24:16–18)? Millest oli sinu meelest tingitud Joosua reaktsioon nende vastusele (Jos 24:19–21)?`

Oma kategooriliselt jaatava vastusega tunnistavad iisraellased, et usuisade ja nende esiisade Jumal on nüüd ka „meie Jumal“ (Jos 24:17, 18), keda nad on valmis teenima jagamatu truudusega. Pärast sellist ustavuse vaieldamatut kinnitust rahva poolt ootaksime Joosualt kinnitavaid ja julgustavaid sõnu. Aga neid ei tule. Joosua ja rahva vaheline kahekõne võtab järsku uue suuna, milles Joosua näib olevat justkui kuradi suuvooder. Seni rääkis ta Jumala armulisest hoolitsusest minevikus, nüüd maalib ta iisraellaste silme ette ähvardava pildi Jumalast, keda pole kerge teenida.

Joosua tunneb esimese põlvkonna kõikuvust, kes tõotas sarnasel viisil olla Jumalale sõnakuulelik (2Ms 19:8; 2Ms 24:3; 5Ms 5:27), kuid unustas oma lubadused juba siis, kui sõnad olid veel nende huulil (2Ms 32. ptk). Seega tahab Joosua retoorika abil teadvustada iisraellastele mõningaid asjaolusid. _Esiteks,_ otsus teenida Jumalat on tõsine otsus_._ See peab kujundama kogu rahva ümber Jumala ilmutuse järgi. Selle eesmärgi poole püüdlemisel on õnnistused ilmselged, ent rahvas peab täielikult mõistma ka sõnakuulmatuse tagajärgi. Pattude andekssaamine on Jumala armu ime, mitte inimkonna vääramatu õigus.

_Teiseks_, iisraellaste otsus teenida Jumalat peab olema nende enda otsus, mitte aga miski, mille juht – kas või Joosua – neile peale surub.

_Kolmandaks_, Iisrael peab aru saama, et inimesed ei saa teenida Jumalat oma jõust. Jumala teenimist ei saavutata lepingu sätete mehaanilise järgimisega, vaid isikliku suhte kaudu Issandaga, kes päästab (võrdle 2Ms 20:1, 2; 5Ms 5:6, 7).

`Mõtted`
