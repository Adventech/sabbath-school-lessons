---
title: Laitmatult ja ustavalt
date: 22/12/2025
---

`Mida palub Joosua iisraellastel teha (Jos 24:14, 15)? Mida tähendab teenida Issandat laitmatult ja ustavalt?`

Joosua üleskutse väljendab selgesti tõsiasja, et Iisraelil tuleb otsustada, kas Loojale truu olles säilitada oma ainulaadsus ja elada sellel maal või hajuda taas paljude ebajumalaid teenivate rahvaste hulka, kel pole selget enesemääratlust, eesmärki ega ülesannet. Valik on nende.

Joosua üleskutse on kahekordne: Iisraelil tuleb karta Issandat ja teenida Teda „laitmatult ja ustavalt“. Issanda kartmine ei tähenda elu pidevas värisemises ja emotsionaalses ebakindluses. See tähendab hoopis harrast austust ja aukartust, mis tuleneb ühelt poolt Jumala hoomamatu suuruse, pühaduse ja lõpmatuse tõdemisest ning teiselt poolt meie väiksuse, patususe ja piiratuse tajumisest. Jumalat karta tähendab pidevalt teadvustada Tema nõudmiste tähtsust ning tunnistada, et Tema on küll meie taevane Isa, aga ka jumalik Kuningas. Selle teadvustamine paneb elama Jumalale sõnakuulelikku elu (3Ms 19:14; 3Ms 25:17; 5Ms 17:19; 2Kn 17:34). Kuigi „kartus“ kirjeldab sisemist hoiakut, mis peab iisraellast iseloomustama, on Jumala hardalt austamise praktiliseks tulemuseks teenimine.

Teenimist, mida Iisraelilt nõutakse, iseloomustab kaks heebreakeelset sõna: „laitmatult“ ja „ustavalt“. Esimest neist (_tamim_) kasutatakse enamasti ohvriloomade veatust väljendava omadussõnana. Iisraeli teenimist kirjeldavaks teiseks sõnaks on „tõde“ ehk „ustavus“ (heebrea keeles ’_emet_). See sõna tähistab üldiselt pidevust ja püsivust. Tavaliselt viidatakse sellega Jumalale, kelle iseloomu lahutamatu osa on ustavus, mida Ta osutab Iisraelile.

Ustav inimene on kõrvalekaldumatu ja usaldusväärne. Põhimõtteliselt palub Joosua Iisraelil ilmutada Jumala vastu samasugust truudust, nagu Jumal on ajaloo käigus ilmutanud oma rahva vastu. Sel juhul ollakse Tema nõudmistega päri südamepõhjani, mitte lihtsalt väliselt. Rahva elust peegeldub siis tänulikkus Jumalale selle eest, mida Tema on teinud. Põhimõtteliselt tuleb meil tänapäeval olla samamoodi ühenduses Jeesusega.

`Mida tähendab sinu jaoks teenida Issandat „laitmatult“ ja „ustavalt“? Millised segajad sinu elus takistavad sind täielikult Jumalale pühendumast?`

`Mõtted`
