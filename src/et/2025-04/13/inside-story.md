---
title: Misjonilugu
date: 26/12/2025
---

#### „Kuidas meie saame armastada Jumalat?“

_Loo on kirja pannud Andrew McChesney._

Lõuna-Koreast pärit misjonär Kim Sun jutustas kolme kuu jooksul Filipiinide kõrvalise alevi elanikele Jumala armastusest.

Alevirahast hämmastas teadasaamine, et Jumal lõi selles maailmas kõik nende jaoks. Nad imetlesid Jumala armastust halastaja samaarlase ja kadunud poja loo varal. Nende südant liigutas arusaamine, et Jeesus suri ristil nende eest. Kolme kuu pärast ütlesid paljud: „Me saame aru, et Jumal armastab meid. Aga kuidas saame meie omakorda Jumalat armastada?“

„Väga õige,“ mõtles Sun imestusega. „Kui me teame, et keegi meid armastab, siis tahame omakorda osutada armastust temale.“ Nüüd oli aeg sügavamalt Piiblisse kaevuda.

Järgmise kolme kuu jooksul andis Sun inimestele õpetust seitsmenda päeva hingamispäeva, söögiks kõlbliku ja kõlbmatu toidu, kümnise ja annetuste ning seitsmenda päeva adventistide muude põhitõdede asjus. Paljud alevielanikud võtsid omaks selle, mida teada said. Nad tahtsid teada, kuidas Jumalat armastada, ja õpetuspunktid näitasid teed.

Sun teenis alevis misjonärina 10 kuud: kolm kuud tegi ta tasuta jalamassaaži, kolm kuud jutustas lugusid Jumala armastusest ja kolm kuud kaevus sügavale Piiblisse. Järele jäi kuu aega hüvastijätmiseks. Sunil kulus viimane kuu kodude külastamisele; ta kutsus inimesi Jeesusele järgnema. „Ma lähen varsti ära,“ ütles ta. „Tahaksin, et liituksite minu kogudusega. Mind on see väga õnnistanud ja tahan, et teiegi saaksite õnnistatud.“ Paljud alevielanikud võtsid ta kutse vastu.

Ellen White ütleb: „Üksnes Kristuse meetod toob inimesteni jõudmisel edu. Päästja seltsis inimestega sellena, kes soovis neile head. Ta osutas nende suhtes kaastunnet, rahuldas nende vajadusi ja võitis nende usalduse. Siis esitas Ta neile kutse: „Järgi mind““ („Tervise teenistuses“). Kümme kuud töötas Sun Kristuse meetodi järgi: seltsis inimestega, soovis neile head, osutas kaastunnet, rahuldas nende vajadusi ja võitis nende usalduse; siis kutsus ta nad järgima Jeesust.

Praegu on Sun täiskohaga misjonär. Ta töötab 1000 Misjonäri Liikumise asedirektorina. See organisatsioon on üks osa Seitsmenda Päeva Adventistide Lõuna-Aasia ja Vaikse ookeani Divisjonist. Sun õpetab igal aastal välja sadu misjonäre selles peakorteris, mis rajati Silangi, Filipiinidele 1996. aasta kolmeteistkümnenda hingamispäeva annetuse abiga. „Kõrgeim kutsumus on olla misjonär,“ ütles ta. „Misjonärid ei anna ainult piiblitunde. Eelkõige on meil vaja oma eluga näidata Jeesust.“

_Nagu 1996. aasta kolmeteistkümnenda hingamispäeva annetust on senini tunda kogu Lõuna-Aasia ja Vaikse ookeani Divisjonis ja 1000 Misjonäri Liikumise kaudu kaugemalgi, nii saab käesoleva kolmeteistkümnenda hingamispäeva annetus koos Jumala õnnistusega kaugele ulatuva mõju. Täname, et annetad sellel hingamispäeval heldelt._
