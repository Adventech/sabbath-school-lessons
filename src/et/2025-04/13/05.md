---
title: Ebajumalateenistuse ohud
date: 24/12/2025
---

`Loe Jos 24:22–24. Miks on Joosual vaja korrata iisraellastele üleskutset vabaneda nende ebajumalaist?`

Ebajumalate oht ei ole vaid teoreetiline. Varem, Moabi lagendikel, palus Mooses sarnases kontekstis teha samasuguse otsuse (5Ms 30:19, 20). Nüüd näha olevad jumalad ei ole Egiptuses ega teisel pool jõge elanud rahvaste omad, vaid „teie keskel“ olevad. Sellepärast palub Joosua rahvast, et nad pööraksid oma südame Issanda poole. Siin kasutatakse heebreakeelset sõna _natah_, mis tähendab „sirutama“, „painutama“. Selle sõnaga kirjeldatakse Jumalat, kellelt oodatakse allapoole kummardumist ja palvete kuulmist (2Kn 19:16; Ps 31:3,4; Tn 9:18), ning sama hoiakut ootavad Iisraelilt hiljem prohvetid (Js 55:3; Jr 7:24). Selle sõnaga märgitakse Saalomoni usust taganemist, kui tema süda pöördus võõraste jumalate poole (1Kn 11:1, 4, 9). Patuse inimese süda ei pöördu loomu poolest Jumala häält kuulama. Jumala tahte täitmisele meelestumine nõuab meilt teadlikku otsust.

Iisraellaste vastus kõlab otsetõlkes nii: „Me hakkame Tema häält kuulama.“ Selline väljend toonitab sõnakuulmise suhtluslikku külge. Iisraelil ei paluta üksluiselt järgida elutuid reegleid. Leping tähendab elavat ühendust Issandaga, mida ei saa pelgalt määrustega täielikult väljendada. Iisraeli usund ei olnud ette nähtud olema käsumeelne; see pidi olema usus ja armastuses toimuv pidev vestlus püha ja armulise Päästjaga.

Isegi pärast rahva kolmekordset lubadust teenida Issandat – mis tähendab, nagu Joosua käskis, võõraste jumalate kõrvaldamist nende keskelt – ei ole kirjas, kas kõrvaldamine tegelikult toimus. Kogu raamatu vältel on sõnakuulelikkuse näitena tavaks kirjutada Joosua (või Moosese) korralduste täitmisest. Kuid nüüd, raamatu lõpus, see puudub, ja Joosua palve jääb lahtiseks. Selle raamatu keskne üleskutse – teenida Issandat – ei ole mõeldud ainuüksi Joosua-aegsele põlvkonnale. See esitatakse Jumala rahva igale uuele põlvkonnale, kes seda sõnumit loeb või kuuleb.

`Kui sageli oled sa lubanud Issandale, et teed midagi, aga jätnud siis lubatu tegemata? Miks sa lubadust ei täitnud? Mida räägib sinu vastus sulle armust?`

`Mõtted`
