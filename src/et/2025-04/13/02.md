---
title: Sa olid seal!
date: 21/12/2025
---

„Siis Joosua kogus kõik Iisraeli suguharud Sekemisse ja kutsus Iisraeli vanemad, peamehed, kohtumõistjad ja ülevaatajad, ja need astusid Jumala ette“ (Jos 24:1).

Sekem oli koht, kuhu Aabraham oli ehitanud altari, kui ta sellele maale jõudis, ning kus Jumal andis talle esimest korda maad puudutava tõotuse (1Ms 12:6, 7). Nüüd, kui Aabrahamile antud tõotused on täitunud, uuendab Iisrael lepingut Jumalaga otse samas kohas, kus anti esimene tõotus. Joosua üleskutse meenutab Jaakobi sõnu „kõrvaldage võõrad jumalad, kes teie keskel on“ (Jos 24:23; võrdle 1Ms 35:2–4). Juba sündmuse asukohas endas peitub üleskutse näidata jagamatut truudust Issandale, koobudes kõikidest muudest „jumalatest“.

`Loe Jos 24:2–13. Mis on Iisraelile antud Jumala sõnumi peamine tõukejõud?`

Minevikust ülevaate tegemisel on lauses aluseks Jumal: „Mina võtsin“, „mina lasksin“, „mina tegin“, „ma läkitasin“, „ma tõin... ära“ jne. Iisrael on pigem selle loo sihitis, mitte peategelane. Jumal ju lõi Iisraeli. Kui Jumal poleks sekkunud Aabrahami ellu, oleksid nemadki teeninud samu ebajumalaid. Iisraeli olemasolu rahvana on eranditult Jumala armu töö ja ei ühegi esiisa teene. Tõsiasi, et iisraellased on sellele maale elama asunud, ei ole põhjus hoobelda, vaid hoopis põhjus, miks neil tuleb Jumalat teenida.

Issanda kõnes esinevad viiel korral lähestikku asesõnad „teie“ ja „nemad“ (esiisad). Esiisasid ja käesolevat põlvkonda Sekemis käsitletakse kui ühte. Joosua püüab näidata sama, mida Mooses kinnitas juba 5Ms 5:3. Ta ütleb, et Issand ei teinud lepingut mitte üksnes esiisadega, vaid kogu rahvaga, kes kuulas Joosua kõnet. Valdav enamus kohalolijaist ei ole kogenud Egiptusest väljaminekut. „Kõik“ neist ei ole olnud Hoorebi juures. Ometi ütleb Joosua, et nad kõik olid seal. Ühesõnaga, iga uus põlvkond peab mineviku õppetunnid omastama. Jumal, kes tegutses eelkäijate heaks minevikus, on valmis tegutsema käesoleva põlvkonna heaks.

`Mil viisil saame kogudusena tunda paremini ühist vastutust ehk lähtuda mõttest, et see, mida me teeme, mõjutab koguduses igaüht?`

`Mõtted`
