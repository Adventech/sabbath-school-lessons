---
title: Klammerdu Jumala külge
date: 18/12/2025
---

Ainus viis, kuidas Iisrael sai vältida ebajumalateenistuse kiusatust ja Jumala viha, ei olnud lakkamatu mõtlemine lepingus olevate „ei tohi-de“ peale. Selle asemel pidid nad kasvatama teadlikku ja järjekindlat truudust Issandale. Sama tegusõna, millega väljendatakse Issanda külge „klammerdumist, kleepumist“ (vt 5Ms 4:4), kasutatakse ka abielunaise ja -mehe vahel ette nähtud abielulepingu korral (1Ms 2:24) või näiteks siis, kui räägitakse, et Rutt jäi truuks Noomile (Rt 1:14). Oluline on märkida, et Joosua hinnangul iseloomustas selline ustavus Iisraeli rahvast „kuni tänapäevani“. Kahjuks ei vasta sama väide tõele Iisraeli ajaloo mõningatel hilisematel perioodidel, nagu Kohtumõistjate raamat kurvalt esile toob (Km 2:2, 7, 11; Km 3:7, 12; Km 4:1 jne).

`Joosua palub tungivalt, et Iisrael armastaks Issandat, oma Jumalat (Jos 23:11; võrdle 5Ms 6:5). Armastust ei saa peale suruda, muidu lakkab see sisuliselt olemast. Siiski, mis mõttes saab käskida armastada?`

Selleks, et Iisrael saaks jätkuvalt rõõmu tunda lepingulistest õnnistustest, tuleb neil jääda truuks Jumalale. Heebrea keeles on see tekst äärmiselt tunderõhuline: „Ole väga hoolas omaenda hinge pärast.“ Sõna ʹahabah_,_ „armastus“ võib viidata mitmesugustele inimlikele kiindumustele, kaasa arvatud sõbralik kiindumus, seksuaalne lähedus, emalik õrnus, romantiline armastus ja truudus Jumalale. Kui mõistame, et Jumalat armastada tähendab hardalt ja teadlikult Talle pühenduda, saab käskida armastada ilma selle tegelikku olemust rikkumata (võrdle Jh 13:34). Jumal on alati kavandanud, et kuulekus Tema käskudele sünniks isiklikust suhtlemisest Temaga (2Ms 19:4 _[„ma olen teid toonud enese juurde“];_ 5Ms 6:5, võrdle Mt 22:37), ning selle aluseks on omakorda teod, mida Tema on oma suures helduses ja armastuses inimeste heaks teinud.

Korraldus armastada Jumalat väljendab ka jumaliku armastuse vastastikust, kuid mitte sümmeetrilist iseloomu. Jumal igatseb väga lähedast ja isiklikku suhet iga inimesega, kes vastab Tema armastusele. Nii moodustab Tema kõikehõlmav armastus igaühe vastu raamistiku meie vabatahtliku, vastastikuse armastuse avaldumiseks.

`Jeesus andis oma jüngritele uue käsusõna. Mis mõttes oli see korraldus ühtaegu uus ja vana? Loe Jh 13:34; Jh 15:17 ja 1Jh 3:11, võrdle 3Ms 19:18.`

`Mõtted`
