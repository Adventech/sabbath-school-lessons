---
title: Selged piirid
date: 16/12/2025
---

Samade sõnadega, millega raamatu alguses tema poole pöörduti (Jos 1:7, 8), nendib Joosua, et Iisraeli ees seisev ülesanne on olemuselt ainult osaliselt sõjaline. Ülesanne on vaimne. See tähendab sõnakuulelikkust Tooras avaldatud Jumala tahtele.

`Mida sa arvad, miks võtab Joosua sellise tugeva seisukoha, kui räägib Iisraeli suhetest ümberkaudsete rahvastega? (Jos 23:6–8, 12, 13).`

Ohuks, mis Iisraeli ähvardab, ei ole niivõrd allesjäänud rahvaste vaenulikkus, kuivõrd risk, et iisraellased hakkavad nendega sõbrustama. Rahvaste relvad ei pruugi endast kujutada Iisraelile mingit probleemi, kuid nende ideoloogia ja väärtused (või vastandväärtused) võivad kahjustada rohkem kui mistahes sõjajõud. Joosua suunab rahvajuhtide tähelepanu üliolulisele tõsiasjale, et kokkupõrge, millesse nad on haaratud, on ennekõike ja lõppkokkuvõttes vaimulik. Seepärast tuleb Iisraelil säilitada oma kordumatu rahvuslik enesetaju.

Keeld, et ei võetaks suhu jumalate nimesid, ei vannutaks nende juures ega teenitaks ja kummardataks neid, puudutab ebajumalakummardamise tava. Muistses Lähis-Idas tähendas jumaluse nimi tema kohalolekut ja võimu. Võõraste jumalate nime appihüüdmine või mainimine igapäevastes tervitustes või äritehingutes tähendas selliste jumalate mõjuvõimu tunnustamist ning õhutas iisraellasi häda ajal nende väge otsima (võrdle Km 2:1–3, 11–13).

Maale allesjäänud kaananlastega abielusuhetesse astumine tõi Iisraeli jaoks kaasa ohu kaotada oma vaimulik puhtus. Joosua manitsus polnud mõeldud edendama rassilist või rahvuslikku puhtust, vaid vältima ebajumalateenistust, mis võis Iisraeli viia vaimuliku kokkuvarisemiseni. Saalomoni juhtum on rabav näide segaabielude kurbadest tagajärgedest vaimulikule elule (1Kn 3:1; 1Kn 11:1–8); Uues Testamendis hoiatatakse kristlasi avameelselt astumast abielusuhtesse uskmatuga (2Kr 6:14), ehkki juba sõlmitud abielu puhul ei soovita Paulus end mitteusklikust abikaasast lahutada, vaid kutsub üles elama eeskujulikku kristlikku elu lootuses võita abikaasa Issanda poolele (1Kr 7:12–16).

`Kuna Joosua hoiatab kahjulike sidemete eest, kerkib paratamatult esile küsimus kristlase suhtumisest „maailma“. Kuidas tasakaalukalt suhtuda meid ümbritsevasse ühiskonda?`

`Mõtted`
