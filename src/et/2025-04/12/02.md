---
title: Kõik läks täide
date: 14/12/2025
---

`Millise pildi maalib Jumalast Jos 21:43–45? Kuidas käivad need sõnad meie lõpliku päästmise kohta ja mitte ainult ajaloolise tõotatud maa kohta (2Tm 2:11–13)?`

Need salmid moodustavad Joosua raamatu haripunkti ja teoloogilise kokkuvõtte. Need tõstavad esile kogu raamatu ühe põhiteema: Jahve on ustav lepingule – Tema peab oma lubadusi ja täidab oma tõotused. See lühike lõik võtab kokku ka kogu raamatu senise sisu. Jos 21:43 räägib maa pärimisest ja seal elama asumisest (13.–21. peatükk), Jos 21:44 aga osutab vaenlaste üle saavutatud võitudele ja maa saamisele enda kontrolli alla (1.–12. peatükk). Kogu tagasivaade toimub läbi Jumala ustavuse prisma. Iisraellastel tuleb alati meeles pidada, et nad ei saa kunagi pidada võite vaenlaste üle või maa pärimist enda saavutuseks, vaid ainult Jumala ustavuseks Tema öeldule.

Tema andis „_kogu_ maa“ (Jos 21:43; rõhuasetus lisatud), andis „_kõik_ nende vaenlased nende kätte“ (Jos 21:44; rõhuasetus lisatud) ja „_kõik_ läks täide“ (Jos 21:45; rõhuasetus lisatud), „_kõik seda mööda,_ nagu ta nende vanemaile oli vandega tõotanud“ (Jos 21:44; NKJV, 1926; rõhuasetus lisatud). Tõsiasi, et sõna _kol_, „kõik, kogu“ esineb kolmes salmis kuus korda (Jos 21:43–45), rõhutab veel kord, et see maa on Jahve kingitus ja Iisrael ei või selle saamise eest au endale võtta. Issand vandus, et Ta „annab“ selle maa rahvale, ja Tema „andis“ vaenlased nende kätte.

Kogu Iisraeli edulugu tuleb omistada üksnes jumalikule algatusele ja Jumala usaldusväärsusele. Samavõrd kehtib öeldu meie päästmise kohta: „Sest teie olete armu läbi päästetud usu kaudu – ja see ei ole teist enestest, vaid see on and Jumalalt – , mitte tegudest, et ükski ei saaks kiidelda“ (Ef 2:8, 9).

Paulus rõhutas tõepoolest Jumala ustavust, kui kirjutas: „Ustav on see sõna: Kui me oleme surnud koos temaga, siis ka elame koos temaga, kui me jääme püsima vaevas, siis valitseme koos kuningatena, kui me tema salgame, siis salgab ka tema meid, kui me oleme uskmatud, jääb tema ometi ustavaks, sest ta ei saa ennast salata“ (2Tm 2:11–13).

`Kuidas paneb teadmine, et Jumal on ustav oma tõotustele, meid usaldama, et ükski Tema tõotus tuleviku kohta ei vea meid alt? (Vaata 1Kr 10:13; 2Kr 1:18–20.)`

`Mõtted`
