---
title: Issanda viha
date: 17/12/2025
---

`Kuidas peaksime seletama Jumala viha ja kättemaksuõigust, mida kirjeldatakse Joosua raamatus (Jos 23:15, 16) ja mujal Pühakirjas? (Vaata ka 4Ms 11:33; 2Aj 36:16; Ilm 14:10, 19; Ilm 15:1.)`

Iisrael oli juba saanud tunda Jumala viha kõrberännakul (4Ms 11:33; 4Ms 12:9) ja tõotatud maalgi (Jos 7:1) ning oli täiesti teadlik tagajärgedest, mille tõi endaga kaasa lepingust jultunult üleastumine ja sellega Jumala viha väljakutsumine. Need salmid on Joosua kõne kõige tõsisem osa. Rabav on kuulda, kuidas Issand lubas sel juhul Iisraeli hävitada, kuna varem kasutati ju sama sõna kaananlaste hävitamise kohta. Sama kindlalt, nagu Issand on ustavalt täitnud oma tõotused Iisraeli õnnistamise kohta, lähevad täide ka lepingu needused (3Ms 26. ptk; 5Ms 28. ptk) juhul, kui iisraellased hülgavad lepingu. Kaananlaste väljaajamise ja hävitamise taustal näitavad need salmid veel kord, et Jahve on lõppkokkuvõttes kogu maailma kohtumõistja. Tema kuulutab sõja patule, olenemata sellest, kus seda leidub. Iisrael ei olnud patust puhtam ega omandanud erilisi voorusi pühas sõjas osalemise kaudu sugugi rohkem kui paganlikud rahvad siis, kui nad said hiljem Jahve vahendeiks, et karistada valitud rahvast.

Oma valikute abil võis Iisrael teha mineviku kuulsusrikastest ja kindlatest tõsiasjadest aluse, mille pinnalt tulevikule vastu astuda.

Esmapilgul näib, nagu ei sobiks piibellik õpetus Jumala vihast kokku kinnitusega, et Jumal on armastus (Jh 3:16; 1Jh 4:8). Ometi saab piibellik doktriin Jumala armastusest veelgi asjakohasemaks just Jumala viha valgel. Jah, Piibel esitleb Jumalat armastava, kannatliku, pikameelse ja andestamisvalmis Jumalana (2Ms 34:6; Mi 7:18). Kuid patust mõjutatud maailmas tõuseb Issanda viha esile siis, kui Tema pühadus ja õiglus satub vastamisi patu ja kurjusega. Tema viha ei ole iialgi tunnetest kantud, kättemaksuhimuline, ettearvamatu ülereageerimine. Uus Testament õpetab, et Kristus sai patuks meie asemel (2Kr 5:21) ja Tema surma läbi on meid Jumalaga lepitatud (Rm 5:10). Kes iganes Temasse usub, ei pea iialgi seisma silmitsi Jumala vihaga (Jh 3:36; Ef 2:3; 1Ts 1:10). Jumala viha mõiste räägib Jumalast kui universumi õigest kohtumõistjast ja õigluse kaitsjast (Ps 7:12; Ps 50:6; 2Tm 4:8).

`Mõtted`
