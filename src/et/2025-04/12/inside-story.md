---
title: Misjonilugu
date: 19/12/2025
---

#### „Räägi meile Piiblist“

_Selle loo on kirjutanud Andrew McChesney._

Naine ei tahtnud jalamassaaži, kui Kim Sun saabus nende korrapäraselt kokkulepitud kohtumiseks tema koju.

„Miks?“ küsis Sun, Lõuna-Koreast pärit misjonär, kes oli tulnud teenima inimesi väikeses alevis Filipiinidel. „Kas ma tegin midagi valesti?“

„Ei, ei,“ vastas naine. „Tahan, et te puhkaksite. Teil on täna pärastlõunal veel jalamassaaže teha. Siin on veidi küpsetisi. Puhake.“

Suni südant liigutas naise hool. Ta oli teinud juba kolm kuud tasuta massaaži, alates päevast, mil saabus sellesse alevisse. Selle asemel, et inimestele öelda, et ta on misjonär, oli Sun püüdnud saada nendega sõbraks ja näidata neile Jumala armastust. Kolm kuud oli alevirahvas võtnud vastu massaaže ilma tema peale mõtlemata. Aga nüüd väljendas see naine tema heaolu vastu huvi. Sun taipas, et oli saanud esimese tegeliku sõbra.

Kuid see naine polnud ta viimane sõber. Umbes samal ajal hakkasid paljud alevielanikud pidama Suni oma sõbraks ja nad esitasid talle küsimusi.

„Miks sa jalamassaaže teed?“ küsis üks.

„Kust sa pärit oled?“ küsis teine.

Sun vastas, et ta tuli 1000 Misjonäri Liikumise juurest.

„Ma olen misjonär,“ ütles ta. „Tahan, et tunneksite Jeesust Kristust, seega olen teid teeninud.“

Alevirahvast üllatas kuuldasaamine, et Sun oli misjonär, ja nad ütlesid: „Kui sa oled misjonär, siis miks sa ei räägi meile Piiblist?“

„Kas te tahate Piiblit tundma õppida?“ küsis Sun.

„Jaa! Jaa!“ vastasid nad.

Varsti ei tahtnud enam keegi jalamassaaži. Kõik uurisid koos Suniga Piiblit. Vaid osa inimesi ei palunud piiblitunde, aga nad olid nõus tulema, kui Sun neid kutsus. Kuidas nad saanuks keelduda pärast kolmekuist jalamassaaži saamist?

Sun ei rääkinud piibellikest doktriinidest. Noore adventistina oli ta viis aastat püüdnud veenda oma vanemaid tema tõekspidamisi omaks võtma ja see polnud kahjuks õnnestunud. Nüüd pidas ta piiblitunde ainult Jumala armastuse teemal.

Ta rääkis Moosese esimese raamatu loomislugu. „Selline on Jumala armastus teie vastu,“ ütles ta. Ta luges tähendamissõnu halastajast samaarlasest ja kadunud pojast. „Selline on Jumala armastus teie vastu,“ ütles ta. Ta rääkis ristil surevast Jeesusest. „Selline on Jumala armastus teie vastu,“ ütles ta.

_Kim Sun on 1000 Misjonäri Liikumise asejuht. Selle liikumise peakorter, mis asub Silangis, Filipiinidel, ehitati 1996. aasta kolmeteistkümnenda hingamispäeva annetuse abil. Loe järgmisel nädalal edasi._
