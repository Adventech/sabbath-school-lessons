---
title: Vaba valik
date: 29/10/2025
---

`Loe 5Ms 20:10, 15–18; 5Ms 13:13–19 ja Jos 10:40. Moosese viiendas raamatus on kirjeldatud sõjapidamise seadust ja tegevuskava ebajumalaid kummardava linna vastu Iisraelis. Kuidas aitavad need meil aru saada täieliku hävitamise piiridest sõjas, mida iisraellased pidasid?`

Heebrea keeles kasutatakse selles tekstis inimeste sõjas hävitamise kirjeldamiseks ainulaadset sõna: cḥerem. See mõiste viitab millelegi, mis on „keelatud“, „hukkamõistetud“ või „hävitamisele määratud“. Enamikul kordadel tähistab see inimeste, loomade ja elutute objektide täielikku ja pöördumatut arvamist Jumala ainuomandisse, ainupädevusse, mis sõjakäigul tõi enamasti kaasa nende hävitamise. Cḥeremi käsitlemist ja rakendamist sõjas inimeste täieliku hävitamise kohta tuleb mõista selles valguses, et Jahvel on konflikt kurjuse kosmiliste jõududega, mispuhul kaalul on Tema iseloom ja maine.

Veel kord: alates patu ilmumisest maailma ei ole olemas neutraalsust, erapooletust: saab olla kas Jumala poolt või Tema vastu. Üks pool viib ellu, igavesse ellu, ja teine pool surma, igavesse surma.

Täielik hävitamine räägib patu ja kurjuse õiglasest hukkamõistust Jumala poolt. Jumal volitas oma valitud rahva, muistse Iisraeli, Tema kohtuotsust osalt täide viima. Hävitamine oli otse Tema jumaliku kontrolli all, piirdus kindla ajalooperioodiga, vallutamisega, ning selgelt määratletud piirkonnaga, muistse Kaananiga. Nagu eilses piibliuurimises nägime, langesid hävitamiskorralduse alla need, kes järjepanu mässasid Jumala eesmärkide vastu ja trotsisid neid – nemad ei parandanud iialgi meelt. Seega polnud Jumala otsus nad hävitada meelevaldne ega marurahvuslik.

Pealegi, Iisraeli ootas samasugune kohtlemine juhul, kui nad otsustasid võtta omaks niisuguse eluviisi nagu oli kaananlastel (võrdle 5Ms 13. ptk). Isegi kui tundub, et jumalikus sõjas eri pooltel asuvad rühmad on varem kindlaks määratud (iisraellased pärivad maa ja kaananlased hävitatakse), on võimalik liikuda ühelt poolelt teisele poolele, nagu näeme Raahabi, Aakani ja gibeonlaste juhtumitest.

Inimesi ei määratud meelevaldselt kaitse või needuse alla. Need, kel oli eesõigus suhelda Jahvega, võisid oma hüve vastuhaku tõttu kaotada, ning need, kes olid neetud, said alluda Jahve ülemvõimule ja elada.

`Kuidas võiks kaananlaste jumalatrotsimist paigutada vaimulikus mõttes tänapäeva konteksti? Millised on meie jaoks isiklikult oma vabade valikute tagajärjed?`

`Mõtted`
