---
title: Ilmajätmine või hävitamine?
date: 28/10/2025
---

`Võrdle omavahel 2Ms 23:28–30; 2Ms 33:2; 2Ms 34:11; 4Ms 33:52 ja 5Ms 7:20 ning 2Ms 34:13; 5Ms 7:5; 5Ms 9:3; 5Ms 12:2, 3 ja 5Ms 31:3, 4. Mis selgub neist tekstidest vallutamise eesmärgi ja hävitamise ulatuse kohta?`

Jumala algne plaan kaananlastega oli ilmajätmine, väljaajamine, mitte aga hävitamine. Uurides tekstilõike, kus kirjeldatakse, mil moel tuli Iisraelil osaleda vallutuses, näeme, et kasutatakse sõnu, mis räägivad tõotatud maa elanike ilmajätmisest, väljaajamisest ja hajutamisest. Teine rühm sõnu, mis väljendavad hävitamist ja milles Iisrael on tegutseja rollis, osutab peamiselt elututele asjadele, nagu näiteks paganliku jumalateenistuse esemetele ja hävitamisele määratud objektidele.

Püha sõda on eelkõige suunatud Kaanani pahelise kultuuri ja ühiskonnakorralduse vastu. Nakkuse vältimiseks tuleb Iisraelil hävitada kõik üksikasjad, mis rikutust soodustavad. Kuid kõik Kaanani elanikud ja need, kes tunnustasid enne vallutamist või ka vallutamise ajal isiklikult Jumala vääramatut väge, võisid lõimumise kaudu pääseda (Jos 2:9–14; võrdle Km 1:24–26). Kaanani elanikkonnast määrati ainsana hukule inimesed, kes tõmbusid kindlustatud linnadesse, jätkasid kangekaelselt vastuhakku Jumala kavatsusele iisraellaste suhtes ning paadutasid oma südame (Jos 11:19, 20).

See aga tekitab küsimuse: juhul kui Kaanani vallutamise esialgseks eesmärgiks oli maa elanikud minema ajada ja nad hävitamata jätta, siis miks pidid iisraellased nii palju inimesi tapma?

Kaanani vallutamist puudutavaid piiblitekste analüüsides ilmneb, et algse kava kohaselt pidi vallutamine Kaanani elanikkonna hajutama. Valdav osa kaananlasi aga tegid – nagu Egiptuse vaarao – oma südame kõvaks ja sellisena samastusid kultuuriga niivõrd, et nende kultuuri hävitamine tähendas nendegi hävitamist.

`Millised osad su iseloomus ja harjumustes tuleb välja juurida ja hävitada?`

`Mõtted`
