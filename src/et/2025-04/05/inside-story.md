---
title: Misjonilugu
date: 31/10/2025
---

#### „See ei olnud juhuslik!“

_Loo on kirjutanud Laurie Denski-Snyman._

Maria heitis Davidile äreva pilgu, kui üks mees oma kodus Lõuna-Aasia suurlinnas nende poole astus. Mees pani mobiiltelefoni salvestama ja ootas nüüd vastust oma naise esitatud küsimusele Maria ja Davidi usuliste tõekspidamiste kohta.

„Nagu ma juba ütlesin, me oleme seitsmenda päeva adventistid,“ rääkis David.

„Kas see tähendab, et te olete kristlased?“ küsis mees.

David palvetas vaikselt. Ta teadis, et suur osa inimesi selles riigis ei olnud kristlusele avatud. Neid muutis rahutuks paljude kristlaste käitumine, kes jõid alkoholi ja sõid rüvedat toitu, mida nende usk keelas.

„Lubage ma selgitan,“ ütles David. „Me usume seda, mida Toora ütleb, sealhulgas sõnu, mis on kirjas 5Ms 6:4, kus öeldakse: „Issand, meie Jumal Issand, on ainus.“ Me usume, et Jumal on üks. See salm ütleb meile seda.“

„Huvitav,“ ütles mees.

„Samuti usume Toora eeskirja, mis ütleb, et peaksime kummardama Issandat Tema hingamispäeval, mis algab reede päikeseloojangul ja kestab kuni laupäevase päikeseloojanguni,“ ütles David.

Siis rääkis ta sellest, et Js 66:17 on kirjas Issanda hukkamõist sealiha suhtes.

Mees jätkas vestluse salvestamist, aga tema altkulmu pilk sulas aeglaselt naeratuseks.

David jätkas: „Me usume, et meie ihu on Jumala tempel ja antud meile laenuks. Siin maa peal olles tuleb meil selle eest hoolt kanda.“

Mees naeratas laialt.

„Me usume, et me ei tohi oma keha vigastada suitsetamise ja alkoholi joomisega.“

Mees ütles: „Ma usun, et meie kohtumine oli jumalikult määratud.“ Ta tõusis ja läks. Siis naasis ta toiduga, pani selle lauale ja õhutas külalisi sööma. „See ei olnud juhuslik kohtumine,“ teatas ta korduvalt. „See oli ülevalt seatud.“

Siis tõi ta kuuldavale tänupalve ootamatu kohtumise üle ja tänas toidu eest. Pärast seda tuli ta tagatoast oma täiskasvanud pojaga ja ütles: „Tahan, et kohtuksid nende inimestega.“ Davidi ja Maria poole pöördudes sõnas ta: „Tahan teiega jagada oma perekonda.“ Ta vabandas, et tema ja ta pere ei söö, sest nad pidasid paastu.

Kui külalised sõid, pommitas ta neid küsimustega „Suure võitluse“ kohta. Näis, et ta hindas nende vastuseid. Siis ütles ta: „Oleme õnnelikud, et te täna tulite, ja me teame, et olete siia saadetud. See ei olnud juhuslik. Oleme teie suhtes sallivad ja rahu olgu teiega.“

Kui külalised lahkuma hakkasid, õnnistas mees neid sõnadega: „Olgu teiega rahu ja õnnistus, eriti siis, kui käite meie ümbruskonda läbi.“
