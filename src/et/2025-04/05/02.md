---
title: Kaananlaste patusüü
date: 26/10/2025
---

`Loe 1Ms 15:16; 3Ms 18:24–30; 5Ms 18:9–14 ja Esr 9:11. Mida räägivad need tekstid meile Jumala suuremast plaanist anda Kaananimaa iisraellastele?`

Selleks, et täielikumalt aru saada, mida mõeldakse Kaananit asustavate rahvaste patusüü all, on meil vaja vaadata Joosua raamatust kaugemale. Vihje annavad meile nende rahvaste jäledad tavad (5Ms 18:9–12) – ohverdatakse lapsi, tegeldakse ennustamisega, nõidumisega, märkide otsimisega, kutsutakse välja surnuid ja vaime.

Iidsed Ras Šamrast avastatud Ugariti tekstid võimaldavad heita lähemalt pilku kaananlaste usundile ja ühiskonnale. Kõik see näitab, et niisuguse kultuuri hukkamõistmine on vägagi arusaadav ja Vana Testamendi moraalinormide põhjal ühtlasi õigustatud.

Kaananlaste usund põhines uskumusel, et loodusnähtusi, mis tagasid viljakuse, kontrollisid jumalate ja jumalannade vahelised seksuaalsuhted. Niisiis kujutasid nad jumaluste seksuaalelu ette oma seksuaalkäitumise alusel ning harrastasid suguelul põhinevaid riitusi, et õhutada jumalaid ja jumalannasid sama tegema. Sellise mõttekäigu tõttu seati sisse „püha“ prostitutsioon, mispuhul nii mees- kui ka naisprostituudid osalesid ohjeldamatutel riitustel; seda kõike osana oma usuelust!

Rahvas ei saa tõusta moraalselt kõrgemale kui nende kummardatavad jumalad. Kui kaananlaste arusaam oma jumalatest oli selline, siis pole ime, et nende usukommete hulka kuulus laste ohverdamine, mille vastu Piibel eriti hoiatavalt kõneles.

Arheoloogilised tõendmaterjalid kinnitavad, et Kaanani elanikud ohverdasid sageli oma vastsündinud lapsi jumalatele, tegelikult kurjadele vaimudele, keda nad kummardasid. Suurtest votiivkirjadega pottidest leitud väikesed purustatud luustikud annavad tunnistust nende alandavast religioonist ja sellest, mida see paljudele lastele tähendas.

Seega ei olnud kaananlaste hävitamine kuidagi tagantjärele tulnud mõte; midagi, mis tekkis pärast Jumala otsust anda Kaananimaa iisraellastele. Kaanani elanikele määrati katseaeg, halastuse lisaaeg, mille jooksul oli neil võimalus enda keskel elavate usuisade tunnistuse kaudu avastada Jumal ja Tema iseloom. Neil oli võimalus, aga ilmselgelt raiskasid nad selle ära ning jätkasid oma õõvastavaid elukombeid seni, kuni Issandal tuli viimaks neile lõpp teha.

`Mõtted`
