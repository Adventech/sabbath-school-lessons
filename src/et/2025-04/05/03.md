---
title: Ülemkohtunik
date: 27/10/2025
---

`Loe 1Ms 18:25; Ps 7:12; Ps 50:6; Ps 82:1; Ps 96:10 ja 2Tm 4:1, 8. Mida räägivad need salmid Jumala moraalse olemuse kohta? Kuidas aitab arusaam, et Jumal on universumi Kohtunik, meil mõista jumaliku sõja probleemistikku?`

Jumala iseloomu pühadus tähendab, et Ta ei talu pattu. Ta on kannatlik. Kuid patt peab lõikama oma lõplikku vilja, surma (Rm 6:23). Jahve kuulutas sõja patule, sõltumata sellest, kus seda leidus, kas Iisraelis või kaananlaste hulgas. Pühades sõdades osalemine ei pühitsenud Iisraeli kuidagi rohkem kui teisi rahvaid (5Ms 9:4, 5; 5Ms 12:29, 30), isegi siis, kui viimastest said Jahve kohtuotsuse vahendid Tema väljavalitud rahva karistamisel. Erinevalt teistest muistse Lähis-Ida rahvastest said iisraellased oma nahal tunda tagasilööke pühas sõjas, kui Jumal ei võidelnud nende eest, vaid nende _vastu_ sellega, et võimaldas nende vaenlastel neid rõhuda (võrdle Jos 7. ptk).

Kogu käsitlust pühast sõjast saab mõista ainuüksi juhul, kui seda vaadeldakse Jumala kui kohtuniku tegevuse valguses. Nii vaadelduna omandavad Iisraeli vallutussõjad hoopis teistsuguse laadi. Vastupidi imperialistlikele sõdadele, mille eesmärk on eneseülistus ning mis olid väga tavalised muistses maailmas (ja on ka meie ajal), ei pidanud Iisrael sõja käigus enda hiilgust kasvatama, vaid kehtestama Jumala õigluse ja rahu maa peal. Niisiis on püha sõja käsitlusest arusaamise keskmes Jumala valitsemise ja vääramatu väe mõiste, mis on olulisel kohal Jumala kui sõdalase kuvandis, täpselt nagu ka Jumala kui kuninga või Jumala kui kohtuniku kuvandis.

Jahve kui sõdalane on, nagu kohtunikki, pühendunud oma iseloomu peegeldavate õigusriigi põhimõtete elluviimisele, kindlustamisele ja alalhoidmisele. Pilt Jumalast kui sõdalasest ning pilt Temast kui kohtunikust ja kuningast kinnitab, et Jahve ei talu igavesti mässu oma kehtestatud korra vastu. Järelikult võib kindlalt öelda, et Jahve tegevuse eesmärk ei ole kunagi sõda ega võit ise, vaid õigluse ja rahu taastamine. Lõppkokkuvõttes, kui tegutseja on Jumal, siis on kohut mõista ja sõda pidada sama, mis õiglust jalule seada.

`Mõtiskle Jumalast kui õiglasest kohtunikust, kellele ei saa altkäemaksu anda ja keda ei saa erapoolikusele mõjutada. Kuidas on Jumal, kes ei talu lõputult pattu, ahistamist, süütute kannatamist ja rõhutute kurnamist, lahutamatu osa evangeeliumist?`

`Mõtted`
