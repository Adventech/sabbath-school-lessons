---
title: Õnnestumine ja edu
date: 02/10/2025
---

`Loe Jos 1:7–9 koos Gl 24:40; Js 53:10 ja Ps 1:1–3ga. Mida tähendab õnnestumine ja edu nende tekstide põhjal?`

Heebreakeelne mõiste _tsalakh_, „õnnestumine“ (Jos 1:8), tähendab millegi plaanitsetu rahuldavat saavutamist või soodsat elu-olu.

Mõistet _sakal_, „kordaminek“ (Jos 1:8), võib tõlkida ka „edasi jõudma“ või „edukas olema“. Ent samuti võib see tähendada „mõistlik olema“ või „targalt asja ajama“. Seda sõna esineb sageli Iiobi, Õpetussõnade ja Psalmide raamatus, kus edu mõiste ühendatakse tihedalt jumalakartlikkusega ja Jumala Sõnale kuuletumise tõttu targalt tegutsemisega.

Sellise nurga alt vaadates ei ole edukus tingimata materiaalne õitseng, kuigi ei välista seda. Edukust tuleb näha kui kooskõlas olemist vaimulike väärtustega, Jumala loodud maailma aluspõhimõtetega ja Tema seaduses väljendatuga.

Ometi ei ole omavahel vastuolus Jumala tõotuste – eelkõige üksnes usu kaudu päästmise tõotuse – usaldamine ning Tema seadusele kuuletumine. Need esindavad ühe ja sama mündi kaht külge.

`Loe Rm 3:31. Mida ütleb see tekst seaduse ja usu vahelise suhte kohta?`

Kui omavahel vastandatakse usk Jeesuse lepitavasse ohvrisurma meie heaks ja Jumala seadusele kuuletumine, siis luuakse sellega vale ja ohtlik dihhotoomia (teineteist välistav kaheksjaotus). Seadus ja arm käivad alati käsikäes. Ainult seaduse ülesandest pealiskaudselt aru saamine paneb arvama, et „seadus“ ja „arm“ on vastandid.

Vana Testamendi kirjutajad pidasid seadusest vägagi lugu ning nägid selles rõõmustamise allikat (Ps 1:2; Ps 119:70, 77, 174). Õigesti hindamise ja kasutamise korral paneb seadus inimest sügavamalt aru saama oma patususest (Rm 7:7) ja vajadusest Kristuse õiguse järele (Gl 3:24).

`Kuidas on sinu isiklik kogemus sulle näidanud, et kui tahes palju sa ka ei püüaks Jumala armust Tema seadust täita, on sul siiski vaja sind katvat Kristuse õigust?`

`Mõtted`
