---
title: Ole vahva!
date: 01/10/2025
---

`Loe Jos 1:7–9. Miks oli Issandal vaja kaks korda Joosuale rõhutada, et ta oleks vahva ja tugev?`

Joosuale püstitatud ülesandega paistavad kaasnevat ülekaalukad probleemid. Kaananlaste linnad näivad vallutamatuna ja maa elanikkond on lahinguks välja õpetatud. Seevastu pole iisraellastel, lihtsatel ränduritel, algelisemaidki sõjamasinaid, millega kindlusemüüride vastu minna. Ajalugu jutustab, et nonde aegade ülivõim Egiptuski polnud Kaananimaal suutnud püsivalt kanda kinnitada.

Aga siinne üleskutse – ole vahva ja tugev – tähendab võitlusmoraalist või sõjastrateegiast midagi enamat. Ustavaks jäämine Toorale ja selle erilistele nõudmistele, mis panevad paika Iisraeli lepingu Jahvega, vajab vahvust ja tugevust.

`Loe Ef 6:10–18. Meilt ei nõuta tänapäeval lahingus osalemist. Kuidas kehtivad Joosuale öeldud julgustussõnad siiski meie igapäevastes vaimulikes võitlustes?`

Tänapäeva kristlased, kes püüavad täita ülesannet, mille Kristus on neile usaldanud, seisavad silmitsi sarnaste probleemidega nagu Joosua. Neilt nõutakse sõjapidamist oma patuste kalduvuste vastu, selle ajastu pimeduseriigi, vägede ja valitsejate vastu ning kurjuse väehulkade vastu. Joosua sarnaselt tõotatakse neilegi Kristuse kohalolekut: „Mina olen iga päev teie juures ajastu lõpuni“ (Mt 28:20). Nii nagu Issanda toetavast kohalolekust piisas Joosua hirmude eemale tõrjumiseks, nii piisab sellest praegu meie kahtluste ja mure peletamiseks.

Meie ülesanne on tunda Issandat nii hästi, et usaldame Teda ja Tema tõotusi meie jaoks. Ja just sellepärast vajame üle kõige isiklikku ühendust Temaga.

`Otsustava tähtsusega küsimus, mis meile tänapäeval esitatakse, ei erine sellest, millega seisis silmitsi Joosua. Kuidas jääda Jumala Sõnas öeldule truuks isegi siis, kui niimoodi teha on ebapopulaarne või ebamugav?`

`Mõtted`
