---
title: Tõotuste pärijad
date: 30/09/2025
---

`Jos 1:2, 3 räägib Issand Joosuale, et Tema annab selle maa Iisraeli rahvale. Teisal aga ütleb Ta, et on juba maa neile andnud. Mida see tähendab?`

Maa on kingitus Issandalt, kes on tegelik Omanik. Jos 1:2, 3 kasutatakse kahte erinevat vormi tegusõnast „annan“, mis kirjeldavad maa pärimiseks vajalikku kaht tahku. Esimene verbivorm väljendab maa andmise protsessi. Iisrael on hõivanud ainult Jordani siinpoolsed alad. Suurem osa tõotatud maast on veel nende valdusse võtmata.

Jos 1:3 kasutatakse sama tegusõna täisminevikulist vormi, mis jätab mulje, et see maa on juba neile antud. Kui mainitud tegevuse alus on Jumal, siis nimetatakse sellist vormi „prohvetlikuks täisminevikuks“. Põhjus on asjaolus, et see, mida Jumal oma sõnas tõotab, on kindel tõsiasi, mida saab usaldada nagu käesolevat tegelikkust.

3\. salmis on asesõna mitmuslik – „teie“ ja „teile“. Seega ei kuulu tõotus ainult Joosuale, vaid kogu Iisraeli rahvale. Viide Moosesele antud tõotusele laseb märgata Jumala öeldu järjepidevust.

Esimeses peatükis korratakse palju ka sõna kol – „kõik“, „igaüks“. Selle nimisõna esinemine peatüki eri paigus väljendab täielikkust ja terviklikkust, mis on otsustava tähtsusega Joosua ette seatud eesmärgi saavutamisel. Jumal, Joosua ja Iisraeli rahvas peavad tegutsema täiuslikus kooskõlas, et tagada edu eelseisval tõotatud maa vallutamisel.

`Loe Jos 1:4–6 ja Hb 6:17, 18. Sellel hetkel oli tõotatud maa tõepoolest alles tõotus. Ometi nimetab Jumal seda pärandiks. Mida tähendab olla Jumala tõotuste pärijad?`

Jumala tõotused ei ole kuidagi maagilised. Neis endis pole väge iseenesest täituda. Garantiiks, et need lähevad täide, on Jumala kohalolu, kes ütleb: „Ma olen sinuga.“ Issanda kohalolu oli Iisraeli kestmajäämiseks tõepoolest eluliselt oluline. Ilma selleta olnuks nad vaid üks rahvas paljudest, ilma erilise kutsumuse, identiteedi või missioonita (2Ms 33:12–16). Issanda kohalolu on kõik, mida Joosua oma ülesande õnnestumiseks vajab.

Tänapäeval pole siin midagi muutunud. Just seetõttu on Mt 28:20 kirjas selline Jeesuse tõotus.

`Mõtted`
