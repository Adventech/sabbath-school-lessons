---
title: Mine üle! Võta! Jaota! Teeni!
date: 29/09/2025
---

`Loe Jos 1. ptk. Mida saame avapeatükist teada selle raamatu ülesehituse kohta?`

Joosua raamatu esimene peatükk on kogu raamatu sissejuhatus. Peatükk koosneb neljast kõnest, mis vastavad selle raamatu neljale põhiosale: ületamine (Jos 1:2–9); vallutamine (Jos 1:10, 11); maa jaotamine (Jos 1:12–15) ja seaduskuulekas teenimine (Jos 1:16–18).

Joosua raamatut võib vaadelda jumalike algatuste jadana. Iga algatuse korral annab Jumal seoses Kaanani vallutamisega Joosuale erilise ülesande, mis tehakse selles raamatus teatavaks hiljem, pärast ülesande edukat täitmist.

Lõpuks täituvad Jumala tõotused maa alistamise kohta. Sellest ajast peale lasub iisraellastel kohustus hoida maad oma käes; seda aga saab ellu viia ainult tõelise usu ja kuulekuse kaudu, mis on niisuguse usu tulemus.

Jumala algatustele, mida väljendavad kolm tegusõna – „mine üle“, „võta“ ja „jaota“ –, annab õige vastuse inimeste sõnakuulelikkus, millest võrsub viimane algatus – teeni.

Veel kord, Joosua raamatus on neli põhiosa. Neist igaüht iseloomustab konkreetne mõiste, mida märgib selles osas tooni andev heebreakeelne sõna:

`(1) mine üle (Jos 1:1–5:12);`

`(2) võta (Jos 5:13–12:24);`

`(3) jaota (Jos 13:1–21:45);`

`(4) teeni (Jos 22:1–24:33).`

Nii peitub juba raamatu ülesehituses selle põhisõnum: Jumala algatused ei lähe täide iseenesest. Need nõuavad Tema rahvalt ustavat vastust. Ehk siis: kõik see, mida Jumal on meie heaks teinud – kaasa arvatud kõik Tema niisugused teod, mida me ise enda heaks teha ei saa – kutsub meid tegema seda, mida saame enda heaks teha. See, mida saame enda heaks teha, on sõnakuulelikkus selles, mida Jumal meil teha käsib. Nii on Jumala rahva ajaloos alati olnud ja nii on see ka tänapäeval. Sama mõte tõuseb esile näiteks Jumala lõpuaja rahva kirjelduses Ilm 14:12: usk sellesse, mida Jumal on meie heaks teinud, teeb meid sõnakuulelikuks.

`Mõtle mõnele Jumala Sõnas olevale tõotusele, mida sa väga hindad. Kuidas peaksid sellele vastama, et tõotustest saaks tegelikkus?`

`Mõtted`
