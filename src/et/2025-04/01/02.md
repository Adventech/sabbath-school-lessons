---
title: Uus Mooses
date: 28/09/2025
---

`Loe 2Ms 18:15–22 ja Jos 1:1–9. Joosua raamat kirjeldab kõigepealt tõotust, mis puudutab Moosese surma järel toimuvat. Mis on selles tõotuses märkimisväärset?`

Kuigi Mooses on surnud ja Jumal on määranud ametisse uue juhi, Joosua, tõmmatakse siin nende kahe vahel paralleele. Mõlemale mehele ütles Jumal, et nad juhivad oma rahva nende esiisadele tõotatud maale. Issand ütles ju Joosuale: „Kõik paigad, kuhu teie jalatald astub, annan ma teile, nagu ma Moosesele olen öelnud“ (Jos 1:3). Joosua peab lõpetama töö, mis oli algselt antud Moosesele. Ta on tõepoolest uus Mooses.

`Loe 2Ms 33:11; 4Ms 14:6, 30, 38; 4Ms 27:18; 4Ms 32:12; 5Ms 1:38; 5Ms 31:23 ja 5Ms 34:9. Mida räägivad need tekstid meile Joosuast?`

Selles etapis on tõotus, et Jumal „äratab sulle“ ühe Moosese sarnase prohveti (5Ms 18:15), pigem võimalus kui juba toimunud tegelikkus. Joosua raamatu esimesed sõnad tuletavad lugejale seda tõotust meelde ning loovad samas ootuse, et öeldu täitub.

Mooses on küll surnud, kuid Joosua raamatu esimeses peatükis on ta endiselt esiplaanil. Tema nime mainitakse kümnel korral, Joosua oma vaid neljal korral. Moosest nimetatakse „Issanda sulaseks“, samas kui Joosuale viidatakse nimetusega „Moosese teener“ (Jos 1:1). Joosual kulub terve elu ustavas teenistuses ja sõnakuulmises, enne kui teda nimetatakse „Issanda sulaseks“ (Jos 24:29).

Ehkki Joosua raamatu esimene peatükk kirjeldab, kuidas Iisraeli ühe suure juhi amet läks üle teisele, on siinseks tähtsaimaks tegelaseks Issand, kelle sõnad alustavad seda raamatut ja kelle juhised siin tooni annavad. Ei jää kahtlustki, kes on Iisraeli tegelik juht.

`Aja jooksul on Jumal kutsunud nii mehi kui ka naisi Tema rahvast juhtima. Miks on siis ülioluline meeles pidada, kes on koguduse tõeline, nähtamatu juht?`

`Mõtted`
