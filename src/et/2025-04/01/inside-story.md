---
title: Misjonilugu
date: 03/10/2025
---

#### Puu kummardamine

_Loo on kirja pannud Andrew McChesney._

Kui Sudhakar jõudis Bangkoki Noi linnakusse Tais, et asuda tegutsema Globaalmisjoni teerajajana, märkas ta kohe üht puud. Puu külge olid seotud värvilised lindid. Puud ümbritsesid kivist ja puust kujukesed. Selle tüve peale oli pandud banaane, õunu ja lõhnapulki. Sudhakar sai teada, et linnakese elanike uskumuse järgi elasid selles puus esivanemate vaimud. Nii kummardasid nad puud oma traditsioonide kohaselt.

Sudhakari viis segadusse asjaolu, et vaimupuu asus maa-alal, mille üks heasüdamlik naine oli annetanud seitsmenda päeva adventistide misjonihaigla jaoks. Ta küsis pastorilt, miks kogukonnarahvas käis selles linnakus vaimupuud kummardamas. Pastor selgitas, et linnarahvas oli kummardanud vaimupuud ammu enne, kui see maatükk kogudusele annetati.

Sudhakar oli kultuuriteadlik inimene ja mõtles: „Kui lindid ja muud asjad äkki kaoksid, siis võib linnarahvas üle reageerida.“

Aga tal oli kindel otsus midagi teha. Ta palvetas palju taeva Jumala poole ning sõbrunes kogukonna juhtidega ja teiste linnaelanikega. Sudhakar oli ühte vaimupuu ligidal olevasse hoonesse seadnud sisse mõjukeskuse ning kutsus inimesi uude mõjukeskusesse kokakursustele, inglise keelt õppima ja jumalateenistustele. Siis hakkas ta tasapisi puud puhtaks tegema. Ta kõrvaldas linte, kujukesi, banaane, õunu ja lõhnapulki. Selleks kulus umbes nädal.

Mitte keegi kogukonnast ei öelnud talle vaimupuu kohta sõnakestki.

Ühel päeval oli Sudhakaril ootamatu kohtumine. Kui ta pärast mõjukeskuses peetud õppetundi puust möödus, kutsus üks hääl teda nimepidi. See hääl pakkus Sudhakarile rikkust, kui ta ainult kuuletub.

Aga Sudhakari ei saanud meelitada. „Ma ei taha sinult mitte midagi,“ ütles ta. „Ma ei taha, et sa siin oleksid. Ma käsin Jeesuse nimel sul linnakust lahkuda ja mitte kunagi enam tagasi tulla.“

Kolm päeva hiljem märkas Sudhakar, et puu oli surnud. Kõik puu lehed olid maha langenud. Nelja nädala pärast oli jäänud püsti ainult kuiv, surnud ront. Sudhakar võttis kirve ja raius selle maha.

Linnarahvas oli jahmunud, kui linnakeses levis kuuldus toimunust. Palju inimesi voolas mõjukeskusesse. Sudhakar õpetas linnarahvast paluma ainsat tõelist Jumalat. Seitse inimest hakkas käima hingamispäevastel jumalateenistustel mõjukeskuses ja hiljem nad ristiti.

_Palveta Globaalmisjoni teerajajate pärast, kes, nagu Sudhakar, on võtnud vastu väljakutse rajada maailma eri paigus kogudusi inimgruppide hulgas, kelleni sõnum pole veel jõudnud. Globaalmisjoni teerajajatest saad rohkem teada veebilehelt bit.ly/GMPioneers._
