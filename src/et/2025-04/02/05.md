---
title: Vastandlikud väärtused
date: 08/10/2025
---

`Loe Jos 9:1–20. Millised sarnased jooned ja millised erinevused on Raahabi loo ja gibeonlaste loo vahel? Mille poolest väärivad need äramärkimist?`

Joosua raamatu kõnealune peatükk algab teatega, et kaananlaste kuningad, kellest igaüks valitses tavaliselt väikest linnriiki, otsustasid moodustada liidu iisraellaste vastu. Gibeoni elanikud kavatsesid seevastu iisraellastega kokkuleppele jõuda.

Iisraellastelt kokkuleppe väljapetmiseks sepitsesid gibeonlased salaplaani: nad mängisid kauge maa saadikuid. 5Ms 20:10–18 järgi eristas Jumal kaananlased ja väljaspool tõotatud maad elavad inimesed.

Sõna, mis on tõlgitud „kavalasti“ või „leidlikult“, võib kasutada positiivses tähenduses ettenägelikkuse ja tarkuse mõistes (Õp 1:4; Õp 8:5, 12) või negatiivses tähenduses kuritegelikule kavatsusele viitavalt (2Ms 21:14; 1Sm 23:22; Ps 83:4). Gibeonlasi ajendab reeturlikult tegutsema vähem kahjustav enesekaitsepüüdlus.

Gibeonlaste jutt on rabavalt sarnane Raahabi omaga. Mõlemad tunnustavad Iisraeli Jumala jõudu ja mõlemad tunnistavad, et Iisraeli edukuse aluseks pole inimesed. Erinevalt teistest kaananlastest ei hakka nad vastu Jahve plaanile anda maa iisraellastele ning nad möönavad, et Issand ise ajab need rahvad Iisraeli eest minema. Sõnumid iisraellaste vabastamise kohta Egiptusest ning võidu kohta Siihoni ja Oogi üle ajendavad nii Raahabit kui ka gibeonlasi otsima liitu iisraellastega. Selle asemel aga, et tunnistada täielikult oma valmisolekut alluda Iisraeli Jumalale, nagu Raahab tegi, võtavad gibeonlased appi võltsingu.

Moosese seadus sätestas, kuidas saada seesugustel puhkudel teada Issanda tahe (4Ms 27:16–21). Joosual tulnuks Issanda tahe välja selgitada ja gibeonlaste pettus ära hoida.

Teokraatliku juhi – ja iga kristliku juhi – põhikohus on otsida Issanda tahtmist (1Aj 28:9; 2Aj 15:2; 2Aj 18:4; 2Aj 20:4). Kuna see jäi hooletusse, olid iisraellased sunnitud kas rikkuma maa vallutamise põhitingimusi või murdma Issanda nimel antud vannet, mis oli samavõrd siduv.

`Kui sageli oled olnud hädas valikuga kahe näivalt vastandliku piibelliku väärtuse vahel?`

`Mõtted`
