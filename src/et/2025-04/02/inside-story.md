---
title: Misjonilugu
date: 10/10/2025
---

#### „Ära muretse, Jumal aitab.“

_Loo on kirja pannud Andrew McChesney._

Üks naine Brasiilias lausa kees vihast, kui Inácio Manoel koputas ta uksele, et pakkuda seitsmenda päeva adventistide raamatuid. „Ma vihkan kristlasi!“ kriiskas ta.

Inácio oli üllatunud. See oli tema esimene maja esimesel tööpäeval kirjandusevangelistina – ta pakkus raamatuid ja piibliuurimise võimalust.

Tema ja üks sõber läksid järgmisesse majja. Suur koer haukus aiast raevukalt vastu. Sõber pomises midagi selle kohta, et esimeses majas oli vihane naine ja teises majas vihane koer.

„Ära muretse,“ ütles Inácio. „Jumal on meiega.“

Majast tuli välja naine ja viis koera minema. Siis kutsus ta Inácio ja tema sõbra sisse. Neil kolmel oli südamlik vestlus ja naine rääkis oma võitlustest pärast seda, kui ta mees vangi saadeti. Järgmisel hingamispäeval tuli see naine koos oma kolme väikese lapsega kirikusse. Inácio oli hämmeldunud. Ta ütles Jumalale, et tahab kogu ülejäänud elu juhtida inimesi Tema juurde.

Inácio jaoks suurim üllatus tuli aga kolmandast majast, mida tema ja ta sõber sellel esimesel tööpäeval külastasid. Seal elav naine, Edileuza, nõustus laupäeva pärastlõunati Piiblit uurima. Kui nad nädalast nädalasse uurisid, jõudsid nad seitsmenda päeva hingamispäevani. Edileuza töötas maniküürijana ja majahoidjana ega näinud mingit võimalust laupäeviti vaba olla.

„Minu sissetulek on just sellel päeval nädalas kõige suurem,“ ütles ta. „Mida ma pean tegema?“

„Ära muretse,“ ütles Inácio. „Jumal aitab. Temal on varuks midagi paremat.“

Järgmises piiblitunnis ütles Edileuza, et oli kohanud tänaval võõrast inimest, kes oli küsinud, kas ta teab mõnda head majahoidjat. See amet ei nõudnud üldse töötegemist hingamispäeva tundidel – päikeseloojangust reede õhtul kuni päikeseloojanguni laupäeva õhtul.

Edileuza säras, kui ta seda lugu Ináciole rääkis. „Nüüd on mu palk kolm korda suurem kui ma teenisin maniküürijana ja majahoidjana,“ ütles ta.

Edileuza ristiti. Hiljem järgis tema eeskuju kogu ta pere.

Nüüdseks 68aastane Inácio on viimase 36 aasta jooksul juhtinud ristimiseni igal aastal neli kuni üksteist inimest. Igale poole, kuhu ta läheb, võtab ta endaga kaasa piiblitunni õppetükid. Tema igaõhtune palve on: „Issand, saada kedagi mu teele, et saaksin talle rääkida Sinu armastusest.“

„Ma võin elada mis tahes muu asjata maailmas, aga mitte ilma piiblitundideta,“ ütles ta.

_Selle veerandaasta kolmeteistkümnenda hingamispäeva üheks misjoniprojektiks on kirikuhoone Pernambucano Adventistide Akadeemia jaoks Brasiilias, Pernambuco osariigis, kus Inácio Manoel elab. Tänu sulle, et kavatsed heldelt annetada. Vaata lühikest videot Ináciost Youtube’ist aadressil: bit.ly/Inacio-Brazil._
