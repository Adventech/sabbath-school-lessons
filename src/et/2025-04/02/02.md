---
title: Teine võimalus
date: 05/10/2025
---

`Loe Jos 2:1 ning ühtlasi 4Ms 13:1, 2, 25–28, 33 ja 4Ms 14:1–12. Miks alustab Joosua tõotatud maa vallutamise ülesannet luurajate teele saatmisega?`

Kohta, kust luurajad teele saadetakse, on mõnes tõlkes nimetatud Akaatsiasaluks (NKJV). Heebreakeelses tekstis on koha nimi Sittim ja see meenutab meile kaht laiduväärt olukorda Iisraeli ajaloos. Esimene neist on samuti maakuulajate lugu (vaata 4Ms 13. ptk), mille olulised üksikasjad on samad: valitakse luurajad, kes tungivad salaja vaenlase maa-alale, naasevad, annavad nähtust-kuuldust aru ning nende aruande põhjal langetatakse otsus tegutseda.

Teine juhtum Sittimis on seotud ebajumalakummardamisega ja see on iisraellaste üks kõige trotslikumaid vastuhakke lepingule. Bileami õhutamisel liiderdati moabi naistega ja kummardati nende jumalaid (4Ms 25:1–3; 4Ms 31:16). Selle taustal muudab Sittimi nimi kogu loo tulemuse ootuse erakordselt pingeliseks. Kas tõotatud maa piiril on oodata veel üht luhtaminekut? Või jõutakse kauaoodatud iidse tõotuse täitumiseni?

`Loe Jh 18:16–18, 25–27 ja Jh 21:15–19. Milliseid paralleele märkad Iisraeli rahvale antud teise võimaluse ja isiklikult Peetrusele antud teise võimaluse vahel?`

Jumal on teiste (ja rohkemate!) võimaluste Jumal. Piibel nimetab teist (ja rohkemat!) võimalust „armuks“. Arm tähendabki ju saada seda, mida me ei vääri. Piibli õpetus pakatab armust (võrdle Rm 5:2; Ef 2:8; Rm 11:6). Jumal pakub igaühele armulikult võimalust alata uuesti (Tt 2:11–14). Peetrus koges seda armu isiklikult ja innustas kogudust kasvama armus (2Pt 3:18). Uudised lähevad veelgi paremaks: me saame palju rohkem võimalusi kui ainult kaks, kas pole? (Kuhu me vastasel juhul üldse välja oleksime jõudnud?)

`Mõtle sellele, kuidas iisraellased said teise võimaluse Kaananisse minna, ning armule, mis sai osaks Peetrusele pärast seda, kui ta salgas oma Issanda. Mida õpetavad need juhtumid meile sellest, kuidas meil tuleks armu anda neile, kes seda vajavad?`

`Mõtted`
