---
title: Väärtus ootamatus paigas
date: 06/10/2025
---

`Loe Jos 2:2–11; Hb 11:31 ja Jk 2:25. Mida räägivad need tekstid meile Raahabist?`

Raahabi loos hakkab silma luurajate kaitseks räägitud vale. Selle naise vale suhtes seisukohta võttes tuleb meil mõista, et ta oli pärit ühiskonnast, mis oli äärmiselt patune ja mille Jumal lõpuks hukka mõistis (1Ms 15:16; 5Ms 9:5; 3Ms 18:25–28). Uus Testament tunnustab tõepoolest Raahabi usku, ent uurides hoolikalt Uue Testamendi viidet Raahabi teole, selgub, et seal ei kiideta kuidagi heaks kõike tema kohta käivat ega õigustata mingil moel tema valet.

Hb 11:31 tunnustab Raahabi usku, kes valis olla maakuulajate poolel, selle asemel et klammerduda laostunud kultuuri külge. Jk 2:25 kiidab teda kahe Iisraelist tulnud luuraja majutamise ja juhendamise eest, kuidas ohutut teed mööda tagasi pääseda. Keset allakäinud, laostunud kultuuri ja Raahabi enda patust eluviisi nägi armulik Jumal ususädet, mistõttu Ta sai naise päästa. Jumal kasutas seda, mis oli Raahabis hea – ilmne usk Jumalasse ja valik kuuluda Tema rahva hulka –, ent ei kiitnud kuidagi heaks kõike, mida see naine tegi. Jumal hindas Raahabit erakordse julguse eest, tema vapra usu, päästevahendiks olemise ja Iisraeli Jumala valimise eest.

Pärast seda, kui Raahab nägi, mis toimus, teatas ta, et „Issand, teie Jumal, on Jumal ülal taevas ja all maa peal“ (Jos 2:11). On märkimisväärne kuulda Kaananimaa naist tunnistamas, et Jahve on ainus Jumal, eriti oma maja katusel, kus tema paganlikus religioonis palvetati tavaliselt nende poole, keda usuti olevat taevajumalused.

Mõte, mida Raahab väljendab, esineb varem ainult neis piiblitekstides, kus kirjeldatakse Jumala ainuõigust kummardamisele (2Ms 20:4; 5Ms 4:39; 5Ms 5:8). Tema sõnadest kajab vastu eelnevalt läbi mõeldud, veendunud valik tunnistada, et iisraellaste Jumal on ainus õige jumalus. Raahabi usutunnistus näitab tema arusaamist tihedast seosest Jumala ülimuslikkuse ja Jeerikole langetatud kohtuotsuse vahel.

Oma moraalse valikuga tõdeb Raahab, et Jahve kohtuotsuse valguses on jäänud ainult kaks võimalust: jätkata vastuhakku Temale ja hävida või otsustada usus alistuda. Iisraellaste Jumala kasuks otsustamisega saab Raahabist näide sellest, milline võinuks olla kõikide Jeeriko elanike saatus, kui nad oleksid pöördunud Iisraeli Jumalalt heldust otsima.

`Mida õpime siit loost selle kohta, kuidas meie ülim truudus peaks kuuluma Jumalale?`

`Mõtted`
