---
title: Uus ustavus
date: 07/10/2025
---

`Loe Jos 2:12–21 ja 2Ms 12:13, 22, 23. Kuidas aitavad Moosese teises raamatus olevad tekstid sul aru saada maakuulajate ja Raahabi vahelisest kokkuleppest?`

Raahabi sobing on väga selge: elu elu eest ja vastutulek vastutuleku eest. Sõna cḥesed (Jos 2:12), „heategemine“, tähendusrikkust on teistes keeltes keeruline ühe sõnaga väljendada. See viitab peamiselt lepingulisele truudusele, ent kannab endas ka ustavust, armu, heatahtlikkust ja vastutulelikkust.

Raahabi sõnad tuletavad meelde ka 5Ms 7:12, kus Jahve ise andis vande pidada oma cḥesed_’i_t Iisraeli suhtes. „Ja kui te võtate kuulda neid seadusi ja peate neid ja teete nende järgi, siis peab Issand, su Jumal, sinuga lepingut ja osutab heldust _[_cḥesed_]_, mida ta su vanemaile on vandega tõotanud“ (5Ms 7:12).

Huvitav on, et sama peatükk (5Ms 7. ptk) kuulutab kaananlastele needust _(_cḥerem_)_. Siin on kaananlanna Raahab, kes on needuse all, ja ometi toetub ta oma tärganud usuga iisraellastele antud tõotustele. Selle tulemusena saab ta päästetud.

Esimene pilt, mis maakuulajate ja Raahabi vestluse käigus paratamatult silme ette tuleb, on paasapüha Egiptusest väljaminekul. Selleks, et iisraellased oleksid kaitstud, kästi neil püsida kodus ning märgistada oma maja uksepiidad ja pealispuu ohvritalle verega.

„Aga veri olgu teil tundemärgiks kodadel, kus te asute; kui ma näen verd, siis ma lähen teist mööda ja nuhtlus ei saa teile hukatuseks, kui ma löön Egiptusemaad“ (2Ms 12:13; vaata ka 2Ms 12:22, 23).

„Kuuletumisega pidi rahvas väljendama oma usku. Kõik need, kes loodavad saada päästetud Kristuse vere teenete kaudu, peavad mõistma, et ka neil tuleb pääsemiseks midagi teha. Ehkki ainult Kristus saab meid lunastada üleastumise karistusest, tuleb meil pöörduda patust sõnakuulmise teele. Inimene päästetakse usu, mitte tegude läbi, kuid inimese usk peab ilmnema tema tegudes.“ – Ellen G. White, „Patriarhid ja prohvetid“, orig lk 279.

Tol korral oli veri tähiseks, mis päästis rahva Jumala hävitusingli käest. Nagu Jumal säästis iisraellaste elu Egiptuse viimase nuhtluse ajal, nii tuli iisraellastel päästa Raahab ja tema pereliikmed siis, kui hävitus pidi Jeerikosse jõudma.

`Millise võimsa evangeelse sõnumi me kummastki loost leiame? Millised evangeelsed õppetunnid siit saame?`

`Mõtted`
