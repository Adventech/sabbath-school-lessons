---
title: Üllatav arm
date: 09/10/2025
---

`Loe Jos 9:21–27. Kuidas ühendab Joosua lahendus õigluse armuga?`

Isegi siis, kui Iisraeli rahvas tahtnuks gibeonlasi rünnata, poleks neil olnud luba seda teha, sest koguduse juhatajad olid vandetõotuse andnud. Iisraellaste juhid tegutsesid põhimõtte kohaselt, et vanne, kuni sellega ei kaasnenud väärtegu või kuritahtlikku kavatsust (Km 11:29–40), oli kohustuslik isegi siis, kui see tõi endaga kaasa isikliku kahju.

Vanas Testamendis peetakse vagade vooruseks seda, et enne vandetõotuse andmist ollakse ettevaatlik ja oma vandetõotusest peetakse kinni (Ps 15:4; Ps 24:4; Kg 5:1, 5). Kuna vanne anti Issanda, Iisraeli Jumala nimel, ei saanud juhid seda muuta.

Iisraeli juhtidelt võetud pühalik vandetõotus sidus Iisraeli saatuse lahutamatult gibeonlaste omaga. Õigupoolest said gibeonlased, kes määrati Jumala koja tarbeks puuraiujaiks ja veekandjaiks (Jos 9:23), Iisraeli Jumalat teeniva kogukonna lahutamatuks osaks. Iisraeli ülemad kohustasid gibeonlasi saama teenriteks „tervele kogudusele“ (Jos 9:21), kuid Joosua järgnevad sõnad muutsid needuse gibeonlaste jaoks võimalikuks õnnistuseks (võrdle 2Sm 6:11).

Gibeoni järgnev ajalugu annab tunnistust selle linna kõrgetest usulistest eesõigustest ning samuti truuks jäämisest Jumala rahvale. Iisraellastelt võetud vanne kehtis mitu põlve, nii et kui iisraellased tulid tagasi Babüloonia vangipõlvest, olid gibeonlased nende hulgas, kes aitasid Jeruusalemma üles ehitada (Ne 7:25). Nende teol on igavesed head tagajärjed, ent ainult Jumala armu tõttu.

Mis võinuks juhtuda, kui gibeonlased oleksid avalikult öelnud, kes nad on, ja palunud halastust, nagu Raahab palus? Me ei tea, aga ei saa välistada, et Jumalalt nõu küsimine vabastanuks gibeonlasedki hävitamisest. Jumala ülim eesmärk on tuua patused meeleparandusele ja neile halastada, mitte aga neid karistada (võrdle Hs 18:23 ja Hs 33:11). Gibeonlaste salaplaani peaks nägema kui Jumalalt halastuse palumist, pöördumist Tema headuse ja õigluse poole. Otsuseni kaananlased hävitada viis just see, et nad keeldusid meeleparandusest ja trotsisid Jumala eesmärke (1Ms 15:16). Jumal austas seda, et gibeonlased tunnustasid Tema ülemvõimu, soovisid vastuhaku asemel rahu ning olid ebajumalateenistuse asemel valmis kummardama ainsat tõelist Jumalat.

`Mõtted`
