---
title: Igatseda Tema lähedust
date: 13/11/2025
---

`Loe Jos 18:1, 2. Mis oli toimumas siis, kui Joosua asus tegelema maa jagamisega?`

Pärast seda, kui on kirjeldatud maa-alasid, mis Jordani läänekaldal langesid liisu läbi kahele suurimale suguharule ja Manasse poolele suguharule, jutustatakse selles tekstilõigus koguduse kogunemisest Siilos, kus maa jaotatakse ülejäänud seitsme väiksema suguharu vahel.

Pühamu, „minu telgi“ püstitamine kujutab Jumala tõotuse täitumist elada oma rahva keskel (2Ms 25:8; 3Ms 26:11, 12) ning toob esile Joosua raamatu keskse teema: Jumala kohalolu tegi Iisraelis maa omandamise võimalikuks ning oli Iisraelile ja nende kaudu kõigile kogu maailmas (1Ms 12:3) jätkuvaks õnnistuste allikaks. Jumala kummardamine saab keskse koha ning kaalub üles isegi maa vallutamise ja jaotamise! Pühamu, hiljem templi olemasolu pidi alati aitama inimestel tajuda Jumala kohalolu nende keskel ning nende kohustust toimida lepingus öeldu kohaselt.

`Loe Hb 6:19, 20; Hb 9:11, 12 ja Hb 10:19–23. Mida saame Joosualt õppida meie, kristlased, kelle keskel pole maist pühamut kui Jumala kohalolu käegakatsutavat kinnitust?`

Pühamu esilekerkimine ei tohiks olla ootamatu üllatus, sest pühamu teema on Joosua raamatus olnud olemas lepingulaeka kaudu. See oli kõige pühama paiga peamine mööbliese ning tähistas Joosua raamatu kaht esimest osa: jõest läbiminekut ja maa vallutamist. Nüüd, kui kogudusetelgi püstitamine saab maa jaotamise keskseks osaks, näitab Joosua, et kogu elu Iisraelis keerleb ümber pühamu, Jahve maapealse peakorteri.

Meie kui kristlaste jaoks, kes elame ajal, millele viitas lepituspäev, on veelgi tähtsam kinnitada silmad taevasele pühamule, kui jätkame võitlemist modernsete (või postmodernsete) hiiglastega, kes meie usule, lootusele ja vaimulikule pärandile väljakutse esitavad. Kui toetume jätkuvalt sellele, mida Kristus ristil tegi ja taevases pühamus teeb, vaatame usus ettepoole ajale, mil Jumal elab kord taas oma rahva hulgas, ent siis juba igavesti. (Võrdle Ilm 21:3)

`Mõtted`
