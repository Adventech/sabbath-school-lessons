---
title: Uuendamise altarid
date: 11/11/2025
---

`Mis ajendas Joosuat Issandale altarit ehitama? Loe Jos 8:30, 31; võrdle 5Ms 11:26–30; 5Ms 27:2–10.`

Usuisade ajal tähistasid altarid usuisade rännuteed ning said käegakatsutavateks kinnitusteks, et maa, mille Jumal oli tõotanud neile anda, kuulus neile. Nüüd tunnistasid iisraellased altari püstitamisega esiisadele antud tõotuste täitumisest. Kõnealusel korral on altari püstitamine Moosesele antud juhtnööride otsene täitumine (5Ms 11:26–30; 5Ms 27:2–10).

Jos 8:30–35 kujundab otsustavalt kogu raamatu teoloogilist sõnumit. Ühendades ühe õudseima vägivaldse loo (sõja) millegi täiesti erinevaga – lepingu taaskinnitamisega ja Jumala kummardamisega – viib Joosua meid tagasi ühe tähtsaima teoloogilise teemani, mis selles raamatus kohe alguses ette tuleb: Joosua on volitatud Iisraeli juhtima lepingule kuuletuvasse ellu (Jos 1:7). Sama pilt avaneb Joosuast selle raamatu lõpus (Jos 24. ptk).

Olgu sõjapidamine ja vallutamine nii tähtis kui tahes, on miski veel tähtsam: ustavus Jumala seaduse nõuetele. Vallutamine on ainult üks samm Jumala plaanis Iisraeliga ja kogu inimsoo uuendamisega. Ustavus Toora ettekirjutustele on inimkonna saatuse ülim küsimus. Joosua kirjutab käsuõpetuse ärakirja suurtele, valgeks võõbatud kividele, altarikividest erinevatele kividele (võrdle 5Ms 27:2–8). Niimoodi moodustavad need kivid, millest mõningatel on ka kümne käsu tekst, eraldi mälestusmärgi ning meenutavad iisraellastele pidevalt lepinguga seotud eesõigusi ja kohustusi.

Joosua on eelpilt Uue Testamendi Jehoosuast (Jeesusest), kelle ülesandeks oli ühtlasi juhtida inimesed taas Jumalale kuuletuma. Selle eesmärgi saavutamiseks pidi Ta astuma vastu kurjuse jõududele. Tema ülimaks eesmärgiks oli täita meie kasuks lepingunõuded: „Sest kõik Jumala tõotused on Kristuses „jah“ ja Temas „aamen“, Jumalale kiituseks meie suu läbi“ (2Kr 1:20, NKJV).

`Milliseid vaimulikke toiminguid saame teha meie, mille ülesanne oleks samasugune, nagu oli vanal ajal altari ehitamine?`

`Mõtted`
