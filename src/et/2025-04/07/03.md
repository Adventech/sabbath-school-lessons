---
title: Paasapüha
date: 10/11/2025
---

`Mille poolest väärib märkimist, et Joosua valis pidada paasapüha, vaatamata pakilisele ja tohutule ülesandele hõivata tõotatud maa? Loe Jos 5:10; 2Ms 12:6; 3Ms 23:5; 4Ms 28:16; 5Ms 16:4, 6.`

Teine tähtis tegevus, mis vallutamisele eelnes, oli paasapüha tähistamine. See toimus sama kuu neljateistkümnenda päeva õhtul, Jumalast antud juhtnööre hoolikalt järgides. Paasapüha pidamise sümboolne tähendus omandab erilise tooni: Joosua raamatu sündmused hakkavad peegeldama Egitusest väljamineku aegseid sündmusi. Paasapüha tuletab meelde kümnendat nuhtlust (2Ms 12. ptk), mil Issanda ingel tappis Egiptuses kõik esmasündinud ja säästis iisraellased. Sellele järgnes Egiptusest väljaminek, Punasest merest läbipääs ja rändamine kõrbes.

Teise põlvkonna lugu hoopis algab kõrbes, jätkub Jordanist läbiminekuga, hõlmab ümberlõikamise ja paasapüha tähistamise ning jõuab välja otsustava hetkeni, mil oodatakse, et Issand astuks järjekordselt vastu Iisraeli vaenlastele, Kaanani elanikele. Koos kõige eelnevaga tähistab paasapüha pidamine Iisraeli ajaloos uue ajastu algust.

Ohvritalle sümboli kaudu on paasapüha ka tagasivaade iisraellaste lunastamisele Egiptuse orjusest. Ent lisaks osutab see ettepoole, tõelise paasatalle, Jumala Talle tulekule (Jh 1:29, 36; 1Kr 5:7; 1Pt 1:18, 19), kes lunastas meid patuorjusest. Viimasel õhtusöömaajal enne seda, kui Jeesus ennast ülimaks ohvriks tõi, kujundas Ta paasapüha ümber Tema surma mälestamiseks (Mt 26:26–29; 1Kr 11:23–26).

Kuid paasapüha ja Issanda õhtusöömaaeg annavad märku veel aulisemast tegelikkusest: sellest, et lunastatute hulgad sisenevad taevasesse Kaananisse. Johannes kirjeldab Ilmutusraamatus seda „läbipääsu“: läbipääs Punasest merest ja Jordani jõest osutavad ajale, mil 144 000 sammuvad kristallmerel Jumala trooni ees (Ilm 4:6; Ilm 7:9, 10) ning võtavad osa Talle pulmasöömaajast (Mt 26:29; Ilm 19:9), millest räägivad piltlikult paasapüha ja Issanda õhtusöömaaeg.

`Mil moel saame alati hoida Kristuse ristisurma tegelikkust silme ees isegi siis, kui me Issanda õhtusöömaaega ei tähista?`

`Mõtted`
