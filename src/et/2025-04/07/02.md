---
title: Leping kõigepealt
date: 09/11/2025
---

`Loe Jos 5:1–7. Miks andis Issand Joosuale korralduse lõigata vallutuste ajal ümber teise põlvkonna iisraellased?`

Pärast seda, kui luurajad olid maad uurimas käinud ja esitanud julgustava aruande ning rahvas oli imeliselt Jordanist läbi pääsenud, ootaksime viivitamatut tegelemist vaenlasega. Ent Iisraeli leping Jumalaga on sõjalisest vallutamisest veel tähtsam.

Enne, kui uus põlvkond asus maad hõivama, oli vaja, et nad annaksid endale täielikult aru erilisest sidemest Maaomanikuga. Lepingulise tähise taaselustamine oli vastus Jumala armulisele ja imelisele tegutsemisele, kes tõi Iisraeli ohutult üle Jordani.

Meie leping Jumalaga peab alati olema tänulik vastus sellele, mida Ta on juba meie heaks korda saatnud, ja mitte kunagi püüe Tema nõuete käsumeelse täitmisega endale hüvesid ära teenida. (Kahtlemata oli sama mõte kesksel kohal Pauluse tülides nendega, kes nõudsid usku tulnud meessoost paganate ümber lõikamist; kõige selgemini avaldub see Kirjas galaatlastele.)

Iisrael oli oma ajaloo suurima sõjakäigu veerel ja võiks eeldada, et kogu leer tegeles aktiivselt sõjaks valmistumisega. Tegeles küll, aga mitte tavapärases mõistes. Hobuste rakendamise ja mõõkade teritamise asemel asusid nad kombetalituse juurde, mis muutis võitlusvõimelised mehed valdavas osas vähemalt kolmeks päevaks kaitsetuks.

Nad tegid seda, et tähistada oma suhet Jumalaga, kes nad Egiptusest vabastas. Miks? Sest nad andsid endale aru, et see võitlus oli Issanda võitlus. Tema pidi andma neile võidu ja edu. Jeesus ütles sama põhimõtte välja pisut teises sõnastuses: „Aga otsige esmalt Jumala riiki ja tema õigust, siis seda kõike antakse teile pealegi!“ (Mt 6:33). Enamasti näib igapäevaelu meid survestavat nii paljude oluliste kiireloomuliste toimetustega, et unustame seada esikohale tähtsaima elus: uuendada igal päeval pühendumist Kristusele.

`Mõtle kordadele, mil sa loobusid Jumalaga veedetud ajast millegi „tähtsama“ nimel. Miks on väga kerge nii teha ja kuidas selle vastu võidelda?`

`Mõtted`
