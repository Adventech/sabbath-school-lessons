---
title: Aakani patt
date: 03/11/2025
---

`Loe Jos 7:16–19. Mida räägib kogu protseduur meile nii Jumalast kui ka Aakanist?`

Selle asemel, et paljastada süüdlane kohe, tegutseb Jumal viisil, mis teeb avalikuks nii Tema õigluse kui ka armu. Olles selgitanud Iisraeli lüüasaamise põhjust ja kutsunud rahvast üles end pühitsema (Jos 7:13), jätab Ta protseduuri väljakuulutamise ja selle alguse vahele ajavahemiku, mis annab Aakanile aega mõelda, kahetseda ja oma patt üles tunnistada. Sama käib tema pereliikmete kohta (juhul kui nad juhtunust teadsid) – neil on võimalus otsustada, kas nad tahavad varjamisega kaasa minna või keelduvad olemast kaasosalised, nagu tegid Korahi pojad, kes vältisid hävingut sellega, et keeldusid asumast isa poolele (võrdle 4Ms 16:23–33; 4Ms 26:11).

Olukorra lahendus toimub vastupidises suunas sellele, kuidas probleem Iisraeli sisse tuli ja seda laastas: Iisraeli ühise süü kõrvaldamine ja piiritlemine algab suguharust; liigub suguharu juurest suguvõsani; suguvõsalt leibkonnani ja leibkonnalt üksikisikuni. Lisaks süüdlase paljastamisele selgitatakse juurdlusprotsessiga välja ka süütu. See on võrdväärselt tähtis külg hoolika seadusliku menetluse juures, milles Jumal ise on Aakani varjatud tegude tunnistaja.

Lugeja võib pinget otse tajuda siis, kui Jumal liigub Aakanini. Keda ei paneks imestama mehe kangekaelsus, kes loodab, et ta jääb märkamata? Issanda läbitungivate silmade eest pole miski varjatud (Ps 139:1–16; 2Aj 16:9); Tema teab, mis on varjul inimese südames (1Sm 16:7; Jr 17:10; Õp 5:21).

Oluline on tähele panna, kuidas Joosua Aakanit kõnetab: „Mu poeg.“ See ütlus väljendab ühtaegu vanust ja Joosua juhirolli, kuid ka meelsust, millega suur sõdalane õigusemõistmisele läheneb. Tema süda on täis kaastunnet Aakani vastu, ehkki ta on kutsutud süüdlase üle kohtuotsust täide viima. Oma hoiakuga annab Joosua taas eelpildi Tema taktitundest, headusest ja armastusest, kes „ei olnud iialgi ebaviisakas, ei lausunud mõtlematult ühtki karmi sõna ega valmistanud inimlapsele mõtlematult valu... Julgelt mõistis Ta [Jeesus] hukka silmakirjalikkuse, uskmatuse ja ebaõigluse, kuid ka teravad noomitused lausus Ta valutava südamega.“ – Ellen G. White, „Ajastute igatsus“, orig lk 353.

`Kuidas mõjutab su eluviisi arusaam, et Jumal teab kõike, mida teed, ka kõige varjatumat? Kuidas peaks see su elamise viisi mõjutama?`

`Mõtted`
