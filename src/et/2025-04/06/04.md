---
title: Saatuslikud valikud
date: 04/11/2025
---

`Loe Jos 7:19–21. Mida palub Joosua Aakanil teha? Mis tähtsust sellisel nõudmisel on? Kuidas Aakani ülestunnistust tõlgendame?`

Joosua palub Aakanil teha kaht asja: esiteks, anda au Issandale ja kiita Teda. Teiseks, tunnistada salgamata üles, mida ta on teinud. Aakan peab Jumalale au andma sellega, et tunnistab, mida on teinud. Siin kasutatud sõna (_todah_) vihjab nii tänuavaldusele (Ps 26:7; Js 51:3; Jr 17:26) kui ka patu tunnistamisele (Esr 10:11).

Kahjuks pole piiblitekstis märkigi sellest, et Aakan ilmutanuks vähekegi ehtsat patukahetsust. Ta lootis lõpuni peitu jääda. Tema trotslik suhtumine liigitas ta ülekäte läinud süüdlaste hulka, kelle jaoks Moosese seaduse kohaselt lepitust ei ole (võrdle 4Ms 15:27–31).

Aakani sõnad Jos 7:21 tuletavad meelde Aadama ja Eeva pattulangemist. Eeva nägi (raʹah), et puu oli ihaldusväärne (kḥamad), ja lõpuks ta võttis (laqakḥ) sellelt vilja (1Ms 3:6). Oma ülestunnistuses tõdeb Aakan, et ta nägi (raʹah) saagi hulgas kaunist Sineari kuube, 200 hõbeseeklit ja ühte kuldkangi. Siis ta himustas (kḥamad) neid ja võttis (laqakḥ) need. Just nagu Aadama ja Eeva puhul, paljastab Aakani valik, et himustamise patt on uskmatuse patt. Sellega kahtlustatakse, et Jumal ei taha oma loodute jaoks parimat ning peidab nende eest mingeid oivalisi naudinguid, mis kuuluvad ainuüksi jumalikku valdkonda.

Lisaks sellele, et tekst viitab inimese esmasele pattulangemisele, kõrvutab see teravalt Raahabi (võrdle Jos 2:1–13) ja Aakani suhtumise. Üks neist viis maakuulajad katusele ja varjas neid sõdurite eest; teine võttis keelatud asju ja varjas neid Joosua eest. Üks soovis head Iisraeli luurajatele ja aitas nende võidu saavutamisele kaasa; teine tõi oma ahnuse ja kindla lüüasaamisega Iisraelile häda kaela. Üks tegi iisraellastega lepingu, teine rikkus Jahvega tehtud lepingut. Raahab päästis enda ja oma pereliikmed ning neist said Iisraeli lugupeetud kodanikud; Aakan määras surmale enda ja oma pereliikmed ning sai häbiväärse käitumise näiteks.

`Mõtle ahnuse patule. Kuidas vältida sellesse langemist, olgu meil siis vähe või palju? (Võrdle Lk 12:15.)`

`Mõtted`
