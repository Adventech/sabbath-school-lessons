---
title: Misjonilugu
date: 07/11/2025
---

#### Jumala asjade tagastamine, 1. osa

_Loo on kirja pannud Andrew McChesney._

Frank Mukubel nappis raha pärast seda, kui ta kolis Namiibias uude linna ja sisustas oma uut üüritud kodu. Palju asju said ostetud laenuga: voodi, diivan, ahi, raadio, teler, vaip ja isegi potid kööki.

Algne plaan ei olnud selline. Frankil oli uus töökoht – raamatupidamise õpetaja – ning ta oli kalkuleerinud oma igakuist eelarvet hoolikalt. Alguses ei olnud tal raskusi anda kümnist ja annetusi ning maksta võlga tagasi. Aga siis tõusid esile ootamatud kulutused. Näis, et mitte millegi jaoks ei jätku raha, ning Frank lõpetas kümnise ja annetuste andmise. Ta tundis end väga halvasti ja palvetas: „Mida ma peaksin tegema?“ Võla tagasimaksmisele pidi kuluma kaks aastat. Aga Malaki 3:8–9 ütleb: „Kas inimene tohib Jumalat röövida? Aga teie röövite mind ja ütlete: „Kuidas me sind röövime?“ Kümnise ja annetustega. Te olete needusega neetud, et teie mind röövite“ (NKJV).

Möödus kaks aastat. Frank tundis ränka koormat kuni päevani, mil ta sai oma võlad tagasi makstud. Kuid rõõmu asemel tundis ta end veel täbaramini. Ta otsustas tagasi viia kõik, mille oli järelmaksuga ostnud. Esimene inimene, kes tema plaanist kuulda sai, oli tema ülemus riigiasutusest, kus ta õpetas. Frank palus luba mõneks tunniks linnakust lahkuda. „Mul on vaja oma asjad poodi tagasi viia,“ ütles ta.

„Kas sa pole nende eest juba maksnud?“ küsis ülemus.

„Olen need kinni maksnud, aga tahan need tagasi viia,“ ütles Frank.

„Miks?“

„Need seisavad minu ja mu Jumala vahel, sest mul pole õnnestunud anda tagasi Jumalale kuuluvat.“

Pilklik naer täitis toa. „Sa ei saa sellist asja teha,“ ütles ülemus. „Kas sa oled hulluks läinud?“ Aga ta lubas Frankil linnakust lahkuda.

Frank läks oma üürikoju ja teatas otsusest vennale, kes oli ka sinna kolinud. Vendki kahtles Franki mõistuses.

„On parem, kui ma ei maga sellel, mis on neetud,“ vastas Frank. „Ma kasutasin Jumala raha, et nende asjade eest maksta.“

Siis läks Frank kauplusesse ja rääkis juhatajaga, kes vaatas ostude kohta arvutist järele ja nägi, et kõik on kinni makstud.

„Kas sa oled arust ära?“ küsis ta.

Frank kinnitas talle, et temaga on kõik hästi.

„Aga me ei saa neid sinult tagasi osta,“ ütles juhataja. Frank polnud sellele vastu.

Juhataja printis välja dokumendi. „Kirjuta alla,“ ütles ta. „Siin öeldakse, et sa oled kõige eest maksnud, aga tood need kompensatsiooni saamata tagasi.“

_Ülejäänud osa loost loe järgmisel nädalal._
