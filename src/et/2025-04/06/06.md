---
title: Jumala võimsuse tunnistaja
date: 06/11/2025
---

Nagu viiendas õppetükis õppinud oleme, on Jumal andnud paganlikele rahvastele võimaluse tunda Teda ja pöörata selg kurjadele eluviisidele. Nad aga keelduvad ja seisavad lõpuks silmitsi Jumala kohtuotsusega.

`Loe Jos 7:6–9, kus räägitakse, kuidas Joosua esialgu reageerib neid tabanud suurele õnnetusele. Pööra erilist tähelepanu Jos 7:9-le. Milline tähtis teoloogiline põhimõte tema sõnades peitub?`

Kõigepealt tulevad üle Joosua huulte sarnased sõnad nagu Iisraeli lastel pärast Egiptusest lahkumist raskustesse sattudes: „Oleksime ometi võinud surra Issanda käe läbi Egiptusemaal, kus me istusime lihapottide juures, kus me sõime leiba kõhud täis! Teie aga olete meid toonud siia kõrbesse, et kogu seda kogudust nälga suretada“ (2Ms 16:3).

Joosua ütleb: „Oh Issand Jumal, miks lasksid tulla selle rahva üle Jordani, et annad meid emorlaste kätte hukkamiseks? Oleksime ometi otsustanud jääda teisele poole Jordanit!“ (Jos 7:7)

Kohe aga ilmutab ta suurt muret, et see lüüasaamine tekitab Jumala nimele ja mainele kahju. „Kui kaananlased ja kõik maa elanikud kuulevad sellest, siis nad piiravad meid ümber ja kaotavad meie nime maa pealt. Mida sa mõtled teha oma suure nime heaks?“ (Jos 7:9)

Öeldu paljastab peamise teema ja põhimõtte Jumala kavatsuses Iisraeliga. Kuigi Jumal tahab, et ümberkaudsed paganarahvad näeksid, milliseid suuri asju teeb Jumal oma rahva heaks, kes Talle kuuletub, saavad nad Iisraeli Jumalat tundma õppida ka nii, nagu Raahab – Jumala rahva võimsate vallutuste kaudu. Teisest küljest: kui asjad lähevad halvasti, nagu antud juhul läksid, võisid rahvad muidugi mõelda, et Iisraeli Jumal oli nõrk ja mõjutu (vaata 4Ms 14:16; 5Ms 9:28), ning kaananlased võisid saada julgust vastu panna.

Ühesõnaga on isegi heebrealaste vallutusretke puhul kõne all hoopis suured küsimused ja põhimõtted, mis peavad tooma au ja kiitust Jumalale, kes on nii paganate kui ka iisraellaste ainus lootus.

`Loe 5Ms 4:5–9. Milliseid paralleele näeme siin selle vahel, kuidas Iisrael tunnistas tollasele maailmale ning kuidas meie kui seitsmenda päeva adventistid tunnistame praegusele maailmale?`

`Mõtted`
