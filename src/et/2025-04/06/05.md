---
title: Lootuse uks
date: 05/11/2025
---

`Loe Jos 8:1–29. Mida räägib lugu meile sellest, kuidas Jumal võib muuta meie kõige kohutavamad ebaõnnestumised võimalusteks?`

Jahve strateegia pöörab Iisraeli esialgse lüüasaamise taktikaliseks kasuks, muutes seega Aakori (heebrea keeles „häda“) oru lootuse ukseks (võrdle Ho 2:17). Ai elanikud, kes eelmisel korral iisraellaste üle võidutsemise tõttu on nüüd palju enesekindlamad, kordavad oma strateegiat – nad ründavad iisraellasi, kes teesklevad taganemist ja lüüasaamist. Kui aga Ai elanikud on oma kantsist välja meelitatud, hõivavad 30 000 iisraellast, kes on otse linna taga kohad sisse võtnud, tühja linna ja süütavad selle põlema (Jos 8:4). Jos 8:7 ütleb selgelt, et võidu tagab Issand, mitte strateegia; Issand annab Ai linna üle iisraellastele. Isegi selles peatükis, kus sõjandusküsimused on tähtsamal kohal kui üheski teises Joosua raamatu peatükis, rõhutatakse põhitõde, et võit on Jahve kingitus.

Lahingu otsustav hetk saabub siis, kui Ai mehed lähevad linnast välja ja hakkavad iisraellasi taga ajama. See on kogu peatüki jooksul teine kord, kui Jumal kõneleb (esimesel korral, Jos 8:1–2, annab Ta strateegia) ning annab sellega märku, et lahing on Tema kontrolli all. Selle hetkeni ei tea me lahingu tulemust. Siitpeale saab selgeks, et iisraellaste sõjavägi on võidukas.

Joosua käes olev relv on pigem sirbikujuline idamaine mõõk ehk skimitar, mitte sirge mõõk või oda. Joosua ajal ei pruukinud see olla kasutusel tegeliku relvana, ent sellest oli saanud ülemvõimu sümbol. Lisaks rünnakusignaali andmisele väljendab see Jumala ülemvõimu Ai purustamisel. Tõsiasjaga, et Joosua hoiab sirpmõõka väljasirutatud käes kuni täieliku võidu saavutamiseni, näidatakse, et ta on võtnud täielikult enda kanda juhirolli, mida kandis Mooses Punasest merest läbiminekul (2Ms 14:16) ja sõjas amalekkidega (2Ms 17:11–13), kus Joosua viis väed võitlusse.

Sel korral ei toimu silmanähtavat Jumala imelist sekkumist. Ometi võidetakse Ai samamoodi jumaliku abiga nagu eelmise põlvkonna ajal saavutati võit egiptlaste üle või äsja vallutati Jeeriko. Edu tagatis on Joosua usk Issanda sõnasse ja tema kõigutamatu kuuletumine sellele. Selles loos avalduv põhimõte kehtib Jumala rahva juures tänapäevalgi, ükskõik, kus nad elavad ja milliste raskustega neil tegemist on.

`Mõtted`
