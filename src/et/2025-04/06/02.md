---
title: Lepingu rikkumine
date: 02/11/2025
---

`Loe Jos 7. ptk. Millised on kaks peapõhjust, miks Iisrael saab Ai elanike käest lüüa?`

Huvitav on täheldada, et lugeja teab juba algusest peale nii Jahve viha põhjust kui ka süüdlase nime. Seega tekitab Aakani patu paljastamise loos ärevust pinge lugeja teadmiste ning Joosua ja iisraellaste vaatenurga vahel. Sarnaselt paljude teiste peatükkidega Vanas Testamendis on Jos 7. ptk kiastilise ülesehitusega. Selle keskne, haripunkti jõudev lõik vastab küsimusele, miks iisraellased ei suutnud esimesel katsel Aid vallutada.

On kaks peamist põhjust, miks Iisrael saab Ai elanike käest lüüa: Aakani patt ja ülemäärane oma jõule toetumine. Viimane toob kaasa selle, et nad jätavad enne Ai ründamist Issandaga nõu pidamata ning alahindavad vastase sõjajõudu.

Jos 7:1, 11–13 öeldu põhjal võime näha, et ehkki keelu reetliku rikkumise eest vastutab Aakan, peetakse vastutavaks kogu rahvast, kes kannatab Aakani teo tõttu. Jumal kirjeldab 11. salmis Aakani patu tõsidust astmeliselt, näidates süütegude kuhjumist ning kasutades määrsõnu „ka“ ja „isegi“ (heebrea keeles _gam_). Kõigepealt kasutatakse patustamise kohta kõige tavalisemat sõna: kḥataʹ. Seejärel kirjeldatakse piiride ületamist veel viie konkreetse patuna, millele lisatakse määrsõna _gam_: (1) ˋabar ehk „[on ka] rikkunud“, (2) on endile võtnud (laqakḥ) hävitamisele määratust (kḥerem), (3) on varastanud (_ganab_), (4) [on] petnud (kakḥash) ja (5) [on isegi] pannud (_sim_) kḥerem_’_i oma asjade hulka.

Jahve ja Iisraeli vaheline leping käis inimeste kohta nii ainuisikulisel kui ka ühisel tasandil. Lepingut arvesse võttes on Iisrael, Jumala valitud rahvas, lahutamatu tervik; seepärast toob ühe või mõne selle terviku liikme patt endaga kaasa süü kogu lepingulise kogukonna jaoks. Nagu Issand ütles: „Iisrael on pattu teinud ja on rikkunud ka minu lepingu“ (Jos 7:11).

`Mil moel võib terve kogukond kannatada või on kannatanud kogukonna sees olevate üksikisikute halbade tegude pärast? Milliseid näiteid võid tuua ja kuidas see kogukonda mõjutas?`

`Mõtted`
