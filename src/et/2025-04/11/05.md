---
title: Heatahtlik vastus
date: 10/12/2025
---

`Loe Jos 22:21–29 selle valgel, mis on kirjas Õp 15:1. Mida õpime idapoolsete suguharude vastusest?`

Nii temaatiliselt kui ka ülesehituse poolest on selle peatüki keskmes süüdistatute vastus, sama sirgjooneline ja tugev nagu süüdistus ise. Siiani kuulavad süüdistatavad suguharud nende vastu esitatud väiteid vaikides, süüdistustele vastamata. Süüks pandava tõsidust arvesse võttes on nende kannatlikkus eeskujulik ja nad toimivad tõeliselt õpetussõna järgi „Rahulik vastus vaigistab raevu, aga haavav sõna õhutab viha“ (Õp 15:1).

Kaitsekõnet alustatakse terve rea Iisraeli Jumalale omistatavate nimedega: _El, Elohim, Jahve_ (Jos 22:22). Neid korratakse veel jõulisemalt, justkui pühalikku vannet selleks, et hajutada kahtlused ja valesüüdistused, mis viisid Iisraeli peaaegu kodusõja äärele. Rääkijad on kindlalt veendunud, et Jumal teab olukorda täielikult ja mõistab seda, ning nad loodavad, et kohaletulnud saadikud jõuavad samale järeldusele. Kaks ja pool suguharu tunnistavad, et nad vastutavad Issanda ees, ning kutsuvad Teda kätte maksma (võrdle 5Ms 18:19; 1Sm 20:16) juhul, kui nad on tõepoolest süüdi.

Järgneb üllatav selgitus, mis tõestab ühest küljest süüdistuse alusetust (see altar ei ole ohverdamise koht) ja avaldab teisest küljest tegeliku ajendi. Suguharude tegevuse tõeliseks aluseks ei ole mitte Jumalast taganemine, vaid kartus jääda Iisraelist eraldi. Nii ei ole altari ehitamine märk ärataganemisest, nagu arvati. Tegelikult on just vastupidi: kaht ja poolt suguharu on tegutsema ajendanud jumalakartus, täpselt nagu Jordanist lääne poole jäävaid suguharusid. Iisraeli ühtsuse päris alus on nende vaimulik truudus Issanda nõudmistele, mitte aga geograafia või pärandiosa füüsiline asukoht.

Jõest lääne pool asuvate suguharude mure ehtsust näitab nende siiras rõõm siis, kui saab kindlaks tehtud, et idapoolsed suguharud on ilmsüüta. Selle asemel, et tunda end vendade argumentidest lööduna, on nad siiralt õnnelikud, et nende kahtlused osutuvad valeks. Kodusõda Iisraelis jääb pidamata ja rahva ühtsus säilib.

`Kuidas saad sina hakkama valesüüdistustega? Räägi mõnest põhimõttest, mis sinu suhtumist suunab. Inspiratsiooni saamiseks vaata Ps 37:3–6, 34, 37.`

`Mõtted`
