---
title: Minevik kummitab
date: 09/12/2025
---

`Loe veelkord Jos 22:13–15, aga nüüd 4Ms 25. peatüki valguses. Miks valisid iisraellased kahe ja poole suguharu juurde läkitatava saatkonna juhiks Piinehasi?`

Üheksa ja pool suguharu – kelle kohta öeldakse kahel korral „Iisraeli lapsed“ – ei võta kuulujutte kohe täiel määral tõe pähe, vaid läkitavad enne teele saadikud. Nende hulka kuulub ülempreester Eleasari poeg Piinehas, kes peab Eleasari surma järel pärima tema ameti (Jos 24:33). Piinehas on juba preestrina teataval määral silma paistnud – tema tegi lõpu Iisraeli liiderlikkusele Baal-Peoris (4Ms 25. ptk).

„Kui Piinehas, preester Aaroni poja Eleasari poeg, seda nägi, siis ta tõusis üles koguduse keskelt, võttis piigi kätte ja läks Iisraeli mehele järele naistekambrisse ning torkas mõlemale kõhtu, niihästi Iisraeli mehele kui selle naisele. Siis võeti nuhtlus ära Iisraeli pealt“ (4Ms 25:7, 8).

Piinehasil on kindlasti mõjuvõimu. Muud saadikud on Jordanist lääne pool elavate üheksa ja poole Iisraeli suguharu esindajad, igaüks neist oma perekonna peamees (otsetõlkes „oma isakoja peamees“).

Saadikud alustavad pühaduseteostuse ja mässu süüdistust prohvetliku vormeliga „nõnda ütleb“. Iselaadne on siin see, et ütlejaks pole Issand, vaid „terve Issanda kogudus“ (Jos 22:16). Nad esitavad süüdistuse, et Iisrael on toime pannud jumalavallatuse, reetmise ja vastuhaku. Sõna „jumalavallatus“ on heebrea keeles seesama sõna, mida kasutati Aakani patu kohta (Jos 7:1) ja mis esineb mitmel korral Moosese viies raamatus (näiteks 3Ms 5:15; 6:2; 4Ms 5:6, 12). Aakani ja Baal-Peori juhtumid on juba toimunud: ühe puhul oli asi reetlikkuses ja teise puhul vastuhakus. Üheksa ja poole suguharu esindajad väljendavad ka kartust, et omavoliliselt ehitatud altar viib Jumalast taganemiseni, ebajumalateenistusse ja ebamoraalsusse, mis tõmbab Issanda viha kaela kogu Iisraeli rahvale.

`Meil kõigil on minevikust võtta negatiivseid kogemusi, mis kujundavad seda, mil moel käsitleme samasuguseid juhtumeid tulevikus. Kuidas saab Jumala arm tagada, et meie möödaniku tragöödiad ei määraks seda, mil moel kohtleme oma kaasinimesi praegu?`

`Mõtted`
