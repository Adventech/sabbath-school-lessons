---
title: Kohustuse täitmine
date: 07/12/2025
---

`Loe Jos 22:1–8. Mida räägivad need salmid meile ruubenlaste, gaadlaste ja Manasse poole suguharu kohustuste kohta?`

Joosua kinnitab, et teisele poole Jordanit elama jäävad suguharud on Moosese ja tema enda seatud kohustused täielikult täitnud. See tähendas märkimisväärset pühendumist ja ennastohverdavat tegevust ühise eesmärgi nimel. Need suguharud võitlesid õlg õla kõrval oma vendadega „palju päevi“, mis päriselt tähendas kuut-seitset aastat (võrdle Jos 11:18; Jos 14:10; 5Ms 2:14). Nende naised ja lapsed jäid koju, Jordani idakaldale. Ometi otsustasid nad ustavalt võidelda koos oma vendadega ning olid, nagu sõjas ikka, haavata- või surmasaamise ohus.

Kaudselt rõhutavad need salmid rahvuse ja riigi ühtsuse tähtsust. Samuti juhatavad need sisse järgneva loo, mis räägib lõppkokkuvõttes ühtsusest. Kas Iisraeli suguharud püsivad ühtsena, vaatamata tugevale looduslikule piirile, mille Jordan nende vahel moodustab? Kas nad lubavad geograafial jätta jälje oma rahvuslikule eneseteadlikkusele? Või hoiab ühine ainsa Jumala kummardamine neid koos Tema valitud rahvana, ühtsena ja tugevana Tema teokraatliku juhtimise all?

Joosua kõneleb ainsast viisist, kuidas oli selline truudus võimalik: nad teenisid Jahvet, kes andis neile ülesande, mitte aga oma kaasmaalasi.

Uuest Testamendist leiame sama põhimõtte. Apostel Paulus manitseb kristlasi teenima nii, nagu nad teeksid seda Jumalale, mitte ainult inimestele (vaata Ef 6:7; Kl 3:23; 1Ts 2:4). Milline kutsumus saab lõpuks olla suurem kui maailmaruumi Looja heaks töötamine?

Puutume argielus sageli kokku väljakutsete ja raskustega, mis võivad meid kergesti araks muuta ja panna võitlemisest loobuma. Aeg-ajalt on kerge käega lüüa. Ometi saame hüüda appi Jumala väge; Tema tõotab olla meiega ja võimaldab meil teha seda, mida Ta meilt palub. Kui hoiame silme ees oma kõrget kutsumust, oleme innukad edasi liikuma, hoolimata paratamatult ette tulevatest probleemidest ja heidutavatest asjaoludest, mis on siinse pattulangenud elu osa.

`Jos 22:5, 6 kirjeldatakse, kuidas Joosua palus tungivalt, et lahkuvad suguharud jääksid ustavaks Issandale, ja õnnistas neid seejärel. Kuidas muutuksid meie suhted koguduses, kui palvetaksime üksteise pärast rohkem kui praegu?`

`Mõtted`
