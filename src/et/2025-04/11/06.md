---
title: Konflikti lahendus
date: 11/12/2025
---

`Loe Jos 22:30–34. Kuidas võimaldab kogu see juhtum meil näha konflikti lahendust ja viise koguduse ühtsuse kindlustamiseks? (Võrdle Ps 133; Jh 17:20–23; 1Pt 3:8, 9.)`

Joosua raamatu 22. peatükis leidub mitu põhimõtet, mida rakendada igapäevases suhtlemises pereringis, koguduses ja kogukonnas.

__1\.__ Kui asjalood lähevad viltu või näivad minevat viltu, siis parim, mida saab teha, on suhelda – selle asemel, et hoida oma tähelepanekuid vaka all, kuni käib plahvatus. On hea, kui Jumala rahvas ei jää probleemide tekkides ükskõikseks. Muidugi oleks kogu probleem jäänud olemata, kui Jordanitagused suguharud oleksid teada andnud oma kavatsusest ehitada altar.

__2\.__ Ka siis, kui oled oma otsuses veendunud, ära tee ennatlikke järeldusi. Jordanist lääne pool olevad suguharud hakkasid kiiresti uskuma nende kõrvu kanduvat kuulujuttu ja tegid vale järelduse, et Jordanist ida pool asuvad suguharud olid juba usust taganenud.

__3\.__ Räägi oma tegelikest või tajutavatest probleemidest enne, kui oma järelduste põhjal tegutsed.

__4\.__ Ole valmis ühtsuse saavutamiseks midagi ohverdama. Jordanist lääne pool olevad suguharud olid valmis loobuma osast neile eraldatud maa-alast, et teisel pool jõge elavad suguharud saaksid sinna elama asuda, kui Jordani teisel kaldal elamine olnuks oletatava usust taganemise põhjus.

__5\.__ Kui sind süüdistatakse, põhjendamatult või põhjusega, siis vasta heatahtlikult – nii vaigistad raevu. Süüdistusele vastamine omapoolse süüdistusega ei vii iial rahuni. Püüa aru saada enne, kui ootad, et sinust aru saadaks.

__6\.__ Rõõmusta ja kiida Jumalat siis, kui rahu on jalule seatud. Suurepärane on näha, et iisraellaste koguduse põhiosa tundis siiralt rõõmu, kui nad said teada kahe ja poole suguharu tegelikust tagamõttest. Nad ei olnud oma otsustusvõime üle uhked, vaid olid valmis tunnistama, et eksisid.

Kui Jordanist ida pool asuvad suguharud oleksid Jumalast taganenud, pidanuks Iisraeli rahvas rakendama lepingus olevaid nõudeid. Ühtsus ei saa olla kunagi argument tõe lahjendamiseks või piibellikest põhimõtetest loobumiseks. Kuid koguduse distsipliin olgu alati viimane (mitte esimene!) abinõu pärast seda, kui lepituskatsetest ja Jumala Sõnal põhinevast hingehoidlikust abist pole piisanud. Kuivõrd teistsugused näeksid välja meie kogudused, kui neid lihtsaid põhimõtteid järjepidevalt kohaldataks!

`Mõtted`
