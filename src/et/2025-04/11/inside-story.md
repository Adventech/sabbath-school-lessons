---
title: Misjonilugu
date: 12/12/2025
---

#### Misjonitöö jalamassaži ajal

_Loo on kirja pannud Andrew McChesney._

Kim Sun oli vaimustuses sellest, et ta saadetakse 1000 Misjonäri Liikumise raames kümneks kuuks misjonärina tööle Filipiinide äärealale.

Aga ta arutles, kuidas seda kümmet kuud kasutada. Talle meenus, et oli oma vanematega viis aastat Piibli üle väidelnud ega olnud kuhugi jõudnud. Nüüd oli tal ainult 10 kuud.

Ta palvetas ja mõtles siis: „Kui ma Piibli kõigepealt esile toon, lükkavad inimesed selle võib-olla kõrvale, nagu mu vanemad tegid. Ehk on mul vaja näidata neile kõigepealt Jeesuse iseloomu.“

Sun otsustas, et ei räägi kellelegi, et ta on misjonär. Ta ei räägi kellelegi piibellikest tõdedest. Kolm kuud püüab ta lihtsalt sõpru leida.

Olles jõudnud alevisse, kus ta elama pidi, külastas Sun sealsest 20–30 kodust iga kodu ning pakkus oma uutele naabritele jalamassaaži võimalust. Jalamassaaž on Aasia kultuuris üldtuntud ja tavapärane osa.

„Ma tean, kuidas jalamassaaži teha,“ rääkis ta naisele esimeses kodus. „Tahan teid teenindada. Kas teil on aega jalamassaaži jaoks?“

Naine võttis rõõmuga pakkumise vastu.

Kui Sun kummardus naise jalgu masseerima, tunglesid akna taga sugulased, kes jälgisid toimuvat üksisilmi.

„Tulge sisse,“ hõikas Sun. „Kes on järgmine? Täna on jalamassaaž tasuta.“

Selleks ajaks, kui ta lõpetas naisele 30minutilise massaaži tegemise, oli tal juba pikk järjekord teenusesoovijaid. Naine andis talle lõunasöögi ja õhtusöögi, kuna ta masseeris sellel esimesel päeval 17 paari jalgu.

Kui Sun kodu poole kõndis, tundis ta, kuidas sõrmed tulitasid. Aga ta mõtles: „Ma olen misjonär!“

Varsti oli Sunil pikk nimistu, keda jalamasseerimiseks külastada. Esmaspäevast reedeni käis ta hommikupoolikuti kahes kodus ja pärastlõunati kahes kodus.

Samuti leidis ta muid viise, kuidas alevirahvaga sõbruneda. Ta kasvatas maisi ja andis seda neile. Kui inimesed küsisid, kui palju nad võlgnevad, vastas ta: „Mitte midagi! Mais tuli Jumalalt, Jumal on teie eest tasunud.“ Kord nägi ta poisikest, kelle jalal oli haavand, ning ta ravis haavandit salviga. Kui haavand oli mõne päeva pärast täiesti paranenud, tulid poisi vanemad tema juurde ja küsisid: „Kuidas me sind tänada saame?“

Sun teenis alevirahvast kolm kuud ilma, et oleks ennast misjonärina esitlenud. See ei olnud saladus; keegi lihtsalt ei küsinud seda temalt. Ta palvetas järgmise kolme kuu pärast.

_Kim Sun on 1000 Misjonäri Liikumise asejuht. Selle liikumise peakorter, mis asub Silangis, Filipiinidel, ehitati 1996. aasta kolmeteistkümnenda hingamispäeva annetuse abil. Loe järgmisel nädalal edasi._
