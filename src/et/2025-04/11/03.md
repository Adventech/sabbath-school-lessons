---
title: Süüdistused
date: 08/12/2025
---

`Loe lugu kojupöörduvatest suguharudest Jos 22:9–20. Milliseid süüdistusi lennutasid Jordanist lääne pool olevad suguharud idapoolsete suguharude pihta? Mil määral oli nende süüdistus põhjendatud?`

Erinevalt 1. salmist, kus ida pool asuvaid suguharusid nimetatakse lihtsalt ruubenlasteks, gaadlasteks jm, kasutatakse siin teistsugust väljendit: „Ruubeni lapsed“, „Gaadi lapsed“ ja „Manasse pool suguharu“. See vastandatakse „Iisraeli lastele“ (NASB ja varasem eestikeelne tõlge), justkui kuuluksid nood teise rühma.

Selles loos osutab väljend „terve Iisraeli laste kogudus“ ainult üheksale ja poolele Jordanist lääne pool asuvale suguharule, et rõhutada lõhet, mis oli tekkimas kahe rühma vahele. Tõepoolest, järgneva loo põhiküsimus ongi selles, kas pidada jõest ida pool olevaid suguharusid iisraellasteks.

Ootaksime sellele loole ladusat lõpplahendust. Paraku kasvab pinge, kui tuleb teade, et ida pool olevad suguharud on püstitanud Jordani äärde altari. Tekstis ei põhjendata siinkohal sõnagagi, miks on nii tehtud, ega kirjeldata altari otstarvet või mõnd sellega seotud tegevust. Altari mõte muutub veel ebaselgemaks, kui vaadata tagasi Jordani ületamise loole Joosua raamatu kolmandas ja neljandas peatükis, kus kogu Iisrael astus veepiirile ning ületas jõe kuiva sängi pidi kuni Kaananini. Nüüd jõuab osa Iisraelist taas Jordani äärde, ent ületab jõe vastupidises suunas.

Mõlemal juhul kuhjatakse kive kokku. Esimene ehitis on mälestussammas, teise kohta märgitakse, et tegu on silmapaistvalt suure altariga. Paratamatult tuleb pähe küsimus „Mida need kivid tähendavad?“ (võrdle Jos 4:6, 22). Kas see altar ehitatakse ohvrite toomise jaoks või on see ainult mälestusmärk? Kas teispoole jõge jäävad suguharud hakkavad juba Jumalast taganema?

Joosuaga, Eleasariga või suguharujuhtidega nõu pidamata hakkab levima vääritimõistmine, mis võib viia välja kohutava vastasseisuni.

`Millele viitavad Jeesus ja Paulus siis, kui nad manitsevad meid, et hoiduksime kaasinimeste üle kohut mõistmast? Loe Lk 6:37; Jh 7:24; 1Kr 4:5. Miks on väga kerge teha kaasinimeste ajendite suhtes valejäreldusi?`

`Mõtted`
