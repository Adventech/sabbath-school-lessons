---
title: Siinai mäe juures
date: 17/08/2025
---

`Loe 2Ms 19:1–8. Mida tõotas Jumal rahvale siin Siinai mäe juures?`

Jumal juhtis iisraellased Siinai mäe juurde, kus Ta kavatses neile varsti anda kümme käsku (dekaloogi). _Jebel Musa_ ehk _Moosese mägi_ (kõrgus 2 285 meetrit) Siinai poolsaarel on tõenäoliselt see mägi, kus Mooses Jumalaga mitu korda kohtus (näiteks 2Ms 3:1; 2Ms 19:2; 2Ms 24:18), ning aastaid hiljem kohtas Eelija siin Jumalat (1Kn 19:8). See on sama mägi, mille juures Jumal kutsus Moosest, et ta juhiks Iisraeli Egiptusest välja (2Ms 3:1, 10). Tookord oli Jumal andnud Moosesele teada, et ta teenib Jumalat koos vabastatud Iisraeliga samas paigas; see pidi olema Moosesele märgiks, et Aabrahami, Iisaki ja Jaakobi Jumal juhtis neid (2Ms 3:12).

Pärast kahte rännukuud jõudsid iisraellased Siinai juurde (2Ms 19:1), kuhu nad jäid umbes aastaks (võrdle omavahel 2Ms 19:1 ja 4Ms 10:11, 12). Selle aasta jooksul anti välja palju seadusi, mis on kirjas 19.–40. peatükis Moosese teises raamatus; 1.–27. peatükis Moosese kolmandas raamatus ja salmides 1:1–10:10 Moosese neljandas raamatus. Iisraeli viibimine Siinai mäe juures moodustab võrdlemisi suure osa Moosese viies raamatus räägitust. Siin pannakse alus neile kui Jumalast valitud rahvale, ainukesele rahvale, kes polnud läbi imbunud paganlusest ja ebajumalateenistusest.

Jumal võtab juhtohjad ning teeb lepingu enda ja Iisraeli vahel. Seades tingimuseks inimeste sõnakuulmise ja Temaga suhte hoidmise, tõotab Jumal teha nad eriliseks aardeks, preestrite kuningriigiks, pühaks rahvaks.

Olla püha rahvas tähendab olla pühendunud Jumalale ja ilmutada Tema iseloomu kaasinimestele, eelkõige ümbritsevatele rahvastele. Iisraellasi kutsuti ka toimima preestrite kuningriigina, kes ühendab teised inimesed Jumalaga, juhatab nad Tema juurde ning õpetab neile Tema teid ja seadusi. Nad pidid olema Jumala eriline aare, sest Tema tahtis teha Iisraeli eriliseks kanaliks, kes valgustab maailma Tema ja Ta iseloomu tundmisega.

See leping oli Jumala ja Tema rahva vahelise suhte seaduslik alus. Lepingu üldine vormel, mis eri piiblitekstides pisut erineb, on: „Mina olen teie Jumal ja teie olete minu rahvas“ (vaata 2Ms 6:7; 3Ms 26:12; Jr 24:7; Jr 31:33; Hb 8:10; Ilm 21:3).

`Kujuta ette, sa oled Jumala „eriline aare“! Milliseid eriõigusi see hõlmab? Millised erilised kohustused sul on?`
