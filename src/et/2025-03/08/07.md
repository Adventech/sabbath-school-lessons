---
title: Toetav Mõte
date: 22/08/2025
---

Loe Ellen G. White’i raamatust „Patriarhid ja prohvetid“ peatükke „Iisraellastele antakse käsuseadus“, orig lk 303–310, ja „Saatana vaen Jumala käsu vastu“, orig lk 331–342.

„Jumal soovis teha käsuseaduse väljakuulutamise aukartustäratavalt pidulikuks, mis vastaks käsu ülevale olemusele. Rahvas pidi tajuma, et kõigesse, mis oli seotud Jumala teenimisega, tuli suhtuda sügava aukartusega.“ – Ellen G. White, „Patriarhid ja prohvetid“, orig lk 303.

Aukartuse põhimõte kehtib praegugi. See lähtub arusaamisest, et Jumal on ülev, inimkogemusest suurem ja kuninglik. Jumala au nägemine toob meie südamesse tänulikkuse ja alandab meie uhkuse. Mida ligemalt näeme Jumala pühadust, seda rohkem märkame puudusi oma elus. See paneb meid veel rohkem janunema Tema ümbermuutva ligiolu järele ja soovima, et oleksime veel enam Tema moodi.

Ühtlasi teeb teadmine, kui palju erineme Jumalast ja Ta pühast seadusest, meid täielikult sõltuvaks tõsiasjast, et Kristus suri meie eest.

Samas ütles Jeesus sulaselgelt, et siis, kui võtame Jumala alandlikult vastu oma Issandaks ja Kuningaks, ei ole Tema käskudele raske kuuletuda (Mt 11:28–30). Kristus tegi selgeks, et Jumala seadus kehtib alati (Mt 5:17–20). Kui peame Jumala seadust seepärast, et armastame Teda ja oleme tänulikud pääste eest, mille Ta on meile heast tahtest andnud, kogeme Temaga päästvas suhtes olemise täiust. Siis tunneme ühtaegu rõõmu seaduse pidamise suurtest eelistest (vaata vaid valu ja raskusi, mida sellest üleastumine toob) ja oma päästmise kindlusest, mis on Jeesuses, mitte meie käsupidamises.

**Küsimused aruteluks:**

`1. Seaduse saamiseks valmistumine aitas rahval tunnetada aukartust, mida nad vajasid. Kus on meie praeguses koguduses ja koguduseelus sarnane aupaklikkus ja aukartus Jumala ees? Või oleme selle kuidagi aeglaselt kaotanud?`

`2. Mõtiskle veel lepingu sõnastuse üle: „Mina olen nende Jumal ja nemad on minu rahvas.“ Mida see meie jaoks tänapäeval tähendab ja kuidas peaks see ilmsiks tulema nii üksikisiku tasandil kui ka kollektiivselt?`

`3. Jumal annab meile võime teha seda, mida Ta meil teha käsib. Ellen G. White märgib, et „kõik Tema käsud annavad volituse ja suutlikkuse“. – „Kristuse tähendamissõnad“, orig lk 333. Kuidas saab inimene seda tõotust, _dabar’it,_ oma elus rakendada?`

`4. Kuidas tuleks meil vastata üldlevinud väitele, et pärast risti kõrvaldati seadus? Mida nii öeldes enamasti mõeldakse – mis on kõrvaldatud?`

---

  
Annetus >> Eesti liidu ehitusfond [toeta.advent.ee](https://toeta.advent.ee/)  
  
Päikeseloojang 20.47
