---
title: Seadus kui Jumala tõotus meile
date: 21/08/2025
---

`Loe Rm 3:20–24. Paulus ütleb küll väga selgelt, et kümne käsu pidamine ei päästa meid, aga kuidas peaksid käsud meie elus toimima?`

Heebreakeelne sõna _dabarim,_ mida Moosese kirjutistes kasutatakse kümne käsu kohta (2Ms 34:28; 5Ms 4:13; 5Ms 10:4), ei tähenda otsetõlkes „käsud“, vaid „sõnad“. See „sõna“, _dabar_ (ainsus), võib tähendada ka „tõotust“. Sellepärast on arvukalt kirjakohti, kus _dabar_ tõlgitakse kas nimisõna või tegusõna kaudu väljendama tõotust (1Kn 8:56; 2Aj 1:9; Ne 5:12, 13; 5Ms 1:11; 5Ms 6:3; 5Ms 9:28; Jos 9:21; Jos 22:4; Jos 23:5).

Ellen G. White kirjeldab dekaloogi ülesannet sellisest vaatenurgast: „Kümme käsku... on kümme tõotust.“ – „Piibli kommentaarid, SPA poolt välja antud“, 1. kd, lk 1105, Ellen G. White’i märked. Dekaloogi tuleb mõista Jumala tõotustena, mis juhivad meid õiget teed mööda, et Tema saaks meie heaks teha imelisi asju. Aga meil tuleb neile kuuletuda.

`Loe Rm 10:4. Kuidas mõista Pauluse ütlust, et Kristus on „Seaduse lõpp“?`

Paulus teatab, et Jeesus Kristus on seaduse _telos_, aga mitte selles mõttes, et Kristus tühistaks seaduse ehk lõpetaks selle ära. See tähendab hoopis, et Kristus on seaduse lõppsiht ja eesmärk; mis ei tähenda, nagu oleks Tema lepitusohver lõpetanud Seaduse kehtivuse ja püsimise.

Vastupidi, Paulus räägib seaduse olulisusest, selle põhjendatusest ja õiguspärasusest (Rm 3:31; 1Kr 7:19; Gl 5:6). Sõna _telos on peamiselt seotud kavatsuse ja eesmärgiga, mitte ajaga_. Kristus on võti, mille abil avaneb Jumala seaduse tõeline tähendus ja eesmärk. Seega oleks vale väita, et Kristus tunnistas seaduse kehtetuks, asendas või tühistas selle. Kristus on seaduse lõppsiht, Tema, kellele seadus osutab.

`Kuidas suunab seadus meid Jeesuse juurde? See tähendab, mida näitab seadus meie enda kohta, mis viibki meid Jeesuse juurde?`
