---
title: Ettevalmistus kingituse saamiseks
date: 18/08/2025
---

`Loe 2Ms 19:9–25. Kuidas valmistas Jumal Iisraeli ette kümne käsu saamiseks?`

Jumal andis erilised juhtnöörid ettevalmistuste kohta, mida iisraellased pidid tegema enne Siinailt seaduse andmist. Inimeste väline puhtakspesemine pidi peegeldama nende täielikku pühendumist Jumalale. Neil oli vaja olla valmis Issanda auhiilguse peatseks hunnituks ilminguks. Ja kui see tuli, „hakkas müristama ja välku lööma: mäe kohal oli ränk pilv ja kostis väga vali sarvehääl, nõnda et kogu rahvas, kes oli leeris, värises“ (2Ms 19:16).

Dekaloog (kümme käsku) on Jumala ilmutuse ja piibelliku eetika tuum. See moodustab kogu inimkonna jaoks jumaliku mõõdupuu sisu ja aluse; selle põhimõtted on igikestvad ja kõikehõlmavad.

Piiblis on kirja pandud, et dekaloogi kuulutas välja Jumal (2Ms 19:19; 2Ms 20:1; 5Ms 5:4, 5 24) ja Tema selle ka kirjutas (2Ms 24:12; 2Ms 31:18; 5Ms 5:22). Kahel korral anti see Moosese kätte erilise kingitusena (2Ms 32:19; 2Ms 34:1; 5Ms 10:1, 2).

Teine Moosese raamat nimetab dekaloogi „tunnistuseks“ (heebrea keeles: ˋedut; 2Ms 31:18) ehk „seaduse sõnadeks“ (heebrea keeles: _dibre habberit_; 2Ms 34:28). Viiendas Moosese raamatus on öeldud, et need kirjutatakse „seaduselaudadele“ (5Ms 9:9, 11, 15). Heebrea keeles ei esine kummaski raamatus terminit „kümme käsku“ (heebrea keeles _mitzwot,_ „käsud“). Küll aga nimetatakse neid kolmel korral „kümneks käsusõnaks“. Heebreakeelne väljend ˋaseret haddebarim tuleneb sõnast _dabar_ ja tähendab „sõna, lause, aine, asi, kõne, lugu, lubadus, lausung“. (Vaata 2Ms 34:28; 5Ms 4:13; 5Ms 10:4.)

Dekaloogist on kaks varianti väga väheste erinevustega. Esimene neist on kirjas 2Ms 20:1–17 ja teine 5Ms 5:6–21. Teine variant, mille Mooses suusõnal Iisraelile esitas, kõlas umbkaudu nelikümmend aastat pärast Siinaid, vahetult enne, kui rahvas sisenes tõotatud maale (5Ms 1:3, 4; 5Ms 4:44–47). See olustik selgitab väheseid erinevusi kahe variandi vahel.

Kui Paulus võttis seaduse kokku armastusena, tsiteeris ta dekaloogi (Rm 13:8–10). Armastus on tõepoolest Jumala seaduste kogusumma, sest Tema on armastuse Jumal (1Jh 4:16).

`Kuidas saad sina aru mõttest, et kümme käsku väljendavad Jumala armastust? Mida see tähendab? Kuidas Jumala armastus neis avaldub?`
