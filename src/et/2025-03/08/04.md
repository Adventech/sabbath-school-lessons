---
title: Kingitus – kümme käsku
date: 19/08/2025
---

`Loe 2Ms 20:1–17. Millised on dekaloogi põhimõtted ja kuidas need liigituvad?`

Pööra tähelepanu tõsiasjale, et Jumal ei alusta dekaloogi käskimisega, vaid oma rahvale osutatud armu meenutamisega:

„Mina olen Issand, sinu Jumal, kes sind tõi välja Egiptusemaalt, orjusekojast“ (2Ms 20:2). Kõigepealt ilmutab Issand Iisraelile vabaduse ja pääste andmisega oma armu ja alles siis ilmutab Ta oma tahet. Rahval tuli käske pidada armastusest ja tänust selle eest, mida Jumal neile tegi.

Jumala võtmesõna dekaloogi kohta on „armastus“ (Rm 13:10). Suurim käsk on armastuse käsk, mis väljendub kahel viisil: armasta Jumalat (5Ms 6:5) ja armasta oma ligimest (3Ms 19:18).

Esimese nelja käsuga seletab dekaloog, mida tähendab armastada Jumalat; kuue järgmise käsuga seletab seadus, mida tähendab armastada oma ligimest. Dekaloog algab sellega, et ennekõike tuleb austada Jumalat (vertikaalne armastus), ja jätkub kaasinimestesse lugupidavalt suhtumisega (horisontaalne armastus).

1\. Austa ja pea pühaks Jumalat sellega, et annad Temale igas oma elu olukorras esimese ja kõrgeima koha (esimene käsk).

2\. Austa ja hoia Jumal ainsana Talle kuuluval kohal ja ära asenda Teda ükskõik mis vormis (ei füüsilise sümboolse ega vaimse) ebajumalaga. Meie puhtaim kiindumus kuulugu Issandale (teine käsk).

3\. Pea pühaks Jumala nime – Tema mainet ja iseloomu (kolmas käsk).

4\. Austa Tema puhke- ja jumalateenistuse päeva – hingamispäeva (neljas käsk).

5\. Pea lugu vanematest (viies käsk).

6\. Pea lugu elust (kuues käsk).

7\. Pea lugu abielust (seitsmes käsk).

8\. Pea lugu inimeste varast (kaheksas käsk).

9\. Pea lugu kaasinimeste heast nimest, nende mainest (üheksas käsk).

10\. Pea lugu iseendast, nii et ükski omakasupüüdlik soov ei rikuks su iseloomu(kümnes käsk).

Või, nagu Jeesus ütles: „Kui te armastate mind, siis pidage mu käske!“ (Jh 14:15; vaata ka 1Jh 4:20, 21). Seega on õige sõnakuulmine ju Jeesusele väljendatav armastus ja tänu, mis väljendub kõige jõulisemalt selles, kuidas kohtleme ligimesi.
