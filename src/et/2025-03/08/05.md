---
title: Jumala seaduse mitmesugused ülesanded
date: 20/08/2025
---

Jumala seadus võimaldab näha Jumala iseloomu: kes Ta on. Nagu Jumal on püha, õige ja hea, nii on seda ka Tema seadus. Paulus kinnitab: „Nõnda on siis Seadus püha ning käsk on püha, õige ja hea“ (Rm 7:12).

Piiblis nähakse Jumala käsku väga positiivses valguses (Mt 5:17, 18; Jh 14:15; 1Kr 7:19). Seadusest luuakse luuletusi (nagu Ps 119), seadusest lauldakse (Ps 19) ning selle üle mõtiskletakse päeval ja ööl (Ps 1:2; Jos 1:8). Seadus aitab hoiduda kurjast ja annab tarkust, arusaamist, tervist, heaolu ja rahu (5Ms 4:1–6; Õp 2. ja 3. ptk).

1\. Jumala seadus on nagu tara, mis loob eluks suure vaba ala ja hoiatab, et väljaspool ootavad ohud, probleemid, tagasilöögid või isegi surm (1Ms 2:16, 17; Jk 2:12).

2\. Ühtlasi on seadus teeviit, mis osutab Jeesusele; Temale, kes andestab meie patud ja muudab meie elu (2Kr 5:17; 1Jh 1:7–9). Nii juhib see meid nagu paidagogos, hooldaja, valvaja, Kristuse juurde (Gl 3:24).

`Loe Jk 1:23–25. Mida siin öeldakse ja kuidas aitavad need sõnad meil taibata seaduse ülesannet ning tähtsust, ehkki seadus ei saa meid ju päästa?`

Peegel saab näidata väliseid vigu. Aga peegel ei saa neid kuidagi parandada. Peegel osutab probleemidele, kuid ei paku lahendust. Sama on Jumala seadusega. Püüd saada Jumala silmis õigeks seaduse pidamisega on nagu peegli põrnitsemine lootuses, et varem või hiljem teeb peegel su vead olematuks.

Kuna päästetud saab usu läbi ja mitte tegude kaudu – kaasa arvatud seaduse tegude kaudu –, väidab osa kristlasi, et seadus on lakanud olemast ning meil pole enam vaja seda pidada. Arvestades, et seadus on see, mis patu määratleb – „... pattu ma poleks ära tundnud muidu kui Seaduse läbi“ (Rm 7:7) –, on see väide muidugi seaduse ja evangeeliumi suhte jõhker väärtõlgendus. Me vajame evangeeliumi just sellepärast, et seadus on olemas.

`Kui edukad on olnud sinu katsed Jumala seadusele kuuletuda? Kas piisavalt head, et rajada sellele oma pääste? Kui ei, siis miks vajad evangeeliumi?`
