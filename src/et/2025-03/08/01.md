---
title: Leping Siinai juures
date: 16/08/2025
---

### Selle nädala õppeaine

2Ms 19:1–20:17; Ilm 21:3; 5Ms 5:6–21; Jk 1:23–25; Rm 3:20–24; Rm 10:4.

> <p>Juhtsalm</p>
> Meelespeetav salm: „Te olete näinud, mida ma olen teinud egiptlastele, kuidas ma teid olen kandnud kotka tiibadel ja kuidas ma teid olen toonud enese juurde. Ja kui te nüüd tõesti kuulate minu häält ja peate minu lepingut, siis te olete minu omand kõigi rahvaste hulgast, sest minu päralt on kogu maailm. Te olete mulle preestrite kuningriigiks ja pühaks rahvaks“ (2Ms 19:4–6).

Kuhu juhtis Jumal iisraellased pärast seda, kui Ta oli nad Egiptusest vabastanud? Tõotatud maale, kuhu siis veel? Geograafilises mõttes on see vastus korrektne, aga teoloogiliselt vale. Jumal vastab sellele nii: „Te olete näinud, mida ma olen teinud egiptlastele, kuidas ma teid olen kandnud kotka tiibadel ja kuidas ma _teid olen toonud_ _enese juurde_“ (2Ms 19:4; kaldkiri lisatud). Niisiis näitab piibellik-teoloogiline vastus sellele küsimusele Jumala tähtsuse järjekorda ja eesmärki: Issand tõi rahva Tema juurde.

Kui inimesed eemalduvad Jumalast, otsib Ta neid ja kutsub tagasi enda juurde. Selle sügava tõe parim näide pärineb Eedeni aiast, mil Aadam ja Eeva tegid Jumala vastu pattu, olid sõnakuulmatud Tema korraldusele ja hoidsid end varjul. Tema tegi asjaga algust ja kutsus: „Kus sa oled?“ (1Ms 3:9) Tema astub alati esimese sammu. Jeesus ütleb kõnekalt: „Tulge minu juurde kõik, kes olete vaevatud ja koormatud, ja mina annan teile hingamise! Võtke enda peale minu ike ja õppige minult, sest mina olen tasane ja südamelt alandlik ja te leiate hingamise oma hingedele“ (Mt 11:28, 29).

Jumala kutse kõlab meile kõigile; meie igavene saatus oleneb sellest, kuidas vastame.

_Selle nädala õppetükki õppides valmistud hingamispäevaks, 23. augustiks._
