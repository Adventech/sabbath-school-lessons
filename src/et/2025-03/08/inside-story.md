---
title: Misjonilugu
date: 22/08/2025
---

#### Unistus täitub

_Loo on kirja pannud Andrew McChesney._

Eniah Ngulube kasvas üles Sambias mitteadventistide peres, kes pidasid seitsmenda päeva hingamispäeva. Lisaks hingamispäevale õpetas tema vanemate kogudus, et haiged inimesed peaksid keelduma meditsiinilisest abist ja paluma, et koguduse juhid nende pärast palvetaksid. Kui haige suri, pidasid koguduseliikmed seda Jumala tahteks. Paljud koguduseliikmed surid malaariasse ja muudesse ravitavatesse haigustesse.

Eniah armastas oma vanemaid ja nende usku. Aga kui temast sai teismeline, hakkas ta koos oma õega käima laupäeviti teises kirikus. Veel viis tema õde-venda ühinesid seitsmenda päeva adventistide kogudusega ja külastasid laupäeviti jumalateenistusi. Vanemate meelest polnud vahet, mis koguduses lapsed käisid.

Juba teismelisena tahtis Eniah saada medõeks. Kuigi teda oli kasvatatud meditsiinist hoiduma, tahtis ta hoolitseda haigete eest. Ta unistas, et õpib Mwami Adventistide Meditsiinikoolis Chipata linnas, mis asus tema kodust umbes 20 miili kaugusel. Kui ta keskkooli lõpetas, rääkis ta oma unistusest vennale, Kensonile, kes oli adventkoguduses kogudusevanem. Kensonile meeldis mõte, et õde õpib adventkoolis, ning ta võttis ühendust Ida-Sambia misjonipõllu esimehega, et küsida, millal hakkab kool järgmiseks õppeaastaks õpilasi vastu võtma. Saanud teada, et vastuvõtt oli lõppenud, uuris ta, kas õe jaoks oleks veel kohta. Ida-Sambia misjonipõllu esimees Moses Banda helistas kooli ja sai teada, et tõenäoliselt õde sinna enam ei saa. Kursused olid täis. Aga paar päeva hiljem leidis kool vaba koha. Eniah’ jaoks oli see uskumatu muuhulgas seetõttu, et ta ei olnud seitsmenda päeva adventist. Tema unistus oli täitunud!

Eniah oli ühe nädala koolis käinud, kui toimus erilise vaimuliku rõhuasetusega nädal. Teda liigutas südamepõhjani, kui Sambia politseikaplan Godfrey Sianga rääkis ristimisest. Eniah ei olnud ristitud vee alla kastmisega. Ta mõtles: „Peaksin saama ristitud nagu Jeesus. Ta tuleb peagi.“ Nädala lõpul Eniah ristiti ja ta ühines adventkogudusega.

Eniah on üks paljudest õpilastest, kelle teadmised Jeesusest on kasvanud Mwami Adventistide Meditsiinikoolis, ütles Ida-Sambia misjonipõllu Adventmisjoni koordinaator Emmanuel Mwale. „Eniah’ sarnaselt tulevad paljud õpilased Mwami Adventistide Meditsiinikooli ja saavad endale Jeesuse,“ ütles ta. „Mwami Adventistide Meditsiinikool räägib igal aastal uutele õpilastele Jeesuse armastusest.“

_Palveta evangeeliumi kuulutamise pärast Sambias ning teistes Lõuna-Aafrika ja India Ookeani Divisjoni kuuluvates riikides, kuhu saadetakse käesoleva kolmeteistkümnenda hingamispäeva annetused._
