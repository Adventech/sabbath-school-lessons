---
title: Toetav Mõte
date: 29/08/2025
---

Loe Ellen G. White’i raamatust „Patriarhid ja prohvetid“ peatükki „Iisraellastele antakse käsuseadus“, orig lk 310–314.

Kuna elame oma vaenlase territooriumil, siis pole ime, et saame tema osavate ja petlike skeemide tõttu päriselus haiget. Kes meist poleks tundnud valu ja vaeva, mis tuleneb sellest, et siin on patt ja elame pattulangenud maailmas? Paraku on see praegu elu osa. Jumal aga annab meile jõudu sellega toime tulla.

„Armastav Päästja saadab abi just siis, kui me seda vajame. Tee taevasse on pühitsetud Jeesuse jalajälgedega. Iga okas, mis haavab meie jalgu, on haavanud Tema omi. Iga risti, mida peame kandma meie, on kandnud Tema enne meid. Issand lubab tulla võitlusi, mille kaudu hinge rahuks ette valmistada. Ahastuseaeg on Jumala rahvale kohutavaks tuleprooviks, kuid see on igale tõsisele usklikule üles vaatamise ajaks, mil ta võib usu kaudu näha teda ümbritsevat tõotuse vikerkaart.“ – Ellen G. White, „Suur võitlus“, orig lk 633.

**Küsimused aruteluks:**

`1. Sajandite jooksul on inimesed heidelnud tõsiasjaga, et Issand ajas paganlikud rahvad nende maalt minema ning mõnel puhul lausa pühkis nad maa pealt minema. See ajab muidugi segadusse. Kuidas peaks aga teadmine, et Jumala armastuses peab ilmnema ka õiglus, aitama meil usaldada, et isegi nende sündmuste puhul avaldus Jumala armastus, mitte ainult õiglus?`

`2. Mõtiskle veel tõsiasja üle, et kohe pärast Jeesuse käsku armastada kaasinimesi, isegi meie vaenlasi ja vihamehi, ütleb Ta: „Teie olge siis täiuslikud, nõnda nagu teie taevane Isa on täiuslik!“ (Mt 5:48) Miks seab Jeesus sellise korralduse kohe muude korralduste järele? Mida ütleb Ta siin meile selle kohta, mida tähendab olla mitte lihtsalt „täiuslik“, vaid olla täiuslik „nagu teie taevane Isa on“?`

`3. Apostel Paulus hindas ja tunnustas Jumala seadust ning selle ülesandeid, aga oli seaduse ebaõige tarvitamise vastu. Mida tähendab tema ütlus, et „te ei ole Seaduse, vaid armu all“ (Rm 6:14)? Mil viisil me seadust ebaõigesti tarvitame?`

`4. Mille poolest erinevad teineteisest õiglus ja kättemaks? Kas need on täiesti erinevad mõisted või lihtsalt sama idee eri ilmingud? Kuidas teha vahet, et meie soov õigluse järele ei oleks tegelikult soov kättemaksu järele?`

---

  
Annetus >> kohalik kogudus [toeta.advent.ee](https://toeta.advent.ee/)  
  
Päikeseloojang 20.27
