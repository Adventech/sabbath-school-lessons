---
title: Veel seadusi
date: 25/08/2025
---

Jumal õpetas oma halastuses kohtumõistjatele, kuidas käituda inimestega mitmesugustes omandiõiguse küsimustes. Kirjeldatakse elulisi olukordi, näitamaks, mida teha juhul, kui härg ründab naabri härga, kui inimene varastab kodulooma ja müüb selle maha, kui loomad söövad teise omaniku põllul või viinamäel, kui kelleltki varastatakse teise käest laenatud ese või kui renditud loom saab viga või sureb (2Ms 21:33–22:14).

`Loe 2Ms 22:15–23:9. Milliseid teemasid puudutavad need seadused ja kuidas?`

Jumala seadused hõlmavad mitmesuguseid elualasid. Inimese rõhumise või alandamise vastu olid erimäärused. Jumal ei tahtnud, et keegi mingilgi moel teist oma huvides ära kasutaks. Oma halastuses korrigeeris Jumal inimsüdame patuseid suunitlusi ja piiras inimese loomupäraseid kalduvusi. Ühiskonda tuli hoida turvalisena, kurjus pidi eemaldatama ja viljeleda tuli häid inimestevahelisi suhteid. Õiglus ja armastus pidid valitsema kõiki tegevusi.

`Loe 2Ms 23:10–19. Millise tähtsa teemaga siin tegeldi?`

Hingamispäev ja pühad olid jumalateenistuse tarbeks ning pidid meenutama lunastusloo olulisi sündmusi. Jumala kummardamist reguleeriti hoolikalt, sest see oli igasuguse muu tegevuse teoloogiline alus. Hingamispäev seati sisse loomisel (1Ms 2:2, 3; 2Ms 20:8–11), see oli seotud Iisraeli vabastamise ja lunastamisega (5Ms 5:12–15) ning see räägib väga mõjusalt Jumala kui meie Looja, Lunastaja ja Issanda kummardamisest (Mk 2:27, 28).

Oli veel kolm tähtsat püha, mille pidamist Iisraelilt igal aastal oodati. (1) Paasapüha ehk hapnemata leibade püha kevadel (tavaliselt vahemikus märtsi keskpaigast aprilli keskpaigani); nelipüha ehk lõikuspüha (või nädalatepüha) seitse nädalat pärast eelnevat püha, seega 50 päeva hiljem; ja (3) lehtmajade püha või vilja kokkupanemise püha sügisel (tavaliselt vahemikus septembri keskpaigast oktoobri keskpaigani; vaata ka 2Ms 34:18–26; 3Ms 23:4–44; 4Ms 28:16–29:40; 5Ms 16:1–16).
