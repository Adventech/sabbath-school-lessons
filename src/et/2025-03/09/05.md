---
title: Silm silma vastu
date: 27/08/2025
---

`Loe Mt 5:38–48. Kuidas tõlgendab Jeesus samaga tasumise seaduse tähendust? Kuidas tuleks meil tänapäeval seda rakendada?`

Mäejutluses tsiteeris Jeesus Kristus piiblisalme Vanast Testamendist, mis olid inimestele kindlasti tuttavad. Ent Ta rääkis rabide tolleaegse tõlgenduse vastu, mis oli sajandite jooksul nihutanud paigast seaduste algse sihi. Vähe sellest, et inimlik traditsioon jättis Jumala Sõna sihi varju, kõverdas see mõningatel juhtudel (mõtle hingamispäeva puudutavaid määrusi ja nende mõju hingamispäeva käsule) seaduste eesmärki ja tähendust. Jeesuse öeldu taastas kõnealuste seaduste algse tähenduse.

Jeesus püüdis Õndsakskiitmiste mäel suunata oma kuulajate meeled tagasi piiblisalmide algse kavatsuse ja tähenduse juurde, et parandada mõningaid valetõlgendusi.

Mt 5:38 („te olete kuulnud, et on öeldud“) on tsiteeritud piiblisalmi 2Ms 21:24, kus on sõnad „silm silma vastu, hammas hamba vastu“. Sellega viidatakse _lex talionis_’ele, niinimetatud kättemaksuseadusele. Vastavat salmi kasutatakse Piiblis muudeski kohtades (3Ms 24:20; 5Ms 19:21).

See seadus oli algselt mõeldud igasuguse isikliku kättemaksu vastu. See pidi lõpetama veritasu ehk ilma uurimiseta toimuva kättemaksu. Kohtumõistjad pidid hindama vigastusi, panema paika õiglase rahalise kompensatsiooni ja jälgima selle tasumist. Niisugune määrus sai tehtud selleks, et takistada inimesi võtmast „seadust enda kätte“. Õiglus tuli jalule seada, aga seda tuli teha vastavalt Jumala seadusele.

Jeesus Kristus, kes andis Moosesele sellised ühiskondlikud seadused, tundis nende seaduste otstarvet; seepärast sai Tema rakendada seda objektiivselt, vastavalt esialgsele kavatsusele. Selle ajendiks oli õigluse ja lepituse toomine ning rahu taastamine.

Võib väita, et teatud mõttes eeldab õiglus mingit liiki kättemaksu. Näib, et vastavate seaduste nõuetekohane kohaldamine oli püüdlus saavutada õige tasakaal õigluse ja kättemaksu vahel.

`Kuidas peaks teadmine, et ühel päeval saabub õiglus, aitama sul toime tulla ebaõiglusega, mida sa maailmas praegu näed?`
