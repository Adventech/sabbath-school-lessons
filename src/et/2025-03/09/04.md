---
title: Jumala algne plaan
date: 26/08/2025
---

`Loe 2Ms 23:20–33. Milliseid meetodeid soovis Jumal kasutada tõotatud maa vallutamiseks?`

Jumalal polnud kavas, et iisraellased võitleksid oma uue maa-ala pärast; see pidi neile antama. See sai tõotatud Aabrahamile, Iisakile ja Jaakobile ning Iisrael pidanuks selle Jumalalt erilise kingitusena vastu võtma.

Punase mere ületamine oli tõotatud maa vallutamise näitena silme ees. Jumal sõdis oma rahva eest ja andis täieliku võidu nende üle, kes kavatsesid rahvast tappa (2Ms 14:13, 14). Egiptlased võideti sellepärast, et Issand sekkus imeliselt. Samamoodi võitis Jumal Assüüria kuninga Sanheribi ajal tohutu, tugeva varustuse ja hea väljaõppega Assüüria armee nii, et iisraellastel polnud vaja võidelda. Jumal tõi võidu sellepärast, et kuningas Hiskija uskus Jumala sõna, mida prohvet Jesaja talle edastas (2Kn 19:35; Js 37:36).

Jumal teatas Aabrahamile, et tõotatud maad ei anta tema valdusesse kohe, vaid alles 400 aasta pärast (1Ms 15:13–16). Miks? Põhjus oli seotud Kaananimaa elanike kurjusega. Jumal toimetas nende inimestega halastavalt ja andis neile veel ühe armuaja, et meelt parandada. Kuid nad jätkasid vastuhakku Jumalale ja Tema väärtushinnangutele ning siis, kui sealsete rahvaste ülekohus oli täielik, oli Jumal valmis andma nende maa heebrealastele uueks kodumaaks.

Liiati tõotas Jumal, et Tema ajab need rahvad Iisraeli eest minema kahe tavatu, aga väga tõhusa meetodi abil: (1) õuduse ja hirmu läkitamisega kurjadele rahvastele ja (2) herilastega, kes ajavad inimesed minema. Enne, kui iisraellased oma uuele maale jõuavad, on nende vaenlased sellest kohast taandunud, „pööravad selja ja jooksevad minema“ (2Ms 23:27, 28, NIV).

Tõotatud maa vallutamisel täidab väga olulist osa Jumala ingel. See sõnumitooja oli Kristus, kes juhtis Iisraeli, vallutas maa-alasid ja kaitses neid. Tema oli neid päeval juhtiv pilvesammas ja öine tulesammas. Iisrael pidi Teda hoolikalt tähele panema ja kuulama, sest Temas oli „minu nimi“ ehk jumalik meelevald (2Ms 23:21). Jumala tahte trotsimine ja usaldamatus Tema juhtimise vastu oleksid raskendanud rahva edasijõudmist.

`Jumal andis tõotatud maal elavatele paganatele palju aastaid aega, et nad oma elu muudaksid. Mida saame sellest teada nii Jumala armu kohta kui ka armu piiride kohta nende suhtes, kes keelduvad seda vastu võtmast?`
