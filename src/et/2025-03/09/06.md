---
title: Kättemaks
date: 28/08/2025
---

„Ärge makske ise kätte, armsad, vaid andke maad Jumala vihale, sest on kirjutatud: „Minu päralt on kättemaks, mina tasun kätte“ – nii ütleb Issand“ (Rm 12:19; vaata ka 5Ms 32:35).

`Milline tõotus ja käsk peituvad neis salmides ning kuidas on need tihedalt seotud?`

Kuni Issand toob õigluse, millest on praegu väga puudu, seni oli muistse Iisraeli kohtumõistjate kohustuseks seadust rakendada ja vigastuse või kahju tekitamise korral määrata õige karistus. Aga kõigepealt vajasid nad fakte. Häda oli selles, et Kristuse ajal rakendasid seaduseõpetajad seda seadust viisil, mis avas ukse isiklikule kättemaksule. Nii tehes rebiti põhimõte kontekstist välja ja selle esialgsest eesmärgist mindi mööda. Tagajärjeks oli, et õpetajad kaitsesid seda, mida seadus tegelikult keelas.

`Loe Mt 6:4, 6; Mt 16:27; Lk 6:23 ja 2Tm 4:8. Mida räägivad need salmid meile sellest, millise pilguga vaatles Jeesus hüvitamise ja karistamise põhimõtteid?`

Jeesus ei olnud hüvitamise ja karistamise põhimõtte vastu. Õiglus on põhimõtte küsimus; see on elu väga oluline osa. Aga üksikisik ei saa võtta kohtumõistja, vandekohtu ja „timuka“ osa enda peale. Oo kui kerge on meil õiglust väänata! Meie asi ei ole ülekohtu eest tasuda. Kui mõnd pahategu tuleb käsitleda, siis tehku seda objektiivne kohus; see on kohtumõistjate töö.

Jeesus ütleb meile selles kontekstis, et oleksime täiuslikud, nii nagu „Isa taevas on täiuslik“. Kuidas saame olla nii täiuslikud nagu Jumal? Jumala puhul on kõike kokku võtvaks iseloomujooneks omakasupüüdmatu armastus. Tema õpetab oma järelkäijaile, kuidas armastada vaenlasi ja palvetada nende eest, kes neid taga kiusavad. Tõeline täiuslikkus on armastada, anda andeks ja halastada (Lk 6:36) ka neile, kes seda ei vääri. Niisugune põhimõte ja sellest lähtuvad teod annavad mõista, et sa peegeldad Jumala armastust.

`Mil viisil saame päev-päevalt õppida armastama niimoodi, nagu meid kästakse? Miks toob see alati kaasa suremise oma minale?`
