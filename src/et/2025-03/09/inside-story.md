---
title: Misjonilugu
date: 29/08/2025
---

#### Kõik tuleb heaks

_Loo on kirja pannud Andrew McChesney._

Carl Casey, helikopteri piloot ja loodusteaduste õpetaja Alaskal, sai 51-aastaselt insuldi. Ta ei saanud aru, miks. Juba ammu enne, kui temast sai seitsmenda päeva adventist, oli ta lõpetanud toiduks kõlbmatu liha söömise, kuna oli näinud, et Piibel räägib selle vastu, ja lugenud seda toetavaid teaduslikke tõendeid.

Insult purustas Carli elu Fairbanksis. Ta ei saanud kõndida ega tööd teha.

Siis luges ta Rm 8:28: „Ent me teame, et neile, kes Jumalat armastavad, laseb Jumal kõik tulla heaks – neile, kes on tema kavatsuse kohaselt kutsutud.“ Ta oli seda salmi lugenud mitu korda, aga nüüd omandas see uue tähenduse. Ta nägi, et siin ei öelda „kõik on hea neile, kes Jumalat armastavad“, vaid hoopis „kõik toimib nende kasuks, kes Jumalat armastavad“.

Carl ei küsinud enam, miks. Selle asemel palus ta, et Jumal kasutaks tema insulti hingede võitmiseks Alaskal. Ta tahtis suuta Joosepi kombel öelda: „Te mõtlesite küll mu vastu kurja, aga Jumal pööras selle heaks, et teha, mis tänapäeval ongi tehtud: hoida palju rahvast elus“ (1Ms 50:20).

Carl hakkas otsima võimalusi, kuidas tunnistada Alaskal, mis on keerulise ajalooga raske misjonipõld: pikad külmad talved, piiratud teedevõrk ja vähe muud taristut tohutul maa-alal. 733 000 inimesest on seal vaid umbes 3000 adventistid. Carl taipas kähku, et tema ratastool andis talle ainulaadse võimaluse. Inimestel oli raske teda mitte märgata. Nende tähelepanu võitnud, kõneles ta hõõguva südamega neile Jumala armastusest.

Inimesed üllatusid tavaliselt. „Sa oled ratastoolis ja hoolid Jumalast?“ küsisid nad.

„Muidugi!“ vastas Carl. Siis ülistas ta Jumala suurt armastust. Ta rääkis Rm 3:23-st, kus öeldakse, et kõik on pattu teinud ja Jumala aust ilma jäänud, ning Jh 3:16-st, mis ütleb, et kõik, kes usuvad Jeesusesse, saavad igavese elu. Ta julgustas inimesi iga päev Piiblit lugema ja Jumalaga lähedaseks saama ning uskuma, et kui sõprus Jumalaga on alguse saanud, läheb kõik muugi paika – sealhulgas õpetuspunktid nagu hingamispäev ja toitumisteemad.

Carl on täiesti nõus sellega, et tervislik toiduvalik ei hoidnud tema insulti ära. „Minu insult ei tulenenud ebatervislikult söömisest, vaid sellest, et elame patuses maailmas,“ ütles ta. „Olen õnnelik, et olen elus. Enamik inimesi sureb pärast sellist insulti.“ Ta soovitab ja järgib endiselt tervislikku toiduvalikut kui võimalust pikemaks ja tervemaks eluks.

Ligi aastakümme pärast insulti võib ta öelda, et insuldi tõttu on inimelud muutunud.

_„Seetõttu, et mul oli insult, näen taevas inimesi,“ ütles Carl. „Seal on inimesi, kes muidu poleks seal olnud. Nii et kõik tuleb heaks neile, kes Jumalat armastavad.“_
