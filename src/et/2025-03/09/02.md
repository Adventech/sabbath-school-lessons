---
title: Lepingukoodeks
date: 24/08/2025
---

Siinailt seaduse andmisega pani Jumal aluse oma rahva õpetamisele, kuidas nad saavad Temaga ühenduses olles elada püha elu. Aga seaduse põhimõtteid oli vaja rakendada igapäevaellu, seepärast andis Jumal neile täiendava seadustiku, niinimetatud lepingukoodeksi. Kohtumõistjate kohustus oli nende seaduste üle valvata ja neid õigesti rakendada.

„Iisraellaste meeli olid pimestanud ja sõgestanud orjus ja paganlus; nad ei suutnud täielikult hinnata Jumala kümne käsu sügavutiminevaid põhimõtteid. Selleks, et dekaloogi kohustusi võidaks paremini mõista ja omaks võtta, anti lisaeeskirjad, mis illustreerisid kümne käsu põhimõtete rakendamist. Neid eeskirju nimetati kohtuseadusteks. Nende aluseks oli piiritu tarkus ja õiglus ja rahvale mõisteti nende põhjal kohut. Kohtuseadused anti – erinevalt kümnest käsust – teada esmalt Moosesele, kes pidi need rahvale edastama.“ – Ellen G. White, „Patriarhid ja prohvetid“, orig lk 310.

`Loe 2Ms 21:1–32. Millised määrused anti seoses heebrealastest orjadega, tapmisega ja kehavigastuste tekitamisega?`

Seadusekoodeksist räägitakse mitmes peatükis (2Ms 21:1–23:19). Kõik need määrused ja seadused väljastati selleks, et peatada kurjuse laviini ja ehitada üles korrastatud ühiskond.

Orjust puudutavad seadused olid erilised ja neid ei tohiks segi ajada tigeda ning kurja tänapäevase või keskaegse orjatööpraktikaga. Heebrelastest orjad olid tegelikult kaitstud ja väärtustatud. Tänapäeva ja keskaja ühiskondades olid sulased ja orjad omaniku omand, kes võis nendega teha, mida tahtis. Piibellikud seadused aga reguleerisid olukorda teistmoodi. Pärisorjuse piiriks oli kuus aastat (2Ms 21:1, 2; Jr 34:8–22) ja seitsmendal aastal tuli kõik orjad vabastada, välja arvatud juhul, kui nad tahtsid jääda oma peremehe juurde. Peremeestel tuli neile anda hingamispäevad vabaks (2Ms 20:9, 10) ja katta nende põhivajadused.

`Kuigi suuremas osas maailmast on orjus ühiskonnakorrana enamjaolt kaotatud, on selle kurja tava mõningad põhimõtted ikkagi jõus. Mil viisil? Ning mida saame oma piiratud mõjualas selliste põhimõtete vastu teha?`
