---
title: Misjonilugu
date: 26/09/2025
---

#### Hingamispäeva suur tasu

_Loo on kirja pannud Andrew McChesney._

Fernando Joaquim Ge liitus Mosambiigis tegutseva suure ehituskompaniiga, teades, et ta ei tööta hingamispäeval. Aga kolme aasta pärast palusid ettevõtte ülemused minna tal hingamispäeval ärireisile. Fernando tuletas oma ülemusele, Alexanderile, meelde, et ta ei tööta laupäeviti.

Ometi peatus Alexander laupäeva hommikul kell viis Fernando maja ees, et hakata sõitma Zimbabwesse. Kui Fernando keeldus tulemast, keelas Alexander tal tööle tulla niikaua, kuni nad nelja silma all kokku saavad.

Mitu päeva hiljem toimunud kohtumisel kõrvaldas Alexander arvestusest Fernando seitsme päeva palga. Ühtlasi andis ta Fernandole kolm valikut: pane amet maha, tööta laupäeviti või ole valmis selleks, et kaotad igal laupäeval, mil töölt puudud, kahe päeva palga. Alexander ütles Fernandole, et too peab oma otsuse esitama kirjalikult seitsme päeva pärast.

Fernando esitas oma otsuse 10-leheküljelise kirjaliku tõendina. Ta kirjutas, et ei saa ametit maha panna, sest vajas tööd. Ta kirjutas, et ei saanud töötada hingamispäeviti, sest kuulas Jumala sõna, ning lisas terve rea hingamispäevast rääkivaid piiblisalme. Ta lõpetas teatega, et on valmis laskma endal iga puudutud hingamispäeva eest palka maha võtta ning on ühtlasi valmis tegema laupäevase töö ära pühapäeviti. Kirjalikku tõendit vastu võttes ütles Alexander, et Fernando jätkaks töötamist seni, kuni ta oma juhtkonnaga aru peab.

Möödus nädal ja Alexander kutsus Fernando oma koju. Tema kodu oli teises linnas ja Fernando sõitis sinna liinibussiga. Alexander andis Fernandole juhise sõita ettevõtte autoga 70 miili eemal asuvasse linna üht ettevõtte projekti inspekteerima. Järgmisel pühapäeval kutsus Alexander Fernando jälle kohale. Sel korral tahtis ta, et Fernando viiks tema ema ametiautoga ära.

Järgmisel päeval, esmaspäeval, kutsus Alexander kokku kompanii koosoleku ja käskis Fernandol püsti tõusta. „Fernando langetas otsuse saada vähem palka oma usu pärast Jumalasse,“ ütles ta. „Aga nüüd näeme, et ta on tõsimeelne, ja nii pole tal vaja laupäeviti töötada.“ Siis andis ta Fernandole ettevõtte auto võtmed. „Kasuta seda autot ettevõtte kõikides huvides,“ ütles ta. „Ja kui sul on vaja oma kiriku asju ajada, võid autot samuti vabalt kasutada ning meie maksame kütuse eest. Meil on ainult üks palve. Palu oma pastoril palvetada meie ettevõtte heaolu eest.“

Sellest 2003. aasta päevast tänini pole Fernandol olnud tööl enam ühtki probleemi hingamispäeva pärast. Ettevõtte auto on osutunud kogudusele õnnistuseks ning Fernando on seda kasutanud haigete ja eakate inimeste külastamiseks, evangeelsete sarjade ja muude koguduse ettevõtmiste tarbeks. Iga kord, kui inimesed autot näevad, meenub neile, et Fernando peab hingamispäeva. „Tasub olla Jumalale ustav,“ ütles Fernando. „Selle tasu on suur.“

Palveta evangeeliumi kuulutamise pärast Mosambiigis ning teistes Lõuna-Aafrika ja India Ookeani Divisjoni kuuluvates riikides, kuhu saadetakse käesoleva kolmeteistkümnenda hingamispäeva annetused.
