---
title: Issanda hingamispäev
date: 21/09/2025
---

Inimesed, kes on vastu seitsmenda päeva hingamispäevale, võivad ekslikult usinasti väita, et see päev oli ainult juutide jaoks (seitsmes päev eraldati ja pühitseti Eedenis [vaata 1Ms 2:1–31]), või siis – samuti ekslikult – väita, et juudid kuulsid sellest alles Siinail (juudid pidasid hingamispäeva enne Siinaid [vaata 2Ms 16:22–29]). Siiski ei ole kahtlust, et hingamispäev oli heebrea rahva elus algusest peale väga oluline.

`Loe 2Ms 35:1–3. Millist tõde korrati rahvale siin pühamu ehitamise kontekstis?`

Hingamispäev kõneles, kõneleb ja saab alati kõnelema Jumalast – kes Ta on ja millised on Tema vägevad teod. Hingamispäev tuletab meile meelde Jumala loovat ja lunastavat tegevust ning pöörab meie tähelepanu Jumalale, kes tahab elada koos oma rahvaga. Sel viisil osutavad hingamispäev ja pühamu samas suunas: Jumala kohalolekule meie elus.

Vana Testamendi koguduse jaoks on hingamispäeva kätketud mitu sõnumit. Nende sisu võib kokku võtta viie tähtsa punktina.

(1) _Jumal on Looja_. Piibel algab selle suurepärase ja põhjapaneva teadaandega (1Ms 1:1). Hingamispäev on Jumala loomistöö ere mälestusmärk (1Ms 2:2, 3; 2Ms 20:8–11). Sellest tõest – Jumal on meie Looja – saavad alguse kõik teised piibellikud tõed.

(2) _Messias on tulemas__._ See lootus tugineb Jumala tõotusele Seemne kohta, kes võidab mao (Saatana) ja toob võidu kurjuse üle.

(3) _Jumal rajab oma kuningriigi ja hingamispäev on selle eelmaitse._

(4) _Pääste tuleb Issandalt._ Jumala rahvas tunnistab, et Jumal on nende Päästja ja Lunastaja ning pääste tuleb Tema armust ja üksnes Tema armust.

(5) _Jumal on kõikide inimeste ülim kohtunik._ Neil, kes Teda visalt trotsivad ja eitavad, ei ole tulevikku, aga Tema annab oma heast tahtest igavese elu neile, kes Teda järgivad.

`Juutidel on ütlus: hingamispäev on Iisraeli ülal pidanud kaugelt rohkem kui Iisrael hingamispäeva. Meie adventistidena ilmselt ei väljendaks seda nii, aga kui tähtis on sellegipoolest hingamispäeva osa meie kogudusepere elus?`
