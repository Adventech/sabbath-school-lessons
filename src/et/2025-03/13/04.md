---
title: Kogudusetelgi ehitamine
date: 23/09/2025
---

`Sirvi läbi 2Ms 36:8–39:31. Mida sa arvad, miks anti sellised selgesõnalised juhised? Mida räägib loetu meile selle kohta, kuidas Jumal hoolib igast üksikasjast?`

Mooses ehitas kogudusetelki hoolikalt ning juhised, mida ta Siinai mäel sai, viidi püüdlikult ellu. Piiblitekstis loetletakse järgmist: (1) kogudusetelk oma erinevate vaipadega, eesriietega ja osadega (2Ms 36:8–38); (2) seaduselaegas (2Ms 37:1–9); (3) laud ettepanemisleibade jaoks (2Ms 37:10–16); (4) lambijalg (2Ms 37:17–24); (5) suitsutusaltar (2Ms 37:25–29); (6) põletusohvrialtar (2Ms 38:1–7); (7) pesemisnõu (2Ms 38:8); (8) õu (2Ms 38:9–20); ja (9) kogudusetelgis vajaminevad tarvikud (2Ms 38:21–31). Teise Moosese raamatu 39. peatükk jätkab õlarüü, rinnakilbi ja preestrite muude ametiriiete kirjeldamist.

Kogudusetelgi teenistused olid evangeeliumi näitlikud tähendamissõnad, Jumala terve lunastusplaani selgitajad. Mitmesugused tseremooniad kujutasid seda, (1) kuidas Jumal jälestab pattu ja tegeleb sellega, (2) kuidas Ta päästab meelt parandavad inimesed, (3) milline on õelate saatus ja (4) kuidas Ta kindlustab hiilgava tuleviku ilma patuta.

Aasta jooksul leidis pühamus aset kaks erinevat, aga tihedalt seotud teenistust: igapäevane ja aastas korra toimuv. Selline kahe-etapiline vaimulik teenimine näitas ilmekalt, kuidas Jumal kohtleb pattu ja päästab patuseid. _Igapäevaste_ teenistuste kaudu pühamus kinnitas Jumal neile, kes pattu kahetsesid, et Ta andis neile patud andeks ja pakkus neile armulikult päästmist. Päästmise anni saamiseks tuli tuua ohver ning need ohvrid osutasid Messia surmale, kelle veri „puhastab meid kogu patust“ (1Jh 1:7). Selles annis olid koos pattude tunnistamine ja Kristuse õiguse rüü vastu võtmine (Ps 32:1, 2). Sel viisil tagati kahetsevale patusele andestus ja ta sai rõõmustada pääste üle.

_Kord aastas_ toimuvat teenistust sooritati lepituspäeval; see näitas, kuidas Jumal kõrvaldab patu, lahendab patuprobleemi ja kindlustab patuta tuleviku (3Ms 16. ptk; Jh 1:29). Praegune Kristuse kahekordne teenimine taevases pühamus väljendab veelgi tööd, mida Jumal meie heaks teeb (Hb 7:25), ning toob lahendab lõplikult kurjuseprobleemi (Tn 7:13, 13, 22, 27; Tn 8:14; Ilm 21:4).

Pühamu oli koht, kus kummardada Jumalat, kiita Teda ja tuua Talle tänu. Jumala kummardamine tähendab säilitada suhe Jumalaga, kes kutsub usklikud sellesse osadusse.
