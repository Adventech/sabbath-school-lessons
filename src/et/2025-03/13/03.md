---
title: Ohvriannid ja meelsus
date: 22/09/2025
---

`Loe 2Ms 35:4–36:7. Millised tähtsad õppetunnid peituvad siin meie jaoks tänapäeval?`

Kogudusetelgi ehitamiseks oli vaja rikkalikult hinnalisi materjale ja töö sai tehtud Jumala rahva heldete annetuste abil, kes andsid kogu südamest, meelsasti ja rõõmuga. Nad andsid kulda, hõbedat, vaske, peent linast riiet, kalliskive, haruldasi kangaid, akaatsiapuud, oliiviõli, maitseaineid ja palju muud vajaminevat. Samuti annetasid inimesed oma tööjõudu, sest paljud telgi ja selle sisustuse juurde kuuluvad erilised esemed oli vaja meisterdada kunstipärase täppistööna. Rätsepatel tuli kududa riided preestritele, kes hakkasid kogudusetelgis teenima, sealhulgas ülempreestrile, kelle üksikasjadeni viimistletud rõivastuse juurde kuulusid ka rinnaplaat ja peakate.

Jumal oli iisraellasi rikkalikult õnnistanud kingitustega, mida egiptlased olid neile andnud, kui nad Egiptusest lahkusid. Nüüd oli neil võimalus annetada tänuks Jumala armulise ja võimsa juhtimise eest ning nad tegid seda tööd Tema auks südamepõhjani liigutatult.

Inimesed andsid niisuguse rõõmuga ja nii rikkalikult, et Moosesele öeldi: „Rahvas toob rohkem, kui on tarvis“ (2Ms 36:5). Niisiis pidi Mooses peatama annetuste toomise, „sest tagavara oli küllaldane kogu tööks, mida [kogudusetelgi juures] tuli teha, ja jäi ülegi“ (2Ms 36:7).

Püha Vaimu juhendamisel oli Jumal rahvast varustanud ja andnud neile jõudu ehitada kogudusetelk korrakohaselt. Betsaleel, Oholiab ja teised täideti „Jumala Vaimuga“ (2Ms 35:31), mis tähendab, et neile anti oskused, tarkus ja teadmised kunstipäraseks tööks, et kõik täiuslikult valmis teha. Tegemist oli tohutu projektiga, mis oli vaja luua täpselt selle eeskuju kohaselt, mida Jumal näitas Moosesele.

Väärib märkimist, et Püha Vaimu and seoti inimese mitmesuguste võimete ja oskustega, mida läks kogudusetelgi ehitamisel vaja. Vaimuga täitumine ei ole maagiline protsess ega tähenda, et inimese sees oleksid erilised vaimsed jõud. Jumal teeb oma järelkäijad võimeliseks ellu viima Tema eesmärke ja tegema seda hästi, et Jumala töö liiguks edasi ja Tema missioon täituks.

`Millised vaimuannid said sina, kui sind täideti Püha Vaimuga? Pea meeles, et vaimuannid saavad õilmitseda vaid siis, kui sa kasvatad oma elus Vaimu vilja (Gl 5:22, 23).`
