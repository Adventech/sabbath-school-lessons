---
title: Jumala kohalolu kogudusetelgis
date: 24/09/2025
---

`Loe 2Ms 40:1–38. Kuidas märkasid iisraellased Jumala kohalolu?`

Moosese teise raamatu viimane peatükk (2Ms 40. ptk) räägib kogudusetelgi sisseõnnistamisest ja dekaloogi kinkimisest. Kogudusetelgi pühitsemine oli Iisraeli jaoks Siinai mäe juures toimuvate sündmuste haripunkt.

Jumala au on Tema pühadus, Tema iseloom ja Tema armastav kohalolu, mis ongi headus ise (2Ms 3:5; 2Ms 33:18, 19). Tema kohalolu täitis kogudusetelgi ja oli nähtav pilvena, _Šekina_ hiilgusena. Teine Moosese raamat lõppeb Jumala juhtiva kohaloleku rõhutamisega – Issand oli pilvesambas päeval ja tulesambas öösel. Heebrea rahvas pidi kogema väga tõeliselt ja võimsalt nii Jumala tegelikkust kui ka Tema ligidust ja alalist kohalolekut, kui Ta neid juhtis.

Mooses püstitas kogudusetelgi teise aasta esimese kuu esimesel päeval (2Ms 40:2, 17). Samuti pühitses ta kõik võideõliga – sealhulgas seadis ta preestriametisse Aaroni ja tema pojad (2Ms 40:9, 13–15). Ta käis läbi kõige pühama paiga, püha paiga ja õue ning pühitses need kõik Issandale. Selle protsessi kaudu avas ta pühamus toimuvad jumalateenistused (vaata ka 4Ms 7:1). Ainult kogudusetelgi piduliku avamise ajal tohtis Mooses siseneda kõige pühamasse paika; siit alates võis üksnes ülempreester teenida seal igal aastal lepituspäeval (3Ms 16:2, 17).

Kolmel korral on Piiblis kirjutatud, et töö lõpetati: (1) loomisnädala lõpul rõhutab Jumal oma kätetöö valmimist (1Ms 2:1–3); (2) kogudusetelgi valmis saamise puhul teatab piiblitekst: „Nõnda lõpetas Mooses selle töö“ (2Ms 40:33); ja (3) sama mõtet väljendatakse siis, kui Saalomon lõpetab töö templi juures (1Kn 7:51).

Loomise ja Iisraeli pühamu vaheline seos osutab kosmilisele mõõtmele, ajale, mil Issand hakkab koos lunastatutega elama uuel maal uues Jeruusalemmas, mis on „Jumala telk“ (Ilm 21:2, 3; võrdle Ilm 22:1–4).

Moosese sündimisega algas sündmusterida, mis jätkus egiptuse jumalate lüüasaamisega 10 nuhtluse käigus, Egiptusest põgenemisega, Egiptuse armee lüüasaamisega ja lõpuks Jumala ilmumisega Siinai mäel. Nende sündmuste suur haripunkt oli see, kui Jumal täitis kogudusetelgi oma kohalolekuga (2Ms 40:34).

`Mil viisil koged sa juba nüüd Jumala kohalolu? Miks on oluline seda kogeda?`
