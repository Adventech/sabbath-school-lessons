---
title: Jeesus elas inimkonnaga koos
date: 25/09/2025
---

`Loe Jh 1:14. Kuidas võrreldakse Kristuse lihassetulekut kogudusetelki tulemisega?`

Jeesuse lihassetulek on ühtaegu nii saladus kui ka ainulaadne teadmine, mida lunastatud igaviku jooksul uurivad. Apostel Johannese järgi näitas Kristus endale inimihu võtmisega, et Ta elab meiega koos käegakatsutaval viisil. Jeesus inimihus sarnaneb Vana Testamendi Jumalaga, kes elas iisraellastega koos, kogudusetelgis Siinai juures ja kõrberännakul tõotatud maale.

Jeesuse lihassetuleku ajal telkis Ta koos inimkonnaga. Milline mõõtmatu vastutulek! Igavene Jumal tuleb alla meie juurde, ühena meist, kinnitamaks meile, et Ta päriselt on „Immaanuel, Jumal on meiega.“

Matteuse evangeeliumis (18:20) ütles Jeesus, et kui kaks või kolm on koos Tema nimel, siis on Tema nende keskel. Kristus on oma rahvaga Püha Vaimu kohalolu kaudu. Kristus kutsub oma järelkäijaid olema tihedalt Temaga seotud: „Ennäe, ma seisan ukse taga ja koputan. Kui keegi kuuleb mu häält ja avab ukse, siis ma tulen tema juurde sisse ning söön õhtust temaga ja tema minuga“ (Ilm 3:20).

`Loe Ilm 21:1–3. Mida meile siin kirjeldatakse?`

Uus Jeruusalemm tuleb taevast alla maa peale ja Johannes hüüatab: „Vaata, Jumala telk on inimeste juures ning tema asub nende juurde elama ning nemad saavad tema rahvaiks ning Jumal ise on nende juures nende Jumalaks“ (Ilm 21:3). Jeruusalemmas ei ole templit (Ilm 21:22), sest kogu linn on tempel, Jumala pühamu. Linna pikkus, laius ja kõrgus on võrdsed (Ilm 21:16) nagu pühamu kõige püham paik, mis oli kuubikujuline, kõik küljed võrdsed. Igavikus – patuta, surmata ja kannatusteta maailmas – elame Jumala vahetus läheduses.

`Kuidas õpid lõpuni vastu pidama, hoides silmi kõigel sellel, mida meile on Jeesuses tõotatud?`
