---
title: Jumala õiglane viha
date: 10/09/2025
---

`Loe 2Ms 32:9–29. Kuidas reageeris Mooses Jumala ähvardusele hävitada Iisrael?`

Mooses oli veel Siinai mäel, kui Jumal ütles, et Ta võib vastuhakkajad hävitada ja Moosese järglased suureks rahvaks teha. Aga Mooses ei tahtnud seda. Ta anus hoopis Issandat ja juhtis tähelepanu tõigale, et iisraellased olid Jumala rahvas, mitte ei kuulunud Moosesele. Tema, Mooses, polnud ju neid Egiptusest välja toonud, vaid Jumal tegi seda oma vägevate tegudega. Ja nii palvetas Mooses Jumala poole, rõhutades Tema varasemaid lubadusi esiisadele. Mooses toimis tõepoolest eestkostjana Jumala ja inimkonna vahel.

Pärast seda, kui „Issand kahetses kurja, mida ta oli ähvardanud teha oma rahvale“ (2Ms 32:14), läks Mooses tagasi rahva juurde. Ei ole kirjas, et tema nägu oleks Issanda läheduses olemise tõttu hiilanud (nagu juhtus sel korral, millest kirjutab 2Ms 34:29, 30). Tema näost kumas ilmselt viha.

„Ja kui Mooses ligines leerile ja nägi vasikat ning ringtantsu, siis ta viha süttis põlema ja ta viskas lauad käest ning purustas need mäejalamil“ (2Ms 32:19). Kivilaudade purustamine, millele oli kirjutatud dekaloog, näitas ilmekalt käskude sisu murdmist. Jumal noomis Moosest tema teo pärast, aga käskis hiljem Moosesel tahuda kaks kivilauda nende asemele, „mis sa puruks lõid“ (5Ms 10:2). Käsud neile kirjutas Jumal uuesti ise.

Mooses noomis teravalt Aaronit rahva nõudmistele järele andmise pärast. „Mida see rahvas sulle on teinud, et sa oled nende peale toonud nii suure patu?“ (2Ms 32:21). Aaron püüdis üleastumist vabandada (1) teiste süüdistamisega ja (2) võluväele vihjamisega: „... mina viskasin [kulla] tulle ja välja tuli see vasikas“ (2Ms 32:24). Asja tegi hullemaks see, et Jumal oli Aaronit suuresti austanud ning andnud talle palju eesõigusi, mille hulgas oli mäel käimine koos Moosese ja 70 rahvavanemaga (2Ms 24:1).

Milline sünge iroonia! Aaron väitis, et juhtunud oli ime, tahtes oma venda ninapidi vedada (märkad, kuidas üks patt viib teiseni; antud juhul viis ebajumalateenistus valetamiseni). Mooses aga ei lasknud ennast petta, kuna nägi, kui metsikult rahvas käitus. Negatiivsed tagajärjed olid ilmselged ja Moosesel tuli otsekohe vastuhakk peatada.

`Mida peaks see lugu meile õpetama eestpalve jõu kohta? Kelle eest sa peaksid praegu palvetama?`
