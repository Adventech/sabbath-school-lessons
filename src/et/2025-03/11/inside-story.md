---
title: Misjonilugu
date: 12/09/2025
---

#### Jumala armastusse mähitud

_Loo on kirja pannud Andrew McChesney._

Kuueteistkümneaastane Domenico kohtas Fulviat tantsupeol Firenzes Itaalias ega tahtnud teda enam kaotada. Seepärast ta valetas, kui tüdruk tema vanemate kohta küsis.

„Mida su vanemad teevad?“ küsis tüdruk.

„Minu vanemad on rikkad,“ vastas poiss. „Neil on ilus auto.“

Siis küsis Fulvia, kus poiss elas. Ilma mõtlemata andis Domenico tüdrukule lastekodu aadressi, kus ta elas. Aga kui tüdruk läks aadressi järgi kohale ja leidis eest lastekodu, ei saanud Domenico enam valetada. „Ma olen orb,“ ütles ta. „Ma elan siin.“

Fulvia rääkis oma isale kõigest ja Domenico mõtles, et nende suhtlemine oli läbi. Aga tüdruku isa reaktsioon üllatas Domenicot.

„Meil on kolm last,“ ütles isa. „Kutsu ta meile. Siis on meil neli.“

Fulvia perekond võttis Domenicot nagu poega ja ta käis regulaarselt nende kodus. Nende armastus mähkis Domenico esimest korda Jumala armastusse. Ta oli Jumalast kuulnud, aga nüüd nägi ta Jumala armastust päriselus. Tema südames kasvas soov Jumalat tunda ja ta hakkas palvetama.

Aastad läksid. Domenico lahkus lastekodust ja abiellus Fulviaga, kui ta oli 22aastane. Ta tahtis endiselt Jumalat tunda. Ta oli lastekodus vaadanud 1956. aastal vändatud USA filmi „Kümme käsku“ ning mõtles, kas oli olemas kogudus, kes pidas kõiki kümmet käsku. Ta arutles, kas keegi elas üldse sellist kristlikku elu, mida Piibel kirjeldab.

Ühel päeval, kui Domenico oli 30-aastane, lülitas ta sisse raadio ja kuulis häält ütlemas: „Nüüd hakkame rääkima apostel Paulusest.“ Domenico kuulas ja märkas, et raadio saatejuht rääkis teistmoodi kui kõik teised kristlased, keda ta oli kuulnud. Ta hakkas seda raadiojaama korrapäraselt kuulama. Kui kõneleja mainis Ellen G. White´i raamatut „Tee Kristuse juurde“, helistas ta, et endale see raamat saada. Samuti palus ta, et raamatu toimetaks võimalusel talle koju kätte keegi, kes vastaks tema küsimustele, mis olid tal raadiot kuulates tekkinud.

Emmanuel ja tema naine tulid raamatuga Domenico ukse taha. Emmanuel avas Piibli, et vastata Domenico küsimustele, ja rääkis tema palvel seitsmenda päeva adventistide koguduse ajaloost. Soovides tunda paremini kristliku koguduse ajalugu, luges Domenico läbi raamatu „Suur võitlus“.

Pärast seda, kui Domenico oli seitse kuud Piiblit õppinud, tundis ta, et on mähkunud Jumala armastusse, ja ta ristiti. „Olen tänulik adventraadiole, sest see muutis mu elu,“ ütles nüüdseks 68aastane Domenico Civardi.

_Täname sind annetuste eest, mida annad misjonitöö heaks, et raadiosaadete kaudu saaks kuulutada evangeeliumi kõikjal maailmas._
