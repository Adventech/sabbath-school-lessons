---
title: Iseenda rikkumine
date: 09/09/2025
---

`Miks saatis Jumal Moosese tagasi Iisraeli leeri?`

Ebajumalateenistusse pöördumisega lükkasid iisraellased käima enda lahutamise protsessi tõelisest Jumalast, Temast, kes oli nad Egiptusest vabastanud. Issand süüdistas neid otse, öeldes, et nad on „ennast rikkunud“ (2Ms 32:7, NKJV)– isegi niivõrd, et omistasid kujule enda vabastamise Egiptusest. Risti vastupidi Jumala öeldule (2Ms 20:2)! Jumala kohalolu ja võimsate tegude selline salgamine oli tõsine asi. Rahva mõtted ja tunded olid väärastunud ja täiesti rikutud.

Prohvet Hesekieli jaoks oli ebajumalateenistus Jumala rahva kogu viletsuse tuum ning sealt lähtusid kõik teised patud (vaata näiteks Hs 8:1–18; Hs 20:1–44; Hs 22:1–12). Me imestame tihtipeale, miks olid vana-aja usklikud nii naiivsed ja õppimisvõimetud et hakkasid kummardama mitmesuguseid inimkätega tehtud jumalaid. Oleme päris kindlad, et meie küll midagi sellist ei teeks. Kas oleme tõesti ebajumalatest vabad? Tänapäeva ebajumalatel võib olla teistsugune kuju ja vorm, ometi veetlevad nad samamoodi.

Ebajumal on miski, mis asendab Jumalat, ja kuigi teame, et me ei tee õigesti, kummardame seda ikkagi, tihtilugu korduvalt. See vallutab meie kujutlusvõime, kiindumuse, aja ja tähelepanu rohkem kui Jumal. See võib orjastada isegi meie mõtlemise. On tõsi, et muutume selliseks, keda või mida vaatame, ning me ei tõuse kõrgemale kui mistahes „jumal“, mida teenime.

Kui Jumal ei ole su elu keskpunkt, siis täidavad Tema koha teised jumalad. Kui me ei tunne rõõmu Jumala elavast kohalolust ega püüdle selle poole, siis tunneme rõõmu kellestki või millestki teisest ja pühendame oma elu sellele. See, millega me Kristuse asendame, võib võtta mitmesuguse kuju: uhkus, enesekesksus, raha, võim, seks, toit, televisioon, uimastid, alkohol, rüvedad mõtted, pornograafia, naudingud, töö, sport, perekond, videomängud, filmid, ostlemine, ideed, poliitika, muusika, positsioon, aunimetus, teaduskraad ja nii edasi. Loetelu on lõputu.

Selles suhtes oleme väga loovad ja leidlikud. Võime pöörata ebajumalaks kõike, mis on hea, ilus ja mõistlik. Ebajumalateenistus on äärmiselt ohtlik sellepärast, et see kujundab ümber meie iseloomu, meie mõtlemisviisi, meie tunded ja seltsielu. See muudab meie isiksust ning asendab ehtsad isiklikud suhted õõnsa ja mõttetu läbikäimisega, mis meid lõpuks ei päästa.
