---
title: Ebajumalakummardamine ja kurjus
date: 08/09/2025
---

`Loe 2Ms 32:6. Kuhu rahva ebajumalateenistus neid kiiresti juhtis? (Vaata ka Ps 115:4–8; Ps 135:15–18; Js 44:9, 10.)`

Kuldvasikas sarnanes Egiptuse sõnnikujulise jumala Apisega või lehmakujulise jumala Hathoriga. Tegemist oli jultunud üleastumisega esimesest ja teisest käsust (2Ms 20:3–6). Sellist rikkumist ei saanud jätta karistamata, sest see lõhkus avalikult rahva suhte Jumalaga. Looja kummardamise asemel kummardasid iisraellased oma kätetööd, mis ei näinud, kuulnud, rääkinud, hoolinud, armastanud ega juhtinud neid.

Loomisel seatud kord pöörati pea peale: selle asemel, et mõista, kuidas nad on loodud Jumala näo järgi, tegi rahvas nüüd jumala, mis polnud isegi nendekujuline (seegi olnuks väga halb), _vaid loomakujuline._ Kas sellist jumalat tahtsidki nad teenida? Niisiis, nad olid Issanda vastu teinud suurt pattu (Js 31:7; Js 42:17).

`Mismoodi kumab kuldvasika loo ärataganemisest vastu see, mida kirjeldab Rm 1:22–27?`

Ebajumalateenistus eitab teoloogilist arusaama, et Jumal on Jumal ja inimene on inimene. Ebajumalateenistus kaotab vahe Jumala ja inimese vahel (Kg 5:1) ning rebib katki sideme Temaga. Ükskõik, kas ebajumalateenistus on jultunud ja avalik või südamesse peidetud, lõhub see ikkagi meie suhte Issandaga ning viib moraalse allakäiguni. Pole ime, mida rahvas piibliteksti põhjal järgmisel päeval tegi: olles toonud ohvriannid ebajumalale, hakkasid nad pidutsema. Ellen G. White kirjutab selle kohta: „See oli paganlik prassing, mis meenutas Egiptuse ebajumalateenistuslikku pidu.“ – „Patriarhid ja prohvetid“, orig lk 320.

Inimesed on geniaalsed välja mõtlema omaenda ebajumalaid. Nad loovad oma jumalad, mis on juba iseenesest halb, aga siis nad lähevad ja teenivad neid jumalaid. Looja asendatakse asjadega, mis varem või hiljem viivad moraalse mandumiseni.

`Millisel kujul kummardavad inimesed tänapäeval Looja asemel loodut?`
