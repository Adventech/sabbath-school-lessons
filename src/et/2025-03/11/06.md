---
title: Eestkostmine
date: 11/09/2025
---

`Loe 2Ms 32:30–32. Kuhumaani jõuab Mooses välja patuste eest kostmisega?`

Vastuhaku tõttu juhtus iisraellaste leeris kohutavaid asju, sealhulgas sai surma palju inimesi (2Ms 32:28). Järgmisel päeval teatas Mooses rahvale: „Te olete teinud väga suurt pattu. Aga ma lähen nüüd üles Issanda juurde, vahest saan lepitada teie patu“ (2Ms 32:30).

„Mooses läks jälle Issanda juurde ning ütles: „Oh häda! See rahvas on teinud suurt pattu ja on enesele valmistanud kuldjumalad. Kui sa nüüd siiski annaksid andeks nende patu! Aga kui mitte, siis kustuta mind oma raamatust, mille oled kirjutanud!“ (2Ms 32:31, 32)

Pole ime, et Moosest peetakse Kristuse prototüübiks! Oma eestpalve tõttu patuste pärast ja valmiduse tõttu ohverdada oma elu nende eest peegeldas ta kindlasti seda, mida Kristus hiljem meie kõigi eest tegi. Milline eeskujulik kaastunne üleastujate vastu! Mooses näitas üles täielikku pühendumist Issandale ja Tema ennastohverdavat armastust rahva vastu. Teine Moosese raamat ei ütle, kui kauaks jäi Mooses sel korral Issanda juurde mäele, aga Viies Moosese raamat avaldab, et ta oli sel korral Siinail 40 päeva (vaata 5Ms 9:18).

2Ms 32:32 olev sõna, mida tõlgitakse kui „annaksid andeks“, pärineb tegusõnast, mille põhitähenduseks on „kandma“ või „viima“, nagu näiteks Js 53:4, kus öeldakse Jeesuse kohta: „... tõeliselt... kandis [ta] meie valusid“. Tegusõna, mida 2Ms 32:32 tõlgitakse kui „andeks andma“ ja Js 53:4 „kandma“, on üks ja seesama. Vägagi jõuline sissevaade lunastusprotsessi ja andestusse ning sellesse, milline on meie päästmise hind Jumala jaoks.

Mooses palus tõepoolest Issandal „kanda“ rahva patte, mida Ta tegigi ristil mitu tuhat aastat hiljem. 2Ms 32:32 toob esile asendusliku lepituse mõtte ning näitab ka, kes on asendaja: Jumal ise.

See piiblisalm kirjeldab, kuidas saadakse andeks. Jumal Kristuses kandis meie patud – ainult sel viisil saab meile andestada. Siin väljendub lunastusplaan väga võimsalt ning näitab meile ja kosmosele, mida läks Jumalale maksma meie päästmine.

`Mooses palub Jumalal kanda rahva patud ja viimaks teebki Jeesus just nii. Kuidas saaksime seda hämmastavat tõde täielikult mõista? Mida räägib see meile Jumala armastusest pattulangenud inimsoo vastu?`
