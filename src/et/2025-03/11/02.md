---
title: Ebaõnnestunud juhtimine
date: 07/09/2025
---

Jumal kutsus Moosese enda juurde. Moosese jaoks võisid nelikümmend päeva ja nelikümmend ööd tunduda lühikese ajana, aga iisraellaste jaoks näis see aeg olevat pikk, liiga pikk. Nende nähtav juht oli kadunud. Nad sattusid segadusse, muutusid kannatamatuks, hirmunuks ja ebakindlaks. Nad tahtsid, et neid juhiks nähtav jumal; nagu „jumalad“, keda nad olid kogu oma elu paganlikus Egiptuses näinud.

`Loe 2Ms 32:1–6. Kuidas oli võimalik, et Aaroni juhtimine nii rabaval moel läbi kukkus?`

Aaron ei olnud oma ülesannete kõrgusel. Ta ei suutnud hetke ära kasutada ja teha seda, mis oli õige. Jumala usaldamise asemel tõmbus ta enamuse ees tagasi. Rahvas nõudis mõtlemata: „Võta kätte ja tee meile jumalaid, kes käiksid meie ees,“ (2Ms 32:1) ning tema nõustus.

Inimesed andsid ebajumala tegemiseks heal meelel kulda ja selle asemel, et neid peatada, kutsus Aaron neid lausa üles annetama. Seejärel võttis ta osa väärjumala vormimisest. Siis kuulutas rahvas: „See on su jumal, Iisrael, kes tõi sind Egiptusemaalt välja“ (2Ms 32:4). Milline patusus, kurjus ja lühinägelikkus! Nad said ebajumala äsja valmis ja väitsid seejärel, et see ebajumal oli nad vabastanud. Kas pole hämmastav, kuidas patused ihad moonutavad meie mõtlemist ja tegusid? Inimesed ülistavad oma kätetööd ning nende inimlikkus ja moraal madalduvad selle käigus.

„Taoline kriisiolukord nõudis kindlameelset, otsustavat ja vankumatult vaprat meest, kes peaks Jumala au silmas ka siis, kui ta kaotaks rahva soosingu, isikliku julgeoleku ja isegi elu. Ent Iisraelile sel hetkel juhiks olev mees ei olnud iseloomult selline. Aaron püüdis rahvast küll noomida, kuid tema kõigutatavus ja argus julgustas veel otsustavamalt oma tahtmist nõudma ning käärimine ainult kasvas. Rahvamassi näis haaravat pime, taltsutamatu raev. Oli neidki, kes jäid ustavaks Jumalaga tehtud lepingule, kuid valdav osa rahvast läks ärataganemisega kaasa. Vähesed, kes julgesid öelda, et kavatsetava kuju valmistamine oli ebajumalateenistus, sattusid rahvahulga vägivallatseva löögi alla ning kaotasid puhkenud mässus lõpuks elu. Aaron kartis oma julgeoleku pärast; selle asemel, et õilsalt Jumala au eest seista, andis ta rahvahulga nõudmistele järele.“ – Ellen G. White, „Patriarhid ja prohvetid“, orig lk 316, 317.

`Kuidas oli rahva juht Aaron nii nõrk? Mismoodi võis Aaron oma südames seda kohutavat tegevust õigustada?`
