---
title: Kogudusetelk ehk kokkusaamistelk
date: 14/09/2025
---

`Loe 2Ms 33:7–11. Miks käskis Jumal püstitada Moosesel kogudusetelgi?`

Me ei tohi „kogudusetelki“ (mõnes tõlkes „kokkusaamistelk“ – tlk), mis püstitati väljapoole Iisraeli leeri, segi ajada „elamuga“, kogudusetelgiga, mis valmis hiljem ja paiknes leeri keskel. Me ei tea, kui tihti pidas Mooses kogudusetelgis Jumalaga nõu. Aga üht teame kindlasti: Moosese lävimine Jumalaga lõi nende vahele lähedase sõpruse. „Issand kõneles Moosesega palgest palgesse, nagu räägiks mees oma sõbraga“ (2Ms 33:11). Sõber on keegi, kellega nõu pidada ja arutleda avatult enam-vähem kõige üle ning olla seejuures kindel, et ta ei avalda kuuldut kunagi teistele. Nii sõbra olemasolu kui ka ise sõbraks olemine on midagi ülimalt toredat.

Moosese lugu, nagu see on kirjas Moosese teise raamatu 19.–34. peatükis, õpetab palju selle kohta, kuidas Jumal muudab meie elu. Kuidas sõbrustas Jumal selle silmapaistva juhiga? Moosese elu uurimine näitab, kuidas ta kasvas tundmises – nii Jumala väe kui ka Tema armastuse ja iseloomu tundmises. See on Jumala ja inimese vahelise sõpruse oluline koostisosa.

Jumal kasutas Moosest võimsalt juba enne Siinai mäe juurde jõudmist, sealhulgas ajal, mil teda valmistati eriliseks juhirolliks. Midjanimaal, kui Mooses hoolitses lammaste eest, inspireeris Jumal teda kirjutama kaht raamatut: Iiobi raamatut ja Esimest Moosese raamatut. Siis, murranguhetkel põleva põõsa juures, kutsus Jumal ta juhtima Iisraeli Egiptusest välja. Mooses nägi Egiptuse jumalate lüüasaamist ja võimsa Egiptuse armee hukkumist Punases meres. Mitu nädalat jälgis ta, kuidas Jumal juhtis Iisraeli Egiptusest Siinai jalamile. Pärast kogemust, mil ta nägu hiilgama hakkas, juhtis ta Iisraeli veel 39 aastat, kuni tõotatud maa piirini. Piibel märgib, et Mooses oli Jumala ustav sulane (5Ms 34:5; Jos 1:1), rikkumata valgus pimeduses, näidisprohvet, kelle järgi teisi mõõdetakse (5Ms 18:15, 18). Ta oli muutuste tooja, kuigi rahvas ei teinud alati tema juhiste ja sõnade järgi. Kui nad tegid, oli neil kõik hästi.

`Võime õppida Mooseselt, sest tema erakordne elulugu räägib meile, mida saab Jumal teha, kui laseme Tal meid muuta. Millised pöördepunktid on olnud sinu teekonnal koos Jumalaga, mil tundsid, kuidas Tema su elus võimsalt tegutses?`
