---
title: Misjonilugu
date: 19/09/2025
---

#### Baatka igavesti parim sõber

_Selle loo on kirjutanud Andrew McChesney._

Mongoolias elav Baatka tundis ennast väga üksildasena. Ta seisatas sageli oma kodu akna all ja vaatas otsivalt välja, et leida päris sõber, kes oleks igavesti temaga koos.

Uje ja tagasihoidlik 14aastane poiss oli ainus poeg oma peres. Isa oli alati tööl. Emal olid vaimse tervise probleemid ja ta oli igal aastal kuu aega haiglas. Baatka tundis ennast väga üksi. Ta mõtiskles surmast.

Siis kutsus nõbu Doogii teda Mongoolia pealinnas Ulaanbaataris asuvat seitsmenda päeva adventistide kirikut külastama. „Tule kirikusse,“ ütles ta. „Seal toimub midagi huvitavat.“

Baatka läks, sest ta oli üksildane. Ta ei kuulnud jutlusest sõnagi. Elektroonikaprobleemide tõttu ei töötanud mikrofon ja temal oli kuulmispuue, mis muutis kõneleja kuulamise keeruliseks. Aga talle meeldisid koguduseliikmed. Nad naeratasid ja pidasid teda omaks. Nad kohtlesid teda nagu sõpra. Samuti meeldis talle laulda. Kogudus tõi talle kananaha ihule ja ta tuli järgmisel hingamispäeval uuesti, et taas sama tunnet kogeda.

Koguduseliikmed rääkisid Jumalast nagu oma parimast sõbrast.

„Jumal saab olla sinu igavene sõber,“ ütles keegi poisile.

„Sa ei ole kunagi üksinda,“ ütles teine.

Baatka arutles endamisi, kas Jumal on päriselt olemas. „Ma ei näe Teda. Kas Ta saab olla mu sõber?“ mõtles ta.

Seejärel käis Baatka kirikus igal hingamispäeval. Kirikust sai ainus positiivne paik ta elus ja koguduseliikmetest said tema pereliikmed. Elu omandas mõtte ja Baatka leidis elutahte.

Tasahaaval hakkas Baatka uskuma, et Jumal on päriselt olemas. Tema kõrvad ei kuulnud Jumalat rääkimas, aga tema süda kuulis Jumala häält. Jumalast sai tema igavesti parim sõber, kes kujundas ta mõtteid ja muutis elu.

Praegu on 31-aastane Baatka Orgil uus inimene Jumalas. Kunagine uje ja tagasihoidlik poiss on nüüd Globaalmisjoni teerajaja, kes rajab kogudusi Mongoolia neis piirkondades, kus kogudust pole. „Ma armastan rääkida sellest, kuidas mu elu on muutunud,“ ütles ta. „Tahan aidata selliseid inimesi nagu mina. Sellepärast teenin ma misjonärina.“

Baatka, kes on abielus ja kahe lapse isa, ütles, et ta mõtles kunagi, nagu valiks Jumal misjonärideks ainult andekaid inimesi, „aga nüüd saan ma aru, et Ta valib lihtsalt inimesi“.

„Kui ka mina endasse ei uskunud, siis Jumal uskus minusse,“ ütles ta. „Kui Jumal minusse usub, siis tahan ka mina Teda uskuda.“

_Täname, et palvetad Globaalmisjoni teerajajate pärast nagu Baatka, kes seisavad silmitsi tohutute raskustega, rajades kogudusi maailma eri paigus inimgruppide hulgas, kelleni sõnum pole jõudnud. Globaalmisjoni teerajajatest saad rohkemat teada Adventmisjoni veebilehelt bit.ly/GMPioneers._
