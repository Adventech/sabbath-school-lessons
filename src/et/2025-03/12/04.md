---
title: „Palun näita mulle oma auhiilgust“
date: 16/09/2025
---

Pärast kuldvasikaga toimunud ärataganemist palus Mooses Jumala rahva eest ja tahtis olla kindel, et Issand juhib nad jätkuvalt tõotatud maale. Sügaval sisimas tahtis ta ka Issandat paremini tunda.

`Loe 2Ms 33:18–23. Kuidas vastas Jumal Moosese palvele näha Tema auhiilgust?`

„Palun näita mulle oma auhiilgust,“ palus Mooses Issandalt. Armulikult ilmutas Issand talle oma au. Kuid vastuses Moosese palvele tõotas Jumal näidata hoopis oma „ilu“ (mõnes tõlkes „headust“). Siit saab julgesti järeldada, et Jumala auhiilgus on Tema headus ehk Tema iseloom (vaata ka Ellen G. White’i „Apostlite teod“, orig lk 576; „Kristuse tähendamissõnad“, orig lk 414, 415; „Prohvetid ja kuningad“, orig lk 313).

„Selles seisneb Jumala au – anda oma lastele vooruslikkus. Ta soovib, et inimesed saavutaksid kõrgeima taseme.“ – Ellen G. White, „Apostlite teod“, orig lk 530. Jumala au on võtta pattukahetsevad inimolevused oma armastuse embusesse (vaata „Prohvetid ja Kuningad“, orig lk 668) ja anda neile kõik muutumiseks vajalik. Samas on meie „au“ ilmutada oma elus Jumala iseloomu ja teha see kaasinimestele teatavaks.

Jumala iseloom, Tema headus, lahkus ja õrn armastus kumagu läbi meie tegudest. Nii on meil võimalus olla maailmale õnnistuseks ning lisaks sellele ka pealtvaatavale universumile säravaks valguseks. Nagu Paulus märgib: „Mulle tundub, et Jumal on meid, apostleid, pannud kõige viimasele kohale nagu surmamõistetuid areenile kogu maailmale vaadata, nii inglitele kui inimestele“ (1Kr 4:9). Selline kosmiline mõõde annab meie elule ja jumalateenimisele tähenduse ja sihi, mida me vaevu oskame ette kujutada.

Rm 2:4 ütleb Paulus, et „Jumala headus juhib sind meelt parandama“ (NKJV). See tähendab, et Jumala headus ja iseloom, millele Püha Vaim pilgu suunab, veenab inimesi, et nad on patused ja vajavad päästmist. Tõepoolest, kui vaatame ristile ja tunneme ära, kes seal oli (Issand ise) ja miks Ta seal oli – sest Ta armastas meid ja see oli ainus viis, kuidas meid päästa – saame suurima võimaliku ilmutuse Tema headusest ja iseloomust.

`Kui palju aega võtad sa ristile vaatamiseks ja mida räägib nähtu sulle Jumala armastusest?`
