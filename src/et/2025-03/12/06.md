---
title: Moosese nägu hiilgas
date: 18/09/2025
---

`Loe 2Ms 34:29–35. Mis pani Moosese näo hiilgama?`

Kui Jumal oli avaldanud Moosesele oma armastava iseloomu, naasis Mooses Iisraeli leeri hiilgava näoga. Kas Mooses teadis kohe, et ta nägu hiilgas? Üldse mitte. Mida lähemal on inimene Jumalale, seda teravamalt tunneb ta Jumala pühaduse kõrval oma ebatäiuslikkust.

Mis põhjustas Moosese muutumise nii, et tema nägu hakkas hiilgama? Põhjuseks ei olnud lihtsalt tõsiasi, et ta oli Jumala juures, sest ta oli olnud Issandaga mitmel korral varem ja tema nägu ei hakanud pärast neid kohtumisi hiilgama. Siiski, kui ta poleks üldse olnud Issanda juures, ei oleks tema nägu üldse hiilanud. Alles siis, kui ta sai aru Jumala headusest ja lahkusest ning avas ennast Jumala iseloomu ilu tõttu täielikult Temale, Mooses muutus ja ta nägu hiilgas. Meie süda ja meel kogeb muutust siis, kui allume Jumalale ja lubame Temal olla meie elu Issand ja Kuningas.

`Loe 2Kr 3:18. Kuidas muudab Jeesus sind järk-järgult Tema sarnaseks?`

Paulus võrdleb Moosese hiilgavat nägu Jeesuse Kristuse omaga ja annab mõista, et Jeesuse (kes oli Jumala seaduse ja armu kehastus) auhiilgus ületab Moosesega kokku käiva seaduse hiilguse. Kristus koos Tema seadusega graveeritakse meie iseloomu ainult siis, kui hoiame oma silmad Jeesusel (Hb 3:1; Hb 12:2). See toimub üksnes Jumala Vaimu väel (2Kr 3:12–18).

Mooses on meie jaoks eeskuju, kes näitab, mida saab Jumal teha meile siis, kui lubame Temal muuta oma iseloomu ja vormida meid Tema jumaliku näo sarnaseks. Just seda peab Paulus silmas, kui räägib „käimisest uues elus“ (Rm 6:4).

`Millised küljed su iseloomus peaksid Jumala iseloomu paremini peegeldama? Tõenäoliselt iga külg, eks ole? Kuidas aga annab pilgu hoidmine ristil ja selle tähendusel sulle julguse ja päästekindluse?`
