---
title: Et ma tunneksin Sind
date: 15/09/2025
---

`Loe 2Ms 33:12–17. Mida palus Mooses Issandal talle õpetada? Miks ta nõudis, et Jumal oleks kohal ja neid juhataks?`

Moosese kasvamine Issandas oli pidev. Ta jõudis Issandale aina lähemale ja püüdis seada Jumalat endale eeskujuks. Ühel päeval, kui Mooses kogudusetelgis Jumalaga vestles, jõudis talle järsku kohale, et ta ei tunne ju Jumalat, ning ta esitas erilise palve: „Näita mulle nüüd oma teed, et ma tunneksin sind“ (2Ms 33:13, NKJV). Mooses teadis, et ta vajas sügavat arusaamist Jumalast uuel tasandil. Ta avastas, et mida rohkem ta Issandat tundis, seda rohkem ta ei tundnud Teda. Ta tajus oma vajadust ning soovis ihu ja hingega Jumalat paremini tunda. Jumal oli valmis Moosese soovi rahuldama.

Moosese senist kogemust vaadeldes täheldame, kuidas Moosest liikus järjest sügavamasse ja lähedasemasse suhtesse Issandaga ning kuidas ta vaimulikus mõttes kasvas.

Kõigepealt tõusis Mooses mäele ja „läks Jumala juurde“ (2Ms 19:3). Siis läks ta „mäetippu“ (2Ms 19:20) ja pärastpoole ligines pilvele, „pimedusele, kus oli Jumal“ (2Ms 20:21).

Teisel korral „Mooses läks pilve keskele“, kus oli Jumal, ja viibis Jumalaga 40 päeva ning 40 ööd (2Ms 24:18). Selle 40 päeva jooksul andis Jumal Moosesele kaks väärtuslikku kingitust: (1) dekaloogi kahel kivilaual, mille Jumal oli tahunud ja millele Tema ise oli sõnad kirjutanud (2Ms 24:12), ning (2) juhtnöörid, kuidas valmistada ja sisustada pühamu (vaata 2Ms 25.–31. ptk).

Seejärel viibis Mooses veel 40 päeva ja ööd Issandaga, olles patuste eestkostjaks (2Ms 32:30–32; 5Ms 9:18).

Ometi igatses Mooses pärast kõike seda tunda Jumala iseloomu täpsemalt. Peagi lubas Jumal Moosesel veel erilisemalt mõista, kes Ta on. Teadmine, mida Mooses soovis, polnud puhtintellektuaalne arusaamine Jumalast, vaid Tema isiku kogemuslik tundmine.

Pole imestada, et mitu sajandit hiljem ütles Jeesus: „Aga igavene elu on see, et nad tunneksid sind, ainsat tõelist Jumalat, ja Jeesust Kristust, kelle sina oled läkitanud“ (Jh 17:3). Millisel paremal viisil oleks Jumal võinud ennast inimestele teatavaks teha kui sellega, et Ta sai inimeseks?

`Kas sa tunned Jumalat või sa lihtsalt tead Temast? Milline tähtis erinevus nende vahel on?`
