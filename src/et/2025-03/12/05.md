---
title: Jumal ilmutab ennast
date: 17/09/2025
---

`Loe 2Ms 34:1–28. Kuidas ilmutas Jumal oma auhiilgust Moosesele?`

Moosesel tuli kaasa võtta kaks kivilauda, esimeste sarnased, mille ta oli purustanud (2Ms 32:19). Ta läks Siinai mäele seitsmendat korda Issandaga kohtuma. Tema eelnevaid mäkketõuse kirjeldatakse järgmistes piiblisalmides: (1) 2Ms 19:3, 7; (2) 2Ms 19:8, 14; (3) 2Ms 19:20, 25; (4) 2Ms 20:21; 2Ms 24:3; (5) 2Ms 24:9, 12–18; 2Ms 32:15; (6) 2Ms 32:30, 31. Mooses alustas mäkketõusu varahommikul.

Mooses oli nüüd ette valmistatud heitma pilku Jumala aulisele iseloomule. See hämmastav enese avaldamine selgitab kõige paremini Jumala iseloomu ilu. Siin asub tähtsaim kirjeldus sellest, kes on Jumal; siin öeldu on kuldne niit, mis läbib kogu Piiblit (4Ms 14:18; Ne 9:17; Ps 103:8; Jl 2:13; Jn 4:2). See, mida Issand siin teatab, on Vana Testamendi Jh 3:16. Kõige olulisemates kohtades kasutavad, kordavad või laiendavad Piibli kirjapanijad seda, mida elav Jumal siin enda kohta kuulutab, sest Jumala iseloomust tuleb õigesti aru saada.

Kui Mooses sai Jumala nime kohta erakordse, ennekuulmatu ja enneolematu selgituse, kummardus ta maani ja kummardas Issandat. Kui meie näeme vilksatusi Jumala armastusest, armust, halastusest, kaastundest, headusest, ustavusest, andestusest, pühadusest ja õiglusest, siis tõmbab see meid Tema poole. Kui imetleme Tema erakordseid omadusi, siis hakkame Teda armastama; see armastus viib soovini Teda teenida ja Talle kuuletuda. Kuna Tema armastab meid, siis armastame meie Teda (1Jh 4:19).

End niimoodi ilmutades kinnitab Jumal Moosesele, et Ta teeb oma rahva heaks imesid ja juhib nad tõotatud maale. Ta uuendab nendega lepingu, tõotab, et teised rahvad näevad Tema ülevust ja suurepärast tööd. „Vaata, ma teen lepingu; ma teen kogu su rahva ees imetegusid, milliseid ei ole tehtud ühelgi maal ega ühegi rahva juures. Kogu see rahvas, kelle keskel sa oled, saab näha Issanda tegu, ja kui hirmuäratav on see, mida ma sulle teen“ (2Ms 34:10).

Iisraellastel aga oli vaja kuulata Jumala sõna ja oma heaolu tagamiseks järgida kümmet selget tingimust. Siis palus Jumal panna Moosesel kirja selle lepingu sisu, millest oli juba üle astutud (2Ms 34:27, 28).
