---
title: Näha Jumalat
date: 01/09/2025
---

`Loe 2Ms 24:9–18. Milline hämmastav kogemus anti Iisraeli lastele siin?`

Kui leping Jumalaga oli kindlalt taaskinnitatud, tõusis Mooses jälle Siinai mäele. Mooses ei alustanud seda tõusu üksi. Temaga olid iisraellaste juhid, 73 mehest koosnev esmaklassiline seltskond. Juhtide jaoks oli see elu tähtsaim kogemus: nad nägid Jumalat (teofaania). Tekstis rõhutatakse seda imelist tegelikkust kahel korral. Samuti oli koos söömine juhtide jaoks aeg pitseerida Jumalaga tehtud leping. Nad olid banketil ja Iisraeli Jumal oli nende võõrustaja. Jumal osutas juhtidele suurt au.

Piibliaegses (ja teatud määral tänapäevases) Lähis-Idas oli ühine söömaaeg suurepärane elamus, suur au ja eesõigus. See võimaldas andeks anda ja sõprussuhteid luua. Sellega anti mõista, et ollakse üksteise jaoks olemas ning hoitakse kriisides ja hädaajal kokku. Koos söömisega lubati üksteisele sõnatult, et kui midagi ühe poolega juhtub, on teine pool kohustatud tulema ja aitama. Söömaajale kutsumine oli eriline kohtlemine, mis ei saanud osaks igaühele.

Kutsest keeldumine oli seejuures üks hullemaid solvanguid. Niisugune teadmine aitab meil aru saada Uue Testamendi lugudest, kus Jeesust Kristust arvustati tugevalt patustega koos söömise pärast (Lk 5:30). Kui usklikud tähistavad Issanda õhtusöömaaega, loovad nad tiheda sideme kaasusklikega, kes on patused nagu nemadki. Selle söömaajaga tähistame andestust ja päästet, mis on meil Jeesuses (vaata Mt 26:26–30; Mk 14:22–25; 1Kr 11:23–29).

Kurb küll, aga osa meestest, kes koos Moosesega mäel käisid, tegid hiljem pattu ja kaotasid elu (vaata 3Ms 10:1, 2, 9). Kuigi neil oli olnud siin väga sügav kogemus Jumalaga, ei kujundanud see kogemus neid ümber ega muutnud neid. Vägagi võimas õppetund sellest, kuidas tõe tundmine ja pühad eesõigused ei tähenda veel iseenesest pöördumist. Arvestades oma kogemust, pidanuksid need mehed küll kõige vähem tegema seda, mida nad hiljem õnnetuseks tegid.

`Mõtiskle veel nende suurte eesõigustega meeste – sealhulgas Aaroni enda poegade – loo üle. Millise hoiatuse esitab see meile, adventistidele, kellel on meile antud valguse tõttu samuti suured eesõigused?`
