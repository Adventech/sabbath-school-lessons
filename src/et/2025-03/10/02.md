---
title: Raamat ja veri
date: 31/08/2025
---

`Loe 2Ms 24:1–8. Mis osa täidab Jumala ja Tema rahva vahelise lepingu kinnitamise juures Jumala Sõna lugemine ja vere piserdamine?`

Piibli elav Jumal on suhete Jumal. Meie Issanda jaoks ei ole tähtsad mitte asjaolud või tegevuskavad, vaid üksikisikud. Niisiis pöörab Jumal väga palju tähelepanu inimesele ning Tema tegevuse esmaseks sihiks on luua isiklik suhe inimesega. Jumal, kes „on armastus“, peab ju lõpuks olema Jumal, kes hoolib suhetest, sest kuidas saab olla armastust ilma suhteta?

Jeesus ütles: „Ja kui mind maa pealt ülendatakse, siis ma tõmban kõik enese juurde“ (Jh 12:32). Jumalat ei huvita üksnes meie eetiline käitumine, õige õpetus või õiged toimingud, vaid üle kõige huvitab Teda isiklik, lähedane suhe meiega. Mõlemad loomisel sisse seatud ühiskondlikud korraldused (1Ms 1. ptk ja 2. ptk) räägivad _suhetest_: esimene vertikaalsest suhtest Jumalaga (hingamispäev) ja teine horisontaalsest suhtest inimeste vahel (abielu).

Lepingu kinnitamine Siinai juures pidi tugevdama seda erilist suhet, mida Jumal oma rahvaga soovis. Tseremoonia käigus hüüdis rahvas kahel korral, et nad kuuletuvad Jumalale kõigis Tema nõudmistes. „Me tahame teha iga sõna järgi, mida Issand on rääkinud!“ teatasid nad. Nii nad ka mõtlesid, aga nad ei tundnud oma vigast olemust, haprust ja jõuetust. Lepinguvere piserdamine inimeste peale näitas, et üksnes Kristuse teenete tõttu oli Iisrael suuteline järgima Jumala juhtnööre.

Me ei taha tunnistada, et meie inimlik loomus on habras, nõrk ja läbini patune. Meie sees on kalduvus kurjale. Selleks, et suuta teha head, peame saama abi endast väljastpoolt. Selline abi tuleb üksnes ülalt: Jumala armu väest, Tema Sõnast ja Pühalt Vaimult. Ja kuigi see kõik on meie käsutuses, tuleb kurjus ikka meile nii kergelt kätte, kas pole?

Just sellepärast oli lähedane isiklik suhe Jumalaga rahva jaoks Siinai juures eluliselt oluline – ja on ka meie jaoks tänapäeval.

`„Me tahame teha iga sõna järgi, mida Issand on rääkinud!“ (2Ms 24:3) Kui palju kordi oled sa öelnud sedasama ja ikkagi läbi kukkunud? Mis on ainus lahendus?`
