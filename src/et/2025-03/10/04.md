---
title: Jõud kuuletuda
date: 02/09/2025
---

`Loe Hs 36:26–28. Kuidas me oma elus kuuletume?`

Kolmel juhul kuulutasid iisraellased tulihingeliselt, et nad on Jumalale sõnakuulelikud (2Ms 19:8; 2Ms 24:3, 7). Sõnakuulmine on tähtis, kuigi Piibel õpetab, et me, inimesed, oleme nõrgad, katkised, haprad ja patused. Seda kurba tõde valgustavad meile nii muistse Iisraeli ajalugu kui ka Jumala rahva ajalugu tervikuna.

Kuidas siis ustavalt Jumala järel käia?

Hea uudis on, et kui Jumal meid millekski kohustab, annab Ta meile ka jõu. Abi, mida meis endis ei ole, tuleb meile väljastpoolt ning võimaldab teha seda, mida Jumal ootab. See on Tema töö. Oma teoloogilise kokkuvõtte keskmes (Hs 36:26, 27) teeb prohvet Hesekiel selle mõtte vägagi selgeks. Üksnes Jumal saab teha südamesiirdamise ning selle jaoks kõrvaldab Ta meist kivise südame ja annab asemele tundliku lihase südame. Või, nagu Joosua oma kuulajaskonnale meelde tuletas: „Te ei või teenida Issandat“ (Jos 24:19).

Meie saame otsustada Jumalat järgida; see on meie osa. Meil tuleb langetada valik allutada ennast igal hetkel Temale. Põhjus on selles, et meil ei ole jõudu täita isegi oma teadlikku valikut teenida Teda. Aga kui anname oma nõrkuse Jumala kätte, teeb tema meid tugevaks. Paulus ütleb: „Kui ma olen nõder, siis ma olen vägev“ (2Kr 12:10).

Märkad Hs 36:24–30 jumalikku „mina“: Jumal kogub, puhastab, kõrvaldab, annab, paneb ja teeb, et käime Ta seaduste järgi. Mida Tema teeb, seda hakkad tegema sina. Ta samastub sinuga ja kui sa oled Temaga tihedalt seotud, saab Tema tegu sinu teoks. Jumala ja sinu vaheline ühtsus saab olema hoogne, jõuline ja virgutav.

Veel kord, selle lõigu rõhuasetus on Jumala tegevusel. Uues kuningas Jamesi piiblitõlkes (New King James Version) kõlab see nii: „Mina panen oma Vaimu teisse ja ajendan teid käima oma määrustes, ning teie peate minu otsuseid ja täidate neid“ (Hs 36:27, NKJV). Jumal käsib inimestel olla sõnakuulelik ja annab siis jõu olla sõnakuulelik. Jumal aitab oma rahval alati teha seda, mida Ta neilt nõuab. Sõnakuulmine on Jumala and (mitte meie sooritus või saavutus), just nagu õigeksmõistmine ja päästminegi on Tema annid (Fl 2:13).

`Kui meile on tõotatud jõudu olla sõnakuulelik, siis miks leiame, et ikkagi on nii kerge patustada?`
