---
title: Jumala Vaimuga täidetud
date: 04/09/2025
---

Jumal andis Moosesele üksikasjalikud juhised pühamus peetavate teenistuste tarvis. Preestritele tuli teha ametiriided, aga ülempreester kandis erilist õlarüüd, millel olid Iisraeli poegade nimed. Samuti kandis ta rinnaplaati, rinnakilpi, millel olid uurim ja tummim ning mida ta kandis oma südame peal (2Ms 28. ptk). Kõik preestrid tuli ametisse pühitseda (2Ms 29. ptk). Muude hoolikat valmistamist nõudvate esemetena loetletakse suitsutusrohualtarit, pesemisnõu, võideõli ja suitsutusrohtu (2Ms 30. ptk).

`Loe 2Ms 31:1–18. Millist erilist abi osutas Jumal selleks, et kõik kogudusetelgi detailid ja nendega seotud teenistused oleksid kaunid ja vastaksid nõuetele?`

Siinkohal öeldakse Pühakirjas esimest korda, et Jumal täidab inimese oma Vaimuga. Mida see tähendab? Betsaleelile anti õigus teha kogudusetelgi kunstilisi töid. Ta täideti, see tähendab, varustati uute oskuste, arusaamise ja vajalike tööalaste teadmistega. Lisaks andis Jumal Oholiabile ja mitmele teisele käsitöölisele sama Vaimu, et selles töös abiks olla.

Kogu selle loovuse keskel tõstab Jumal esile hingamispäeva kui Jumala ja Tema rahva vahelise tähise sellest, et Issand teeb nad pühaks. See tähendab, et neljanda käsu pidamine on seotud pühitsemisega. Hiljem täheldas Hesekiel: „Ja ma andsin neile ka oma hingamispäevad kui leppemärgi minu ja nende vahel, et nad teaksid, et mina olen Issand, kes neid pühitseb“ (Hs 20:12).

Hingamispäev tuletab meelde nii seda, et Issand on meie Looja (1Ms 2:2, 3), Lunastaja ja Jumal (5Ms 5:15; Mk 2:27, 28), kui ka seda, et Ta on Püha. Ta muudab inimesi oma kohalolekuga; Tema Vaimu ja Sõna läbi hakkab inimeste iseloom üha enam peegeldama armastust, lahkust, omakasupüüdmatust ja andeksandmist.

Suurim kingitus, mille Jumal Moosesele andis, oli dekaloog (2Ms 31:18). Jumal ise kirjutas kahele kivilauale kümme eeskirja ja ulatas need Moosesele (2Ms 31:18; 5Ms 9:9–11). Need kivilauad tuli viia kõige pühamasse paika ja panna seaduselaeka sisse, mille katteks oli lepituskaas (2Ms 25:21).

`Väljend „lepituskaas“ tuleneb heebreakeelsest sõnast, mille tüvisõnaks on „lepitama“. Miks tuli lepituskaas panna Jumala seaduse katteks? Millist lootust me selles tõsiasjas näeme?`
