---
title: Misjonilugu
date: 05/09/2025
---

#### Tunda kõiketeadvat Jumalat

_Loo on kirja pannud Andrew McChesney._

Iqbal ei teadnud Jeesusest midagi, kui ta reisis 600 miili kaugusele oma kodust, et õppida inglise keelt seitsmenda päeva adventistide internaat-keskkoolis Lõuna-Aasias.

Ta oli üles kasvanud mittekristlaste perekonnas ja tema vanemad saatsid ta 20-aastaselt samasse kooli, kus käis ta õde. Õde õppis seal ja paistis inglise keele tundides eriliselt silma.

Iqbal osales kõigil koolis hommikuti ja õhtuti toimuvatel jumalateenistustel. Ta oli kõikidel hingamispäevastel jumalateenistustel. Tema südames hakkas tuksuma huvi tunda Jeesust. Ta luges Piiblit, et saada Jeesusest teada. Talle hakkasid silma Jeremija sõnad (1:5): „Enne kui ma sind emaihus valmistasin, tundsin ma sind; enne kui sa sündisid, pühitsesin ma sinu.“

Iqbal mõtles: „Ma tahan Jeesust isiklikult tunda sellepärast, et Ta tundis mind isiklikult enne, kui Ta mind mu emaihus valmistas.“

Nädalatest said kuud ja Iqbal õppis paremini Jeesust tundma. Ta mõtles: „Kas võib olla, et Jumal ei toonud mind kodust 600 miili kaugusele mitte ainult selleks, et ma inglise keelt õpiksin, vaid selleks, et õpiksin tundma Tema armastust?“

Ta hakkas kogema oma elus Jumala armastust ning kaks ja pool aastat pärast kooli tulekut otsustas ta anda südame Jeesusele ja saada ristitud. Pärast kooli lõpetamist läks Iqbal õppima Lowry Adventkolledžisse Bengalurus Indias. Ta õppis bakalaureusetasemel arvutiteadust ning liitus meeskonnaga, kes teevad ülikoolilinnakus evangeelset tööd. Jeesus on tema elu.

„Nüüd on mul õnn elada Jeesusega koos,“ ütles ta. „Jeesus juhatab mind päevast päeva ja kannab minu eest hoolt. Kui olen raskustes, siis on Jeesus Kristus mu pelgupaik ja toob mind probleemidest välja.“

Iqbali hämmastab siiani Jeesuse kõiketeadmine; mõte, et Jeesus tundis teda enne, kui ta emaihus moodustus, ning teadis ka, mida ta vajas – juba enne, kui tema ise sellest teadlikuks sai.

„Tänan Jeesust, et Ta kandis minu vajaduste eest hoolt ammu enne seda, kui mina Teda tundma sain,“ ütles Iqbal. „Enne, kui ma palun, teab Tema, mida anda ja kelle kaudu anda. See on põhjus, miks ma usaldan Teda ja armastan Teda iga päevaga üha enam.“

_Lowry Adventkolledž sai osa 2024. aasta kolmeteistkümnenda hingamispäeva annetusest, et avada ingliskeelne kogudus. Täname sind annetuste eest misjonitöö heaks, mis aitavad ellu viia projekte maailma eri paigus._
