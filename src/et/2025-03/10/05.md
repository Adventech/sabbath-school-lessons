---
title: Oma rahva keskel
date: 03/09/2025
---

Jumal õpetas oma rahvast erinevate vahendite abil. Üheks selliseks vahendiks oli pühamu. Kogu pühamus toimuv teenistus osutas Jeesusele; see oli lunastusplaanist rääkiv tähendamissõna, mida Jeesus mitu sajandit hiljem ise läbi elas.

`Loe 2Ms 25:1–9. Milliseid üliolulisi, praktilisi ja teoloogilisi tõdesid me neis salmides näeme?`

Kuigi Jumal juhtis iisraellasi ja oli neile juba lähedal, andis ta Moosesele juhised pühamu ehitamiseks: „Ja nad tehku mulle pühamu, siis ma asun elama nende keskele“ (2Ms 25:8). Jumal tahtis rahvale käegakatsutavalt näidata, et Ta oli tõepoolest nendega. Kuigi nad olid palju kordi valesti toiminud, ei hüljanud Tema neid ja „hiljem kui Taevas neid taas heakskiitvalt kohtles“ (Ellen G. White, „Patriarhid ja prohvetid“, orig lk 343), anti neile jumalik korraldus ning algas pühamu ehitamine.

Piibel kinnitab meile, et Jumal ei ela inimkätega tehtud templites ega hoonetes (Ap 7:47–50), sest Ta on suurem kui taevaste taevad ja taevas ei mahuta Teda. Paulus teatab Ateena Areopaagil: „Jumal, kes on teinud maailma ja kõik, mis siin sees, kes taeva ja maa Issandana ei ela templites, mis on kätega tehtud“ (Ap 17:24). Kuningas Saalomongi nendib: „Aga kas Jumal tõesti peaks elama maa peal? Vaata, taevas ja taevaste taevas ei mahuta sind, veel vähem siis see koda, mille ma olen ehitanud.“ Pühamu pidi saama kohaks, kus Jumal ilmutab inimestele oma kohalolu.

Iisraellastel tuli tuua pühamu ehitamiseks vabatahtlikke ohvriande. Nad pidid tooma väärtuslikke ja kalleid kingitusi, kaasa arvatud kulda, hõbedat, vaske, akaatsiapuud, mitmesugust peenekoelist riiet, oliiviõli ja suitsutusrohte.

2Ms 25:10–27:21 kirjeldatakse meile paljusid kogudusetelgi ja selle teenistusega seotud üksikasju. Jumal andis Moosesele konkreetsete juhistega ehitusplaani kogudusetelgi ehitamiseks ja sisustamiseks; sealhulgas on juttu seaduselaekast, ettepanemisleibade lauast, lambijalast, altaritest, eesriietest, värvidest ja mõõtudest.

Moosesel tuli ehitada kogudusetelk vastavalt Jumala näidatud eeskujule (2Ms 25:9, 40; 2Ms 26:30), mis pidi peegeldama taevast pühamut (Hb 8:1, 2; Hb 9:11). Maapealne pühamu täitis väga tähtsat ülesannet kuni Jeesuse surmani ja Tema teenistuseni taevases pühamus, mis tunnistas maapealse pühamu kehtetuks ja kasutuks – seda tõde kujutas Kristuse surma korral kõige pühama paiga ees oleva eesriide lõhkikärisemine (Mt 27:51; Mk 15:38).
