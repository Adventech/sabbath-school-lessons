---
title: Paasapüha
date: 28/07/2025
---

`Loe 2Ms 12:1–20. Millised erilised juhised annab Jumal Aaronile ja Moosesele enne, kui Iisrael Egiptusest lahkub?`

Võiks oodata, et Jumal annab Moosesele ja Aaronile juhised selle kohta, kuidas korraldada Egiptusest lahkumine; see tähendab, kuidas põgenemiseks ette valmistada, eriti kuna minejate hulgas on ka eakad, väikelastega emad ja loomad. Jumala juhis on aga hoopis üllatav: Ta räägib neile, kuidas pidada paasapüha. Teisisõnu, pilk suunatakse Issanda kummardamisele, kes kavatseb nad lunastada. Kõik muu järgneb omal ajal.

Iga pere pidi valmistama lambatalle ilma midagi raisku laskmata. Igaüks pidi sööma endale jõukohase koguse ja juhul, kui üks pere ei suutnud kogu tallega hakkama saada, pidid nad söömaaega jagama teise perega.

`Loe 2Ms 12:13, 14. Mida on Issand valmis rahva heaks tegema viimase nuhtluse eel? Mida see kõik sümboliseerib?`

Egiptusest väljaminekut tuli hakata tähistama korrapäraselt igal aastal; mitte üksnes minevikusündmuse meenutamisena sellest, mida Jumal oli esiisadele teinud, vaid selleks, et Jumala päästetöö oleks iga põlvkonna ajal päevakohane. See pidi iga põlvkonna jaoks olema värske kogemus.

12. ja 13. salmis selgitatakse paasapüha tähendust: jumalik hävitamisotsus pidi iisraellastest mööda minema, seega tuli neil pidada „paasapüha“. Sõna „paasapüha“ tähendab möödaminemist. Hävitus „läks mööda“ iisraellaste kodudest, mille uksepiidad olid märgistatud talle verega, elu ja päästmise tähisega. Heebrea keeles kannab paasapüha nime _Pesach_, tulenevalt tegusõnast, mis tähendab „mööda minema“.

Paasapüha tähistamine pidi igale iisraellasele meenutama Jumala võimsaid ja armulisi tegusid Tema rahva heaks. See pidupäev pidi aitama neil hoida rahvuslikku eneseteadvust ja panema pitseri nende usulistele veendumustele.

`Miks on alati oluline meenutada head, mida Jumal on sulle minevikus teinud, ning usaldada, et Ta teeb sulle head ka tulevikus?`
