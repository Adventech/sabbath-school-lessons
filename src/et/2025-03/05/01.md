---
title: Paasapüha
date: 26/07/2025
---

### Selle nädala õppeaine

2Ms 11:1–10; Mi 6:8; 2Ms 12:1–30; 1Kr 5:7; 2Ms 13:14–16; Hb 11:28.

> <p>Juhtsalm</p>
> „Ja kui teie lapsed teilt küsivad: Mis teenistus see teil on?, siis vastake: See on paasaohver Issanda auks, kes ruttas mööda Iisraeli laste kodadest Egiptuses, kui ta nuhtles egiptlasi ja päästis meie kojad“ (2Ms 12:26, 27).

Saabumas on kümnes ja viimane nuhtlus. Antakse viimane hoiatus; langetada tuleb lõplik otsus. Tegemist on päriselt elu ja surma küsimusega. Kaalul pole ainult üksikisiku elu, vaid rahva kõigi perekondade heaolu.

Kuidas me ennast tunneme ja mida teeme, kui olukorra tõsidus lasub raskelt meie õlul ning meil tuleb valida järgmine samm ja suund – langetada valik, mis mõjutab suuresti lisaks meile veel paljude elu?

Jumal on täiesti valmis andma meile tarkust, arusaamist ja jõudu teha seda, mis on õige (1Kr 1:30; Fl 2:13).

Probleem on aga selles, et meie oma kangekaelne süda ei taha alati teha seda, mis on õige. Me teame, mis on õige, aga keeldume seda tegemast. Moosese teises raamatus on kirjas, kuidas ühe mehe keeldumine Jumalale allumast – isegi vastupandamatult võimsaid tõendeid nähes – tõi tragöödia lisaks temale veel paljude teiste ellu. Just nii tihtipeale ongi.

_Selle nädala õppetükki õppides valmistud hingamispäevaks, 2. augustiks._
