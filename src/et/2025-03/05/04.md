---
title: Pesach
date: 29/07/2025
---

`Loe 2Ms 12:17–23. Mis tähendus on selle uue püha puhul verel?`

Selle pidupäeva juures on oluline koht ohvrilooma verel. Neil, kes tollal pidusööki sõid, tuli tapetud talle verd võida oma kodu uksepiitadele. Sel moel väljendasid nad usku Jumalasse, uskudes, et Tema päästab nad sellest, mis tabab inimesi, kes pole talle verega kaetud.

Ennäe kui võimsalt väljendub siin evangeelium!

Paasatall pidi olema veatu, kuna see osutas Jeesusele Kristusele, „Jumala Tallele, kes kannab ära maailma patu“ (Jh 1:29). Looma verel oli siin ülitähtis koht: see sümboliseeris kaitset ja tähistas surma ajal elu.

„Aga veri olgu teil tundemärgiks kodadel, kus te asute; kui ma näen verd, siis ma lähen teist mööda ja nuhtlus ei saa teile hukatuseks, kui ma löön Egiptusemaad“ (2Ms 12:13).

Kogu evangeelium on seotud paasapüha pidamisega, kuna see püha osutas lisaks orjusest vabanemisele ja tõotatud maale minekule ka Jeesuse Kristuse ohvrile meie pattude eest ja Tema teenetele kõikide heaks, keda Tema veri katab.

Mitu sajandit hiljem, kui Paulus vaatas paasapüha tähistamisele tagasi, kirjutas ta: „Puhastage end vanast haputaignast, et te oleksite uus taigen, nõnda nagu te oletegi hapnemata leivad; sest ka meie paasatall Jeesus Kristus on tapetud“ (1Kr 5:7).

Juuretist ehk haputaignat kasutati mitmesuguste taignate tegemisel. Haputaignat mainitakse Piiblis esimest korda seoses hapnemata leibadega, mida iisraellased valmistasid Egiptusest lahkumisele eelneval õhtul. Juuretis tuli kodust kõrvaldada (2Ms 12:8, 15–20; 2Ms 13:3–7). Antud kontekstis oli juuretis patu sümbol (1Kr 5:6–8), seepärast ei tohtinud seda nädalase paasapüha jooksul kasutada.

Hapnemata leib sümboliseeris patuta Messiat, kes võitis kõik kiusatused ja andis oma elu meie eest (Jh 1:29; 1Kr 5:7; Hb 4:15). „Iisopikimbuke“, mis kasteti verre, kujutas Jumala puhastavat armu (Ps 51:9). Lühidalt, kogu _Pesach’is_t kumas läbi Jeesuse lunastustöö.

`Kuidas kõneleb tõsiasi, et lunastamiseks läks vaja Jeesuse – Jumala enda – verd, meile sellest, kui halb on patt päriselt?`
