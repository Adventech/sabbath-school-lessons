---
title: Jumalik kohtuotsus
date: 31/07/2025
---

`Loe 2Ms 12:29, 30 sellest, kuidas Jumal lõi maha Egiptuse esmasündinud. Miks koondas Jumal tähelepanu esmasündinutele? (Vaata ka Hb 11:28.)`

Viimane Egiptuse nuhtlus tabas esmasündinuid. See oli jumalik kohtuotsus Egiptuse kõigi jumalate suhtes ja kõikide perede suhtes, kes kummardasid väärjumalaid, kõlbmatuid ebajumalaid, millest peegeldusid vastu inimeste kired, soovid ja hirmud.

Varasemad nuhtlused olid näidanud, et ebajumalad olid võimetud inimesi päästma. Nende kõlbmatus oli veelgi ilmsem nüüd, kümnenda nuhtluse ajal, mis tõi egiptlastele kaugelt rängemad tagajärjed.

„Egiptuse riigi igas peres oli põrmu paisatud perekonna uhkus. Õhk kajas leinajate kaevetest. Kuningas ja õukondlased silmitsesid kaamelt ja värisedes ümbritsevat õuduspilti.“ – Ellen G. White, „Patriarhid ja prohvetid“, orig lk 280.

Vaarao kujutas endast ülimat väge ja Egiptuse jumalat ning tema esmasündinud poega peeti jumala pojaks. Isis oli lapsi kaitsev jumalanna; Heqet oli naiste juures sünnitusel ja Min oli sigivusjumal. Neile lisaks oli Egiptuses mitmesuguseid viljakusjumalaid. Kõik need jumalad olid elava Issanda kõrval jõuetud. Mooses ütleb: „Kes on jumalate keskel sinu sarnane, Issand? Kes on sinu sarnane, suur pühaduses, kardetav kuulsusrikastes tegudes, kes teeb imesid?“ (2Ms 15:11, ESV). Hiljem andis Jitro sellise tunnistuse: „Nüüd ma tean, et Issand on suurim kõigist jumalaist, sest ta päästis rahva Egiptuse käe alt, kui nad olid ülbed nende vastu“ (2Ms 18:11).

2Ms 1. peatükis on kirjas, et egiptlased olid vaarao käsul tapnud Iisraeli vastsündinud poeglapsi, et iisraellasi nõrgemaks muuta ning neid alistada ja alandada. Nüüd tabas Jumala karistus Egiptuse esmasündinud poeglapsi. Mida inimene külvab, seda ta lõikab.

Meie otsustel ja tegelikul käitumisel on tagajärjed. Ja valus tõde, mida oleme kõik kogenud, on see, et meie väärtegude tagajärjel ei kannata meie üksi. Kannatavad ka kaasinimesed, mõnikord paljud kaasinimesed, isegi süütud inimesed. Selline on patu olemus.

`Kuidas oled sina mingil viisil kannatanud kaasinimese pattude tõttu? Või mil viisil on teised kannatanud sinu pattude pärast? Mis on meie ainus lootus?`
