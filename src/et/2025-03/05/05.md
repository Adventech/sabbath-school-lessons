---
title: Teatepulga edasiandmine
date: 30/07/2025
---

Psalmilooja kirjeldab, kuidas meie lapsed saavad tunda Jumalat ja Tema armastavat hoolt: „Rahvapõlv ülistab rahvapõlvele sinu tegusid, ja nad kuulutavad sinu suurt vägevust“ (Ps 145:4). Ühed pereliikmed rääkigu teistele pereliikmetele Jumalast, Tema imelistest tegudest ja Tema õpetustest selleks, et anda piibellik teadmine edasi järgmisele põlvkonnale.

`Loe 2Ms 12:24–28. Milline tähtis mõte siin esile tuleb?`

Iisraelis olid esimesteks õpetajateks lapsevanemad, kes pidid ikka ja jälle oma lastele jutustama Egiptusest väljamineku lugu. Seda ei tulnud rääkida mitte ainult ajaloolise sündmusena, vaid esitada omaenda kogemusena, kuigi see toimus kaua aega tagasi. Niiviisi püha pidades samastusid nad esiisadega ning ajalugu elati uuesti läbi ja see sai päevakajaliseks. Isal oli võimalus öelda: „Mina olin Egiptuses, ma nägin egiptlaste jumalate lüüasaamist ja Egiptuse nuhtlusi, ja mind vabastati.“ Moosese teises raamatus rõhutatakse kahel korral, kuidas lapsevanemad peavad vastama oma laste küsimustele paasapüha kohta (vaata 4Ms 6:6–8 ja 2Ms 13:14–16).

Väärib märkimist, et iisraellased olid veel Egiptuses, kui neil kästi tähistada nende vabastamist Egiptusest. Seega oli see püha tervenisti usutegu. Pärast paasapüha juhtnööride saamist „rahvas kummardas [oma Lunastajat] ning heitis silmili maha“ (2Ms 12:27) ja tegi juhiste järgi.

Moosese viiendas raamatus tuletatakse iisraellastele meelde vajadust jutustada oma lugu nii, et nad elaksid sellesse sisse nagu enda teekonda. Pööra tähelepanu kirjapandu kollektiivsele tonaalsusele, samuti rõhuasetusele, et tegemist on käesoleva kogemusega: „Mu isa oli rändav aramealane, kes läks alla Egiptusesse ja elas seal võõrana väheste inimestega. Aga ta sai seal suureks, vägevaks ja arvurikkaks rahvaks. Egiptlased aga kohtlesid meid kurjasti ja rõhusid meid ning panid meile peale raske orjuse. Siis me kisendasime Issanda, oma vanemate Jumala poole, ja Issand kuulis meie häält ning nägi meie viletsust, meie vaeva ja meie häda. Ja Issand viis meid Egiptusest välja vägeva käega ja väljasirutatud käsivarrega suure hirmu saatel, tunnustähtedega ja imetegudega. Ja ta tõi meid siia paika ning andis meile selle maa, maa, mis piima ja mett voolab“ (5Ms 26:5–9).

Paasapüha lugu (või ükskõik, millist sündmust Jumala rahva ajaloos) oma lastele uuesti meenutades ja ümber jutustades aitas see ka lapsevanamatel hästi meeles hoida seda, mida Jumal oli neile ja nende rahvale teinud. Sellest rääkimine oli vajalik nii rääkija kui ka kuulajate jaoks.
