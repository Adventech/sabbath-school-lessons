---
title: Misjonilugu
date: 01/08/2025
---

#### Jalgpalli vahetamine Jumala vastu

_Loo on kirja pannud Andrew McChesney._

Mosambiigi ühe keskkooli õpilane Silva Langa armastas jalgpalli. See spordiala oli tema jumal ja ta mängis, kus aga sai. Ta oli andekas mängija ja unistas karjäärist kõrgemas liigas.

Siis üllatas teda ühe sõbra ütlus, kes hüüatas: „Sul on palju häid omadusi, aga sul puudub Jumal.“ Silva üllatus kasvas, kui see sõber, Herodes, kutsus teda laupäeval kirikusse. Silva polnud kunagi kuulnud kirikust, kus teeniti Jumalat laupäeviti. Liiati polnud laupäev tema jaoks parim aeg kirikus käimiseks. See oli päev, mil ta mängis väga sageli võistlustel jalgpalli.

Herodes oli aga hea sõber ja kui Silval tuli vaba hingamispäev, läks ta sõbraga kirikusse kaasa. Silva üllatus veel kord. Koguduseliikmed kallasid ta heatahtlikkuse ja armastusega üle. Kirikulaulud puudutasid ta südant.

Ta õppis tundma Piiblit ja andis ristimisel oma südame Jeesusele.

Silva paljud sugulased ja sõbrad ei suutnud mõista, miks ta enam laupäeviti jalgpalli ei mängi.

„Sul on hull usk,“ ütles üks.

„Miks peaks keegi jalgpalli mängimise asemel kirikus käima?“ küsis teine.

Silva selgitas oma usku nii hästi, kui suutis.

Tema ema ja isa muutusid murelikuks, kui Silva jättis laupäeval ülikooli sisseastumiseksamile minemata. Nad seadsid tema vaimse tervise kahtluse alla ja uurisid, miks ta oli valmis riskima oma tulevikuga hingamispäeva nimel. Silva jaoks oli see ränk läbikatsumine, kuid ta otsustas võtta omaks Peetruse ja teiste apostlite julguse ning kuulutas nagu nemad: „Jumala sõna tuleb enam kuulata kui inimeste sõna“ (Ap 5:29).

Ema-isa nördimus kasvas, kui koolist helistati ja küsiti, miks Silva ei käi reedeõhtustes tundides. Paljud sugulased anusid kohaliku adventkoguduse juhte, et nad käsiksid Silval reede õhtuti õppida. Juhid ei pidanud sugulastele küll piiblitundi hingamispäeva kohta, aga kinnitasid neile, et Jumal ei jäta teismelist maha ja ta lõpetab keskkooli.

Üsna varsti sai Silva võimaluse üle minna adventistide keskkooli, kus tal polnud enam vaja seista silmitsi vastuseisuga hingamispäeva pärast. Ta lõpetas keskkooli.

Praegu on Silva ettevõtja, kes ei kahetse, et loobus oma jalgpalli-jumalast taeva Jumala kasuks. Tema ustav elu on juhtinud ta kaks õde ja muid inimesi ristimiseni.

„Jumal on mu elu õnnistanud,“ ütles Silva. „Tänan Jumalat, et nüüd peavad mu pereliikmed minu uskumustest lugu.“

_Palveta evangeeliumi kuulutamise pärast Mosambiigis ning teistes Lõuna-Aafrika ja India Ookeani Divisjoni kuuluvates riikides, kuhu saadetakse käesoleva kolmeteistkümnenda hingamispäeva annetused._
