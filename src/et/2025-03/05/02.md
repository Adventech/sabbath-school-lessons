---
title: Veel üks nuhtlus
date: 27/07/2025
---

Prohvet Aamos kuulutab, et „Issand Jumal ei tee midagi, ilmutamata oma nõu oma sulaseile prohveteile“ (Am 3:7), ja prohvet Moosese kaudu ilmutas Ta vaaraole, mis järgmisena tuleb. Vaaraole anti kõige pühalikum hoiatus. Tulemas on õiglane karistus uhkuse, võõrtööjõu kurnamise, vägivallatsemise ja ebajumalakummardamise pärast, mis kõik vallandasid Egiptust tabanud hädad.

`Loe 2Ms 11:1–10. Millise hoiatuse andis Jumal enne, kui ta Egiptuse kohta käiva kohtuotsuse täide viis?`

Jumal andis Egiptusele aega – kolm päeva pimedust (2Ms 10:22, 23) –, et mõelda äsjaste sündmuste ja nende tähenduse üle. Samuti esitas Ta neile viimase selge hoiatuse, viimase võimaluse teha õigesti.

Kuid 2Ms 11:8 ütleb, et Mooses „läks ära vaarao juurest vihast õhetades“. Miks lahkus Mooses vihasena? Kõige tõenäolisemalt seetõttu, et ta teadis, kuidas vaarao südamekanguse pärast tabab paljusid süütuid inimesi tragöödia, kümnes nuhtlus.

Number kümnel on piibellikus sümboolikas oma tähendus. Kümme kujutab täielikkust ehk lõpetatust. (Mõtle, et kümme käsku on jumaliku moraaliseaduse täielik ilmutus.) Egiptuse kümme nuhtlust räägivad Jumala õigluse ja kättemaksu täielikust avaldumisest.

Jumal on Kohtunik ning Tema on uhkuse, ebaõigluse, diskrimineerimise, ülbuse, ärakasutamise, julmuse ja isekuse vastu. Ta on kannatajate, väärkoheldute, kuritarvitatute ja tagakiusatute poolel. Jumal viib ellu õigluse, mis päriselt on Tema armastuse avaldumine teisel kujul. (Vaata Ps 2:12; Ps 33:5; Ps 85:12; Ps 89:15; Ps 101:1; Js 16:5; Jr 9:23.)

Meiegi peaksime andma endast parima, et olla ühtaegu armastavad ja õiglased, kuid kipume kergesti ühel või teisel viisil äärmustesse langema. „Armastusest“ pigistame silmad kinni ülekohtu ees, kõrvaldamist vajava vea ees. Või siis viime külmalt täide õigluse, mis oleks justkui raudkõva. Kumbki äärmus ei ole õige. Ideaal on hoopis see: „Ja mida nõuab Issand sinult muud, kui et sa teeksid, mis on õige, armastaksid headust ja käiksid alandlikult koos oma Jumalaga?“ (Mi 6:8)

`Kui me ei saavuta täpset tasakaalu (mida me ei saavuta), siis miks on parem eksida õigluse asemel halastuse poole? Või kas on?`
