---
title: Misjonilugu
date: 15/08/2025
---

#### Eriline misjonitöö: taastusravi

_Loo on kirja pannud Andrew McChesney._

Pärast operatsiooni, mille käigus kõrvaldati kolm healoomulist kasvajat, saadeti Saksamaal elav Vene misjonär Dmitri Bagal taastusraviks Alam-Baieri puhkekeskusesse. Sealt leidis ta uue misjonipõllu, kus Jumal tegutses ilmalike ja kristlusejärgse ajastu inimeste südames.

Ühel pärastlõunal astus Dmitri kreeka restorani juures oleva inimeste salga poole. Nad hüüdsid, et restoran oli suletud, ja Dmitri küsis vastu: „Kas tahaksite raamatuid lugeda?“

Vastas ainult üks mees. Ta rääkis kõva itaalia aktsendiga ja ütles, et eelistab vaadata filme ning on oma elus lugenud ainult ühte raamatut, Piiblit. Dmitri andis talle „Suure võitluse“ ja selgitas, et selle raamatu vaatenurk ajaloole, eriti hea ja kurja vahelisele võitlusele, on võrratu. Mees luges tagakaanele kirjutatut. „Ma tahan päriselt seda raamatut lugeda!“ hüüatas ta. Aga ta ei tahtnud raamatut tasuta saada. Ta tegi Dmitrile annetuse.

Järgmisel päeval jalutuskäiku tehes peatus Dmitri, et istuda pingile, kus keegi mees juba istus. Kaks meest hakkasid vestlema. Mees rääkis, et ta on talunik, kellel pole vaba aega, aga tema viljapeksumasin läks katki ja nüüd tuleb oodata, kuni seda parandatakse. „Kas te tahaksite raamatuid lugeda?“ küsis Dmitri.

Mees tunnistas, et temale ei meeldinud lugeda, aga tema naisele küll. Dmitri andis talle naise jaoks „Suure võitluse“. Mees luges tagakaanele kirjutatut ja teatas, et muutis oma meelt. Seda raamatut ta tahab lugeda.

Jalutuskäiku jätkates möödus Dmitri autost, millel oli kaitseraual kleebis: „Jumal teeb Saksamaal imesid.“ Soovides auto omanikuga kohtuda, helistas ta maja uksekella, mille ees auto seisis. Uksel nägi ta silti „Mesi meie oma mesitarudest“. Kui üks naine ukse avas, küsis Dmitri mee kohta. Nad vestlesid pisut aega meest ja siis usust. Naine ütles, et Jeesus oli ta imeliselt haigusest terveks teinud. Dmitri ostis purgi mett ja pakkus naisele omalt poolt kingituseks raamatut – kas „Ajastute igatsust“ või „Suurt võitlust“. Naine valis „Ajastute igatsuse“. Ta andis Dmitrile tänuks teise purgi mett. Dmitri ulatas talle tänuks teise raamatu, „Suure võitluse“. Mõlemad olid ülimalt õnnelikud, et kohtusid.

Kuu ajaga, mis Dmitri taastusravil oli, jagas ta ära ligi 50 „Suurt võitlust“ ja muutis oma misjonitöö fookust Saksamaal. „Kuna mulle meeldib nii väga raamatuid jagada, valmistun saama kirjandusevangelistiks,“ ütles ta.

_See misjonilugu illustreerib Seitsmenda Päeva Adventistide koguduse misjonitöö ülesannet nr 2 „Mina lähen“ tegevuskavas: „Tugevdada ja mitmekesistada adventkoguduse misjonitööd... rahvagruppide hulgas, kelleni on jõutud vähe või üldse mitte, ja mittekristlikesse usunditesse kuulujate hulgas.“ Rohkemat loe veebilehelt IWillGo.org._
