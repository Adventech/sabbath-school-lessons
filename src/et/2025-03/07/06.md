---
title: Eluleib ja eluvesi
date: 14/08/2025
---

`Loe 1Kr 10:11. Mis põhjusel on Pauluse sõnade kohaselt need sündmused kirja pandud?`

Paulus selgitab, et kõik, mis iisraellastega juhtus, on Kristuse järelkäijaile näidiseks ja hoiatuseks ning aitab neil hoiduda samade probleemide eest; seega peavad nad antud näidetest õppima. See on asjakohaseks õppeaineks meile, kes elame „ajastu lõpul“. Jumal annab oma rahvale Püha Vaimu, et kinnitada usklikke „väes, armastuses ja mõistlikkuses“ (2Tm 1:6, 7), et nad langetaksid õigeid otsuseid ja teeksid Tema õpetuse kohaselt. Jeesus Kristus on uue elu allikas (Jh 14:6) ja üksnes Tema saab meid muuta „elavaks, pühaks ja meelepäraseks ohvriks... Ja ärge muganduge praeguse ajaga, vaid muutuge meele uuendamise teel, et te katsuksite läbi, mis on Jumala tahtmine, mis on hea ja meelepärane ja täiuslik“ (Rm 12:1, 2).

Hiljem tõi Jeesus ise oma tööperioodil esile õppetunde Vanas Testamendis kirja pandust, iseäranis mannast ja veest, ning kasutas neid kujundeid enda kohta käivate tõdede õpetamiseks. Tema oli ju see, kes juhtis iisraellased kõrbest läbi.

`Loe Jh 4:7–15 ja Jh 6:31–51. Millised tõed avalduvad siin meie, kristlaste jaoks?`

Samaaria naine avastas, et Kristus pakkus midagi, mida ta mitte kuskilt mujalt ei saanud. Sisim janu rahu, rõõmu ja õnnelikkuse järele tuleb Jumalalt ja ainult Jumal saab seda rahuldada (Ps 42:2, 3).

Hiljem selgitas Jeesus mannast rääkides, et sellega varustas rahvast Jumal, mitte aga Mooses. Siis teatas Jeesus: „Mina olen eluleib. Kes minu juurde tuleb, see ei nälgi iialgi“ (Jh 6:35). Jeesus ütles kaks korda, et Tema on eluleib (Jh 6:35, 48).

Nagu manna oli kõrbes „leib taevast“ (Jh 6:31, 32), nii oli vesi kaljust kingitus Kristuselt, et nende janu kustutada. Füüsilise külje kõrval oli leival ja veel ka vaimulik tähendus, sest Jeesus Kristus on „eluleib“ (Jh 6:35, 48) ja „elav vesi“ (Jh 4:10, 11, 14; Jh 7:37, 38). Üksnes Temas saab meie vaimulik nälg ja janu päriselt rahuldatud.
