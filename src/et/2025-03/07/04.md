---
title: Vesi kaljust
date: 12/08/2025
---

Kõrbes on vaja rohkesti vett. Jumal kandis selle probleemi eest hoolt, kuigi rahvas tülitses, ei usaldanud Teda ning pani proovile Tema suutlikkuse ja tahtlikkuse neile vett anda. Oma uskmatuses vaatasid nad tagasi Egiptuse poole.

`Loe 2Ms 17:1–7. Mida pidanuks rahvas sellest juhtumist õppima?`

Mooses pani sellele kohale nimeks _Massa_, mis tähendab „proovilepanek“, ja _Meriba_, mis märgib tülitsemist. Issand andis iisraellastele vett vaatamata nende uskmatusele. Nende kahe nime abil pidanuks iisraellastel meeles olema, et nad ei kiusaks Jumalat ega riidleks Temaga (Hb 3:7, 8, 15). Nad seadsid tõsiselt kahtluse alla Jumala kohalolu nende hulgas, kuigi olid juba näinud palju käegakatsutavaid tõendeid nii Tema kohaloleku kui ka Tema väe ja mõjuvõimu kohta.

„Mooses lõi kaljut, kuid tema kõrval seisis pilvesambasse mähkunud Jumala Poeg, kes pani eluandva vee voolama. Mooses ja vanemad ning ka kaugemal seisnud rahvas nägid Issanda auhiilgust, kuid kui pilv poleks Teda varjanud, oleks pilve mähkunud Isiku silmipimestav hiilgus nad surmanud.“ – Ellen G. White, „Patriarhid ja prohvetid“, orig lk 298.

Vesi on elu sümbol, sest ilma veeta ei ole elu. Iga meie keharakk vajab vett. 60 protsenti meist on vesi. Isegi meie luud koosnevad osaliselt veest. Iisraellaste jaoks oli kõrbes nende varustamine veega niisiis märgiks, et Jumal hoolitses nende vajaduste eest ja nemad pidid Teda usaldama. Aga taas tuli neil olla sõnakuulelik.

Mitu sajandit hiljem tuletas Paulus usklikele 1Kr 10:4 meelde, et iisraellaste kogemused kõrbes olid ainulaadsed. Vähe sellest, et Kristus ise neid juhtis, varustas Ta neid ka veega (Ps 78:15, 16) ning täitis muud vaimulikud ja füüsilised vajadused. Paulus kuulutas: „See kalju oli aga Kristus.“ Nende jaoks oli Kristus eluallikas ja igavese elu andja. Nagu kalju on kindel, nii juhtis Jumal oma rahvast kaljukindlalt. Tema peale võib loota, sest Ta ei jäta oma lubadusi täitmata.

`Milles pead sa just praegu Jumalat usaldama? Kuidas õpid alluma Tema tahtele ja ootama Tema tegutsemist Temale teada ajal? Miks ei ole seda alati sugugi kerge teha?`
