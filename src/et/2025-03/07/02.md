---
title: Kibe vesi
date: 10/08/2025
---

Piiblilugudes on erinevatel kangelastel, headel ja halbadel, täita erinevad osad ning meil tuleb hoolikalt tähele panna sündmustikku, toimumiskohta, ajahetke ja peategelasi. Tegevusliinis on aga kõige tähtsam tavaliselt lahendus ja saadud õppetunnid. Nende kirjapanekute puhul pole teisiti.

Nagu lood näitavad, on Jumal probleemide lahendaja ja rahusobitaja. Samas teeb inimeste uskmatus Tema töö keerukamaks. Oma pideva nurisemise ja sõnakuulmatuse tõttu sattusid heebrealased vahel tõsisesse kitsikusse ja kogesid lausa tragöödiaid. Nad tõmbasid oma uskmatuse ja kahetsematuse pärast endale kaela palju raskusi.

`Loe 2Ms 15:22–27. Mis oli pärast Punase mere läbimist toimunud esimese imeteo taust?`

Iisraeli usu esimene proovilepanek oli seotud vajadusega vee järele, mis ei olnud karmil, kuumal ja kuival kõrbemaal üllatav. Kolmepäevase rännaku järel leidis rahvas lõpuks vett, aga see oli joogiks kõlbmatu. Maara tähendab „kibe“ ja kuna vesi oli kibe, takerdus Iisraeli usk hoolitsevasse Jumalasse peagi selle taha. Jumal aga vastas kaastundlikult ning esimene imetegu toimus puutüki abil. Muidugi tegi vee magusaks ja joogikõlblikuks Issand, mitte puu. Rahval tuli õppida, et: (1) Issanda ajastust tuleb kannatlikult oodata ja (2) Jumal tegutseb koos inimestega.

Iisraeli lapsed aga võtsid paljut enesestmõistetavana ja unustasid kiiresti suured imeteod, mida Jumal oli nende heaks teinud – imeteod, mille eest nad nii kirglikult olid laulnud kiitust Temale ja kuulutanud: „Kes on sinu sarnane jumalate keskel, Issand? Kes on sinu sarnane, suur pühaduses, kardetav kuulsusrikastes tegudes, kes teeb imesid?“ (2Ms 15:11, ESV)

Ning ikkagi, ka pärast nende nurisemist tõotas Jumal, et Ta ei pane iisraellaste peale „ainsatki neist tõbedest“ (2Ms 15:26), millega ta nuhtles egiptlasi. Tema kaitseb neid. Seda tõotust kogevad nad üksnes tingimusel, et jäävad Talle ustavaks.

`Milliseid katsumusi ja kannatusi oled sa enda peale toonud? Millise lohutuse saad teadmisest, et Jumal tegutseb sinu heaks ikkagi, kui sa Temaga koostööd teed?`
