---
title: Vutid ja manna
date: 11/08/2025
---

Kahjuks kordub neis rännakulugudes vastuhaku muster. Kurikuulsaks on saanud rahva pidev unustamine, et Jumala võimas käsi oli neid möödanikus aidanud ja toonud lahendused nende probleemidele. Nad lubasid oleviku probleemidel ennast lõppeesmärgi ja neile tõotatud imelise tuleviku suhtes pimestada. See on tänapäevalgi üleüldine probleem Jumala rahva hulgas.

`Loe 2Ms 16:1–36. Mis põhjustas iisraellaste nurisemise ja mis järgnes?`

Oluline on märkida, et Piiblis on kiusatused tihtipeale seotud toiduga. Eedeni aias oli pattulangemine seotud keelatud puust – hea ja kurja tundmise puust – söömisega (1Ms 2:16, 17; 1Ms 3:1–6). Jeesuse kõrbekiusatuste ajal oli Saatana esimeseks rünnakuks toit (Mt 4:3). Eesav kaotas oma esmasünniõiguse vaoshoidmata söögiisu tõttu (1Ms 25: 29–34). Oo kui sageli oli iisraellaste sõnakuulmatus seotud toidu ja joogiga! Pole ime, et Mooses tuletas järgmistele põlvkondadele meelde:

„Inimene ei ela üksnes leivast, vaid inimene elab kõigest, mis lähtub Issanda suust“ (5Ms 8:3).

Manna oli ju taevane leib, millega Jumal varustas iisraellasi nende 40aastase kõrberännaku jooksul. Selle kingituse abil õpetas Ta neile, et Tema on Looja ja kõige Andja. Samuti näitas Jumal rahvast üleloomulikul teel mannaga varustades, kuidas pidada seitsmenda päeva hingamispäeva.

Igal nädalal toimus neli imet: (1) viis päeva andis Jumal päevase mannakoguse; (2) reedeti kahekordistus manna kogus; (3) reedel hingamispäevaks kogutud manna ei riknenud, ja (4) hingamispäeval mannat maha ei tulnud. Jumal tegi pidevalt neid imesid selleks, et rahval oleks hingamispäev meeles ja nad rõõmustaksid sellel päeval Jumala headuse üle. Jumal ütles: Vaadake („pidage meeles“, NIV), Issand on andnud teile hingamispäeva“ (2Ms 16:29).

`Inimestele meeldib süüa. Meid loodi nii, et meile meeldib süüa. Külluslik toit, mida maa kasvatab (meie algne toiduvalik), annab mõista nii seda, et Jumal tahab, et me sööksime, kui ka seda, et söök peab meile meeldima. Kuidas aga saab kuritarvitada seda imelist kingitust, toitu (ja seda, et meile meeldib süüa)?`
