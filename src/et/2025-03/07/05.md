---
title: Jitro
date: 13/08/2025
---

Moosest külastas tema äi Jitro, kelle kohta kasutatakse ka nime Reuel (2Ms 2:18). Jitro tuli koos Moosese naise Sippora ja nende kahe poja, Geersomi ja Elieseriga. Kui Mooses sai nende tulekust kuulda, läks ta neile vastu.

`Loe 2Ms 18:1–27. Millised tähtsad sammud selle rahva ajaloos siin astuti?`

Jitro tuli, kuna oli kuulda saanud, kuidas Jumal imeväärselt Iisraeli vabastas. Mooses jutustas Jitrole üksikasjalikult „kõigest, mida Issand vaaraole ja egiptlastele Iisraeli pärast oli teinud, ja kõigist vaevadest, mis teekonnal olid olnud, ja kuidas Issand nad oli päästnud“ (2Ms 18:8).

Jitro ülistas Jumala headust ja ebatavalist sekkumist oma rahva heaks, öeldes: „Kiidetud olgu Issand, kes teid päästis egiptlaste ja vaarao käest! Nüüd ma tean, et Issand on suurim kõigist jumalaist, sest ta päästis rahva Egiptuse käe alt, kui nad olid ülbed nende vastu“ (2Ms 18:10, 11).

Näeme siin näidet sellest, kuidas Jumala toimimine oma rahva keskel tunnistas maailmale, kes on tõeline Jumal ja mida Tema saab oma rahva heaks teha.

Samal ajal kui Jitro õppis tõelist Jumalat paremini tundma, oli temal Jumala rahva jaoks ka midagi pakkuda: tarka ja kasulikku nõuannet. Moosesel oli vaja korrastada õigussüsteemi õiglaste ja ausate põhimõtete järgi. Samuti vajas ta pühendunud ja ustavaid kohtumõistjaid, kohusetundlikke mehi. Jitro luges targalt üles selliste meeste omadused: (1) kes kardavad Jumalat, (2) kes on usaldusväärsed ja (3) kes vihkavad ahnust. Hea iseloomuga võimekad inimesed tuli määrata ametisse eri suurusega üksuste üle – iga tuhande, saja, viiekümne ja kümne üle. Sel moel väheneks Moosese juhtimiskoorem ja ta saaks keskenduda olulistele probleemidele. Nii saaksid inimesed hästi teenindatud.

Mooses võttis Jitro targa nõuande vastu (2Ms 18:24) ning määras juhid eri haldusüksuste üle (vaata ka 5Ms 1:9–18).

`Mooses võinuks vana mehe lihtsalt tagasi lükata ja öelda talle, et tegelegu oma asjadega. Ta ei teinud seda. Mida tähtsat õpime Moosese valmidusest kuulata inimest, kes polnud heebrealanegi?`
