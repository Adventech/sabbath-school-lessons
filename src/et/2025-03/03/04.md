---
title: Jumalik „Mina“
date: 15/07/2025
---

Vaene Mooses! Kõigepealt sõitleb teda vaarao ja nüüd siis neab teda ta oma rahvas.

Nii tuleb Mooses kurtes Jumala ette. Hingekibeduses ja pettumuses, et Iisraeli olukord on halvemaks läinud, küsib ta: „Issand, mispärast sa oled sellele rahvale kurja teinud? Milleks sa siis mind oled läkitanud? Alates sellest, kui ma tulin vaarao juurde sinu nimel rääkima, on ta sellele rahvale kurja teinud ja sina ei ole oma rahvast tõesti mitte päästnud!“ (2Ms 5:22, 23). Moosese rahulolematus Jumalaga on silmanähtav ja, olukorda arvestades, arusaadav.

Jumala vastus on aga võimas. Ta hakkab tegutsema ja veel väga otsustavalt. „Nüüd sa saad näha, mida ma vaaraole teen“ (2Ms 6:1).

`Loe 2Ms 5:22–6:8. Mis vastuse Jumal Moosesele annab ja millised tähtsad teoloogilised tõed siin avalduvad?`

Jumal ei kavatse enam ainult rääkida – nüüd sekkub Ta jõuliselt oma rahva kasuks. Ta tuletab Moosesele meelde paar sobivat tõsiasja: (1) Mina olen Issand; (2) Mina olen ennast usuisadele ilmutanud; (3) Mina olen nendega teinud oma lepingu; (4) Mina olen tõotanud neile anda Kaananimaa; (5) Mina olen kuulnud Iisraeli laste ägamist ja (6) Mul on meeles oma leping viia teid tõotatud maale.

Pööra tähelepanu jumaliku „Mina“ kordumisele. _Mina,_ _Issand, su Jumal, olen teinud seda ja teist ning nii võid sa usaldada, et Ma teen teie heaks seda, mida olen tõotanud._

Nüüd kuulutab Issand pühalikult, et Ta teeb Iisraeli heaks neli suurt tegu, sest Tema on elav Issand: (1) „Mina viin teid ära egiptlaste teoorjuse alt“; (2) „Ma päästan teid nende orjatööst“; (3) „Ma lunastan teid oma väljasirutatud käsivarrega ning suurte kohtupidamistega“ ja (4) „Mina võtan teid enesele rahvaks ja olen teile Jumalaks“ (2Ms 6:6, 7).

Need neli jumalikku tegu kindlustavad ja taastavad Tema suhte oma rahvaga. Jumal on kõikide nende tegevuste Alus ning iisraellased on kõikide hüvede ja armu saajad. Jumal pakub oma ande tasuta, armastusest; Ta tegi seda toona neile ja teeb seda nüüd ka meile.

`Millised teised Piibli kangelased on mõjuvatel põhjustel tulnud Jumala ette kaebehüüdega? Miks on mõnikord täiesti sobilik valada oma hing Jumalale välja ja isegi kurta oma olukorra pärast? Miks aga tuleb meil seda teha alati usus ja usalduses?`
