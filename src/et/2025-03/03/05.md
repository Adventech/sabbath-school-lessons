---
title: Huultelt ümberlõikamata
date: 16/07/2025
---

Issand oli tõesti andnud Moosesele mitu vägevat tõotust selle kohta, mida Ta teha kavatses. Kuigi see kokkusaamine pidanuks Moosest julgustama, oli tema julgus tõenäoliselt lühiaegne, võttes arvesse vastust, mille ta oma rahvalt sai.

`Loe 2Ms 6:9–13. Mis juhtus järgmisena ning mida õpime sellest loost oma elus ette tulevate pettumuste ja võitluste jaoks?`

Heebrealasi on nende kurbus, kannatused ja sunnitöö nii masendanud, et nad ei kuula Moosese rahustavaid sõnu, kuidas Jumal tegutseb selle täitmise nimel, mida Ta tõotas. Nad on seda nii kaua oodanud ja nende ootused ei ole täitunud. Miks peaks nüüd teisiti minema? Nende süda on saapasäärde vajumas ja nad hakkavad lootust kaotama, ja kõik on nüüd palju kibedam sellepärast, et võib-olla esimest korda kogu elu jooksul nägid nad tõelist pääsemislootust.

Ja ikkagi, kellega poleks midagi sarnast juhtunud? Kes poleks mingil hetkel olnud masenduses, pettunud, tusane – ehk isegi tundnud, et ta on Jumalast maha jäetud?

Meenub sulle Iiobi lugu? Kuidas oli laululooja Aasafiga, kes heitles küsimustega, miks õelad õitsesid ja õiged kannatasid. Ometi tuleb Aasafi sulest neile heitlustele vaatamata üks kauneim usutunnistus: „Ometi jään ma ikka sinu juurde; sa oled haaranud kinni mu paremast käest. Oma nõuga juhatad sa mind ja võtad mind viimaks vastu ausse. Kes on mul muu taevas kui sina? Sest sinuga koos olles ei meelita mind miski maa peal. Kuigi mu liha lõpeb ja mu süda ka, siiski oled sina, Jumal, mu südame kalju ja mu osa igavesti“ (Ps 73:23–26).

Kogu püha ajaloo jooksul on Jumal oma rahvale kinnitanud, et Tema on nendega (Js 41:13; Mt 28:20). Tema annab neile oma rahu, oma lohutuse ja Tema teeb nad tugevaks läbima eluraskusi (Jh 14:27; Jh 16:33; Fl 4:6, 7).

Lepingu säte „Mina võtan teid enesele rahvaks ja olen teile Jumalaks“ (2Ms 6:7) väljendab väga lähedast suhet, mida Issand oma rahvaga tahab.

`Mõtle fraasile „Mina võtan teid enesele rahvaks ja olen teile Jumalaks“ (2Ms 6:7). Kuigi kaastekst räägib kollektiivist, kuidas käib see meist igaühe kohta isiklikult ja kuidas võiks see suhe avalduda meie igapäevaelus? (Vaata ka 2Kr 6:16.)`
