---
title: Karm algus
date: 14/07/2025
---

Mooses teadis, koguni algusest peale, et ülesanne, mille Issand oli talle andnud, ei olnud kergete killast (seepärast ta püüdiski sellest lahti saada). Kuid ilmselt polnud tal aimugi, mis oli tulemas.

`Loe 2Ms 5:3–23. Millised olid Moosese ja Aaroni teadaolevalt esimese kohtumise tulemused vaaraoga?`

Juba enne vaarao juurde minekut kogusid Mooses ja Aaron Iisraeli vanemad ja rahva kokku, rääkisid neile edasi Jumala sõnad ja näitasid ette Jumalalt saadud imeteod, mistõttu Iisrael uskus, et Issand vabastab nad orjapõlvest. Ja nad kummardasid Issandat (2Ms 4:29–31). Ootused kerkisid kõrgele: lõpuks ometi hakkab Issand vabastama heebrea rahvast nende orjusest!

Siis läks Mooses Egiptuse kuninga juurde Jumala nõudmisega, ja asjalood muutusid iisraellaste jaoks isegi hullemaks. Nende kannatus kasvas ja nende igapäevatöö muutus veel koormavamaks ning pingutust nõudvamaks. Neid süüdistati laiskuses; neid koheldi veel karmimalt ja nende sunnitöö muutus senisest raskemaks.

Rahva juhid olid õnnetud. Vastasseis nende ning Moosese ja Aaroni vahel oli inetu ja (nagu hiljem näeme) kuulutas ette, mislaadi konfliktid Moosesel oma rahvaga aastate jooksul pidid tulema.

`Loe 2Ms 5:21 ning pane siis ennast nende inimeste asemele, kellel tekkis vastasseis Moosese ja Aaroniga. Miks nad ütlesid seda, mida ütlesid?`

Pole raske näha, miks inimesed Moosese peale pahaseks said („Issand karistagu teid ja mõistku kohut,“ ütlesid nad). Nad mõtlesid, et Mooses vabastab nad egiptlaste käest, mitte aga ei tee nende elu Egiptuses veel raskemaks.

Nii et lisaks egiptlastega vaevanägemisele tuli Moosesel ja Aaronil vaeva näha ka oma rahvaga.

`Millistel parematel viisidel saaksite sina ja teised toimida juhul, kui kohaliku koguduse juhtidega tekivad ebakõlad, nagu paratamatult juhtub?`
