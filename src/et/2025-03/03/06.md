---
title: Vaarao jaoks justkui Jumal
date: 17/07/2025
---

`Loe 2Ms 6:28–7:7. Mismoodi toimib Issand Moosese vastuväidetega?`

Jumal esitleb ennast Moosesele Jahvena, mis tähendab, et Ta on isiklik ja lähedane Jumal, oma rahva Jumal ning Jumal, kes astub nendega lepingulisse suhtesse.

See immanentne Jumal annab Moosesele veel kord korralduse vaarao juurde minna ja temaga rääkida. Mooses ei usalda ennast ning vaidleb jälle vastu: „Kuidas siis vaarao mind kuulda võtaks?“ Taas ei ole tegemist mitte ainult Moosese alandlikkusega, vaid tema veelkordse sooviga saada ülesandest vabaks, mis senini pole hästi õnnestunud.

„Kui Jumal andis Moosesele korralduse minna vaarao juurde, ilmutas Mooses enesekindluse puudumist. Mõiste ˋaral sepatayim – otsetõlkes „huultelt ümberlõikamata“, mille abil siin väljendatakse, et Moosesel jäi kõneosavusest vajaka (6:12, 30) – on samalaadne 2Ms 4:10 leiduva mõistega „raskevõitu suu“.“ – „Andrews Bible Commentary: Old Testament, Exodus“ (Berrien Springs, MI: Andrews University Press, 2020), lk 205.

Halastavalt annab Jumal Moosesele abiks Aaroni. Mooses rääkigu Aaronile, kes siis räägib avalikult vaaraole. Nii on Mooses Egiptuse kuninga ees Jumala rollis ja Aaron tema prohveti omas.

Siin kirjapandu iseloomustab suurepäraselt prohveti osatähtsust. Prohvet on Jumala nimel kõnelev isik; ta on Tema eestkõneleja edastamaks ja tõlgendamaks inimestele Jumala sõnu. Nagu Mooses ütles Aaronile ja Aaron tegi öeldu teatavaks vaaraole, nii suhtleb Jumal prohvetiga, kes teeb siis Jumala õpetuse avalikult teatavaks inimesele. See võib toimuda suusõnaliselt, isiklikult, või, nagu tavaliselt tehti – prohvet sai Jumalalt sõnumi ja kirjutas selle üles.

Samuti selgitab Jumal Moosesele, mida on tal vaaraoga kohtumistest oodata. Ta hoiatab Moosest, et vastasseis tuleb pingeline ja pikk. Jumal rõhutab Moosesele teist korda, et vaarao on väga kangekaelne ja et Jumal teeb kõvaks tema südame (2Ms 4:21, 2Ms 7:3). Tulemuseks on aga lõpuks midagi head, sest „Egiptus peab tundma, et mina olen Issand“ (2Ms 7:5). Ehk siis, Jumal saab austatud ka keset järgnevat kaost.

`Moosesel said otsa vabandused, miks mitte teha seda, mille jaoks Jumal oli teda kutsunud. Milliseid vabandusi kasutame meie, et hiilida kõrvale selle tegemisest, mille kohta teame, et see on Jumala tahe?`
