---
title: Toetav Mõte
date: 18/07/2025
---

Loe Ellen G. White’i raamatust „Patriarhid ja prohvetid“, peatükki „Egiptuse nuhtlused“, orig lk 257–265.

Vaata, kui halvasti hakkas Moosesel ja ta rahval minema pärast seda, kui Mooses esimest korda vaarao ette ilmus.

„Äärmiselt ärevil kuningas kahtlustas, et iisraellased plaanitsesid mässu tema teenistuses olemise vastu. Tema meelest tulenes rahulolematus tegevusetusest ja ta kavatses hoolitseda selle eest, et orjadel ei jääks aega mõtelda ohtlikke mõtteid. Viivitamatult karmistas ta orjade tööle esitatud nõudmisi ning lootis selliselt nende isepäisust murda. Samal päeval väljastatud käskkiri andis sundijaile õiguse veelgi julmemaks rõhumiseks. Sellel maal oli kõige tavalisemaks ehitusmaterjaliks päikese käes kuivatatud telliskivi; tellistest laoti ka kõige kaunimad ehitised. Hiljem kaeti telliseseinad tahutud kividega. Telliste valmistamiseks vajati palju orjatööjõudu. Vajati ka palju õlgi, mida segati saviga, et saada parem sideaine. Nüüd andis kuningas korralduse lõpetada tööliste varustamine õlgedega; igaüks vaadaku ise, kust ta neid saab, telliseid aga tuli teha ikkagi sama palju.

See korraldus seadis iisraellased selle maa kõigis paigus väga raskesse olukorda. Egiptlastest sundijad olid ametisse määranud heebrealastest ülevaatajad, kes vastutasid alluvate töö eest. Kui kuninga määrus jõustus, valgus rahvas üle maa laiali, et õlgede asemel kõrsi koguda; endist töönormi oli seejuures võimatu täita. Normi täitmata jätmise eest peksti julmalt heebrealastest ülevaatajaid.“ – Ellen G. White, „Patriarhid ja prohvetid“, orig lk 258.

**Küsimused aruteluks:**

`1. Mõtle mõnele korrale, mil siis, kui sa kuulasid oma elus Jumala kutset, ei läinud asjalood hästi või vähemasti ei hakanud kohe hästi minema. Mida oled aja jooksul sellest kogemusest õppinud?`

`2. Jutusta teistele, kuidas Jumal sekkus su ellu, kui sa palusid Temalt abi või ei osanud abi isegi oodata. Kuidas uskuda Jumala headusesse ka siis, kui halba juhtub isegi neile, kes Issandasse usuvad?`

`3. Mida ütleksid kellelegi, kes teatab: „Mina ei tunne Issandat“? Oletame siiski, et seda ei öeldud trotsimise eesmärgil, vaid lihtsalt elu tõsiasjana. Mida saaksid teha, et niisugune inimene „tunneks Issandat“, ja kuidas talle selgitada, et tema enda jaoks on tähtis Jumalat tunda?`

---

  
Annetus >> kohalik kogudus [toeta.advent.ee](https://toeta.advent.ee/)  
  
Päikeseloojang 22.11
