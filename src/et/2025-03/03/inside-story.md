---
title: Misjonilugu
date: 18/07/2025
---

#### Ahvid või kirik?

_Loo on kirja pannud Andrew McChesney._

Ahvid ähvardasid hävitada perefarmi viljasaagi Mosambiigis. António Cuchata sai oma isalt karmi korralduse hoida ahvid eemal. António ei tahtnud aga pidada farmis vahti hingamispäeval. Ta oli hiljuti andnud ristimisel oma südame Jeesusele ning ta soovis viibida hingamispäeval seitsmenda päeva adventistide kirikus jumalateenistusel.

Mida sai António teha? Ta palvetas ja läks kirikusse. Rannikualade provintside väikefarmerite jaoks, nagu Kagu-Aafrikas elav António perekond, olid vervetahvid tõsiseks probleemiks. Musta silmnäo ja halli kasukaga ahvid on 16 kuni 20 tolli pikkused. Kümnest kuni seitsmekümnest ahvist koosnevad kolooniad laastasid väikefarmide põlde ja hävitasid manioki, maguskartuli, oad, maapähklid ning muu saagi.

Isa muretses, et perele ei jää piisavalt toitu ega sissetulekut, kui ahvid nende saagi hävitavad. Samuti ei vaadanud ta hea pilguga sellele, et tema poeg käis adventistide kirikus. Ta oli kasvatanud Antóniot teises usus ega saanud aru, miks tahtis poeg teenida Jumalat seitsmendal päeval, hingamispäeval. Isal endal polnud raske pühapäeviti jumalateenistusel käimata jätta selleks, et farmi valvata, ning ta ütles Antóniole, et ka poeg peab laupäeviti aitama.

António armastas isa. Ta ei olnud kavatsenud hakata seitsmenda päeva adventistiks, aga tema adventistist nõbu oli uurinud koos temaga Piiblit. Noormehes oli kasvanud veendumus, et on vaja teha selle järgi, mida ta oli teada saanud, ja sinna hulka kuulus neljas käsk: „Pea meeles, et sa pead hingamispäeva pühitsema! Kuus päeva tee tööd ja toimeta kõiki oma talitusi, aga seitsmes päev on Issanda, sinu Jumala hingamispäev. Siis sa ei tohi tööd teha“ (2Ms 20:8–10, NKJV).

Niisiis António põlvitas ja palvetas: „Armas Jumal, palun hoia ahve meie farmist eemal sel ajal, kui mina olen kirikus.“ Siis läks ta Casa-Nova adventkirikusse, mis asus tema farmist umbes 15 miili kaugusel.

António ei teadnud kuigi kindlalt, mis teda ees ootab, kui ta koju jõuab. Tema rõõmuks püsisid ahvid kogu päeva eemal. Ta palvetas ja läks järgmisel hingamispäeval taas kirikusse, ja jälle ei tulnud ahvid farmi ligidale. Igal hingamispäeval, niikaua kui António kodus elas, hoidusid ahvid farmist eemale sel ajal, mil tema oli kirikus jumalateenistusel.

Isa keeldus tunnistamast, et tegemist oli imega, aga António oli Jumalale ülimalt tänulik. Ka praegu, mitu aastat hiljem, imetleb ta seda, kuidas Jumal toona nende pere eest hoolitses.

„Ahvid pidasid ka hingamispäeva,“ ütles ta.

_Palveta evangeeliumi kuulutamise pärast Mosambiigis ning teistes Lõuna-Aafrika ja India Ookeani Divisjoni kuuluvates riikides, kuhu saadetakse käesoleva kolmeteistkümnenda hingamispäeva annetused._
