---
title: Kes see Issand on?
date: 13/07/2025
---

Jumala juhtnööre järgides läheb Mooses vaarao juurde, et tööga pihta hakata ja viia „mu rahvas, Iisraeli lapsed, Egiptusest välja“ (2Ms 3:10).

`Kuidas vastab vaarao Jumala nõudmisele „Lase mu rahvas minna“ (vaata 2Ms 5:1, 2) ja mis on selle vastuse puhul tähelepanuväärne?`

„Kes on Issand?“ teatab vaarao. Tal ei ole seejuures vähimatki soovi Jumalat tunda, vaid ta trotsib ja lausa eitab Jumalat, keda tunnistab mitte tundvat.

„Mina ei tunne Issandat,“ ütleb ta peaaegu hoobeldes.

Kui paljud inimesed on ajaloo jooksul sedasama öelnud? Vägagi traagiline, sest Jeesus ise ütles: „Aga igavene elu on see, et nad tunneksid sind, ainsat tõelist Jumalat, ja Jeesust Kristust, kelle sina oled läkitanud“ (Jh 17:3). Egiptus, kus kuningaks on vaarao, sümboliseerib võimu, mis eitab Jumala olemasolu ja autoriteeti. See on olemisvorm, mis seisab vastu Jumalale, Tema Sõnale ja Tema rahvale.

Vaarao järgmine teadaanne: „Mina ei ... lase ka Iisraeli ära minna“ avaldab veel suuremat vastuhakku elavale Jumalale ning kinnitab taas, et Egiptus on nii Jumala eitamise sümbol kui ka Tema vastu võitleva süsteemi sümbol.

Pole siis ime, et paljud nägid sama suhtumist aastatuhandeid hiljem Prantsuse revolutsiooni puhul (vaata ka Js 30:1–3 ja Ilm 11:8). Vaarao mõtles, et tema oli jumal või jumala poeg – üleüldine viide usule iseenda ülimasse väesse, tugevusse ja mõistusesse.

„Kõigist rahvastest, keda Piibli ajalugu nimetab, salgasid egiptlased kõige jultunumalt elava Jumala olemasolu ning eirasid Tema käske. Ükski monarh polnud julgenud taeva autoriteedile avalikumalt ja ülbemalt vastu hakata kui seda tegi Egiptuse vaarao. Kui Mooses Issanda nimel vaaraole sõnumi tõi, vastas valitseja ülbelt: „Kes on Jehoova, et peaksin kuulama ta sõna ja laskma Iisraeli ära minna? Mina ei tunne Jehoovat ega lase ka Iisraeli ära minna!“ (2Ms 5:2, A.R.V.) See oli ateism, ning see võim, keda prohvetikuulutus Egiptusena esitab, pidi muistse riigi sarnaselt teotama elava Jumala nõudeid ning ilmutama samasugust uskmatust ja trotsivaimu.“ – Ellen G. White, „Suur võitlus“, orig lk 269.

`Kui keegi küsiks, kas sa tunned Issandat?, siis kuidas vastaksid? Kui jah, siis milliste sõnadega sa Teda kirjeldaksid ja miks?`
