---
title: Plaanimuutus
date: 03/07/2025
---

`Loe 2Ms 2:11–25. Millised sündmused muutsid kiiresti kogu Moosese elu suunda? Mida sellest loost õpime?`

Mida pidi Moosesel tegema? Kas alistuma Egiptuse ahvatlustele ja õukonna naudingutele või taluma koos oma paljukannatanud rahvaga raskusi? Peagi sundisid sündmused teda otsust langetama.

„Ka vaarao kuulis sellest loost ja ta püüdis Moosest tappa. Aga Mooses põgenes vaarao eest ja asus Midjanimaale. Kord istus ta seal ühe kaevu ääres“ (2Ms 2:15).

Pärast tapmist ei olnud Moosesel tõepoolest valikut, vähemasti Egiptusesse jäämise osas. Mis tahes plaanid olid tehtud tema tõusmiseks Egiptuse troonile ja „jumalaks“ hakkamiseks, said seega kiire lõpu. Mooses tahtis teenida õiget Jumalat, mitte saada ise väärjumalaks. Kahtlemata ei olnud Moosesel põgenedes aimugi, mis oli tulevikul talle varuks.

„Kogu lugu [et Mooses tappis egiptlase] kandus kiiresti egiptlaste kõrvu ja sai suuresti liialdatuna teatavaks ka vaaraole. Kuningale seletati, et juhtunu on äärmiselt tähtis: nüüd on selge, et Mooses kavatseb oma rahva ässitada egiptlaste vastu, kukutada valitsuse ja tõusta ise troonile. Kuningriik on suures ohus seni, kuni Mooses on elus. Nii otsustas valitseja hetkegi kõhklemata, et Mooses peab surema! Ähvardavast ohust kuulda saanud Mooses põgenes Araabiasse.“ – Ellen G White, Patriarhid ja prohvetid“, orig lk 247.

Mooses elas 120 aastat (5Ms 34:7) ja tema elu saab jagada kolmeks 40-aastaseks osaks. Esimesed 40 aastat oli ta Egiptuses, suurema osa neist kuningalossis. Järgmised 40 aastat viibis ta Jitro majas Midjani aladel.

Vimased 40 aastat aga moodustavad Moosese viiest raamatust (ja sellest veerandaastast) suurema osa ning need jutustavad Iisraeli rahva algsest kutsumusest olla tunnistaja ebajumalakummardamisest läbi imbunud maailmas ning tuua avalikult esile õige Jumala olemus ja iseloom (vaata 5Ms 4:6–8).

`Kas see, et Mooses tappis egiptlase, oli Jumala plaan? Kui ei, siis kuidas õpetab see lugu, et Jumal on kõigist olukordadest võimsam ja kasutab neid oma eesmärkides? Kuidas aitab Rm 8:28 meil seda tähtsat tõde mõista?`
