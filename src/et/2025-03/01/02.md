---
title: Jumala rahvas Egiptuses
date: 29/06/2025
---

Moosese teise raamatu nimi on heebrea keeles Shemot (sõnasõnalises tõlkes „nimed“), selle muistse teksti enda algussõnade järgi. Raamat algab sõnadega: „Ja need on Iisraeli poegade nimed.“ Kohe alguses loetakse üles usuisa Jaakobi pereliikmete nimed.

`Loe 2Ms 1:1–7. Milline väga oluline tõde siin peitub?`

Teine Moosese raamat algab Jumala õnnistuse meeldetuletamisega. Kui usuisa Jaakob asus oma perega elama Egiptusesse, oli neid ühtekokku 70 inimest (1Ms 46:27; 2Ms 1:5), aga „Iisraeli lapsed olid viljakad, nad siginesid ja paljunesid ning said väga vägevaiks; ja maa oli neid täis“ (2Ms 1:7). Moosese teise raamatu toimumisajal loendati rahvaarvuks ligi kuussada tuhat jalameest, peale väetite laste“ (2Ms 12:37).

`Loe 2Ms 1:8–11. Millises olukorras olid iisraellased Moosese teise raamatu alguses?`

Piiblitekst toob Egiptuses olevate Iisraeli laste loo esile tumedates toonides. Teine Moosese raamat algab tõdemusega, et egiptlastest töödejuhatajad on heebrealased orjastanud ja surunud neile peale teoorjuse. Teine Moosese raamat aga lõppeb rahutoova ja julgustava Jumala kohaloluga iisraellaste leeri keskel asuvas kogudusetelgis (vaata 2Ms 40. ptk). Kahe vastandpooluse vahel kirjeldatakse Jumala võidukäiku. Jumala muljetavaldav võidukus ilmneb selles, kuidas Issand oma rahva orjusest vabastab, kuidas Ta lõhestab Punase mere ja kuidas Ta saavutab võidu oma aja tugevaima armee üle.

See lugu rõhutab vastuolulisel moel, et mida rohkem rõhujad „neid [iisraellasi] rõhusid, seda rohkem neid sai“ (2Ms 1:12). Ehk siis, inimeste mahhinatsioonidest olenemata on Jumal ikkagi ülim ja päästab oma rahva, isegi kui olukorrad näivad (vähemalt inimlikust vaatenurgast) lootusetud.

`Troonile tõusis uus kuningas, kes Joosepit ei tundnud. Mida räägivad need sõnad selle kohta, et me ei peaks kunagi pidama olusid, eelkõige just häid, enesestmõistetavaks?`
