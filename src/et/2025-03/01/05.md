---
title: Mooses sünnib
date: 02/07/2025
---

`Loe 2Ms 2:1–10. Milline osa on Jumala ettenägelikkusel ja kaitsel Moosese sünniloos?`

Moosese sündimise ja elu ajalooline tagapõhi on põnev, sest ta elas Egiptuse kuulsa 18. dünastia ajal. Üht selle dünastia kuningat – Thutmosis III, keda on nimetatud ka „Egiptuse Napoleoniks“ – peetakse muistse Egiptuse kuulsaimaks vaaraoks.

Kuigi Mooses oli sünnihetkest surmale määratud (vaata 2Ms 1:22), sündis ta „ilusa“ lapsena (heebrea keeles tob, otsetõlkes „hea“; 2Ms 2:2). See heebrea sõna sisaldab välisest ilust enamat. Seda sõna kasutatakse näiteks loomis-nädala jooksul Jumala töö kirjeldamiseks, kui Jumal teatas, et kõik oli „hea“, lausa „väga hea“ (1Ms 1:4, 10, 31).

Uue looduna pidi sellest „heast“ lapsest saama Jumala plaani kohaselt täiskasvanu, kes viib heebrealased välja nende orjapõlvest. Kes võis sellistes karmides oludes sündinud imiku puhul näha ette tema tulevikku? Ometi hakkas Jumal täitma Aabrahamile, Iisakile ja Jaakobile öeldut. Ta sõlmis nendega lepingu, et Ta annab nende järeltulijatele tõotatud maa (2Ms 2:24, 25). Jah, Ta võttis selle tob’i vastsündinu, et aastakümneid hiljem just niimoodi teha.

Enne aga võttis Egiptuse kuningatütar Moosese oma pojaks. Moosesele pandud nimi on Egiptuse päritolu ja tähendab „poeg“ või „sündinu“, nagu kumab läbi nimedest Ah-mos („Akhi poeg“) või Thut-mosis („Thothi poeg“). Heebreapäraselt on tema nimi Mosheh ehk „välja tõmmatu“. Ta elu säilitati imeväärselt siis, kui ta jõest „välja tõmmati“.

Teame Moosese elu algupoolest vähe. Pärast seda, kui ta oli imeliselt ellu jäänud ja Hatšepsut oli ta lapsendanud, elas ta esimesed 12 aastat oma pärisperes (2Ms 2:7–9; Ellen G. White, „Patriarhid ja prohvetid“, orig lk 244). Seejärel sai Mooses parima võimaliku hariduse Egiptuses, kõik selle nimel, et valmistada teda ette olema järgmine Egiptuse vaarao („Patriarhid ja prohvetid“, orig lk 245). Väärib tähelepanu, et lõpuks osutus suur osa sellest haridusest kasutuks või töötas lausa vastu sellele, mis oli tegelikult oluline: Jumala ja Tema tõe tundmine.

`Kui palju õpid sina seda, mis on päriselt olulise mõttes lõpuks kasutu?`
