---
title: Ajalooline taust
date: 30/06/2025
---

Kui Jaakobi perekond jõudis pärast Kaananis läbielatud näljahäda Egiptusesse (1Ms 46. ptk), oli Egiptuse kuningas heebrealaste suhtes sõbralik Joosepi pärast ja kõige selle pärast, mida Joosep egiptlaste heaks oli teinud.

„Ja vaarao ütles Joosepile: „Vaata, ma olen pannud su kogu Egiptusemaa üle!“ Ja vaarao võttis sõrmest pitserisõrmuse ning pani Joosepi sõrme; ja ta pani temale kallid linased rõivad selga ja riputas kuldkee kaela. Ja ta laskis teda sõita oma teises tõllas, mis tal oli, ja hüüda tema ees: „Põlvili!“ Ja ta pani tema kogu Egiptusemaa üle“ (1Ms 41:41–43).

`Kuidas saavutas Joosep Egiptuses sellise hämmastava edu pärast väga rasket algust? (Loe 1Ms 37:26–28 ja 1Ms 39:2, 21.)`

Joosepi loo usutavaim ajalooline taust on selline: uus valitseja, 1Ms 1:8, „kes Joosepit ei tundnud“, oli Ahmos (1570–1546 eKr). Tema järel tuli Amenho­tep I (1553–1526 eKr), valitseja, kes kartis iisraellasi ja rõhus neid. Hiljem väljastas Thutmosis I (1525–1512 eKr) käskkirja surmata kõik heebrealaste poeglapsed. Tema tütar Hatšepsut (1503–1482 eKr) oli kuningatütar, kes lapsendas Moosese oma pojaks. Vaarao Thutmosis III (1504–1450 eKr), kes valitses mõnda aega koos Hatšepsutiga, oli Moosese teise raamatu vaarao.

Väljatulek Egiptusest toimus, parimate arvestuste kohaselt, 1450. aasta märtsis eKr (vaata William H. Shea, märksõna „Exodus, Date of the,“ teosest „The International Standard Bible Encyclopedia“, toim Geoffrey W. Bromiley jt, 2. kd [Grand Rapids, MI: William B. Eerdmans, 1982], lk 230–238). Mõistmaks aega, mil toimus Egiptusest väljaminek, uuri selliseid piiblisalme nagu 1Ms 15:13–16; 2Ms 12:40, 41; Km 11:26 ja 1Kn 6:1 (vaata ka Ap 7:6; Gl 3:16, 17).

Moosese teise raamatu esimene peatükk hõlmab pika perioodi – Joosepi ajast, mil tolle isa Jaakob jõudis koos kõigi oma pereliikmetega Egiptusesse, kuni vaarao käskkirjani poeglaste surmamise kohta. Aastate täpse arvu üle küll väideldakse, kuid oluline on, et isegi siis, kui Issanda rahvas pandi võõral maal teoorjusse, ei unustanud Tema neid.

Ehk siis, isegi kui tol ajal Egiptuses olnud heebrealaste kohta jääb palju üksikasju – vähemalt praegu – saladuskatte alla (vaata 1Kr 13:12), avaldub Jumala iseloom ometi ilmekalt selle raamatu lehekülgedelt, samamoodi nagu kogu Pühakirjast. Teadkem, et ükskõik kui halb näib olukord, on Jumal alati ligi, ning usaldagem Teda, kui tahes halbades oludes leiame end olevat.
