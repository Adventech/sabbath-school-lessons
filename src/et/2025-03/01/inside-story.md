---
title: Misjonilugu
date: 04/07/2025
---

#### Lõunasöögiks mitte ühtegi rotti

_Loo on kirja pannud Andrew McChesney._

Peterile Lõuna-Sambia mägikülas meeldis rotte välja kaevata. Poiss ja ta pereliikmed sõid maisijahust pudru kõrvale närilisi. Samuti meeldis neile süüa sealiha ja kerakala. Jõuluajal oli laual alati sealiha. Kerakala oli tuntud oma luudeta kalaliha poolest.

Niisiis üllatas Peterit teadasaamine, et Piibel keelas tema lemmikliha söömise.

Peter sai söömiseks kõlbmatutest toitudest esimest korda teada siis, kui läks kodukülast umbes 20 miili kaugusele külastama oma venda, kes töötas talus, mida pidasid USAst tulnud seitsmenda päeva adventmisjonärid. Ta jäi ka hingamispäevasteks jumalateenistusteks ning jutlustaja kõneles Moosese kolmanda raamatu 11. peatüki põhjal söögiks kõlblikest ja kõlbmatutest loomadest.

Peter taipas, et tema ja ta pereliikmed sõid liha, mis ei läinud kokku Piibli õpetusega. Mõne aja pärast hakkasid misjonärid hingamispäeva pärastlõunati pidama jumalateenistusi Peteri algkoolis. Peter käis neil koosolekutel, kuigi tal tuli koolini kõndida 2 miili.

Isa-ema aga hurjutasid poissi, et ta koosolekutel ei käiks, ja tuletasid talle meelde, et ta on imikuna ristitud. Isa andis talle tööülesandeid, mida laupäeviti peretalus teha. Peter ei teadnud midagi hingamispäeva pidamisest ja nii tegi ta töö kiiresti ära hommikupoolikul, et pärastlõunal koosolekule minna.

Keskkoolis sõbrunes Peter adventperedest pärit sõpradega. Ta õppis koos nendega Piiblit ja andis oma südame Jeesusele ning lasi end ristida vee alla kastmise teel. Ta lõpetas rottide, sealiha ja kerakala söömise.

Ajapikku hakkasid Peteri vanemad hindama seitsmenda päeva hingamispäeva. Nad mõistsid, miks ta ei söönud toiduks kõlbmatut liha. Igal hingamispäeval, mil poiss oli kodus, õhutasid vanemad teda õigeks ajaks hingamispäevakooli jõudma.

Praegu on Peteri linnakeses adventkirik. Adventistide mõjutusel on paljud linnakese elanikud lõpetanud söömiseks kõlbmatute toitude söömise.

Peter on tänulik, et ta sai poisikesena teada tervisliku elu tähtsusest ja võis Jumalat austada oma toiduvalikuga. Ütleb ju ka 1Kr 10:31: „Niisiis, kas te nüüd sööte või joote või teete midagi muud – tehke seda Jumala austamiseks!“

„Tänan Jumalat, et Ta hoidis mind söömiseks kõlbmatu toidu eest,“ ütles Peter Siamikobo, kogudusevanem ja sotsiaalteaduste osakonna juht seitsmenda päeva adventistidele kuuluvas Rusangu Keskkoolis Sambias.

Palveta evangeeliumi kuulutamise pärast Sambias ning teistes Lõuna-Aafrika ja India Ookeani Divisjoni kuuluvates riikides, kuhu saadetakse käesoleva kolmeteistkümnenda hingamispäeva annetused.
