---
title: Heebrealaste ämmaemandad
date: 01/07/2025
---

Teist Moosese raamatut saab mõista üksnes siis, kui võtta eelduseks Moosese esimese raamatu õpetused. Juudid kolisid Egiptusesse ning pärast suurt õitsengu- ja rahuaega nad orjastati.

Aga Jumal ei jätnud oma rahvast nende probleemides maha, kuigi vahel võis nii tunduda. Kahtlemata olid paljud heebrea rahva hulgast oma raske olukorra pärast meeleheitel. Ometi tuleb Jumal hädaajal neile oma vägeva käega appi. Meie Issand julgustab oma järelkäijaid: „Ja hüüa mind appi ahastuse päeval; siis ma tõmban su sellest välja ja sina annad mulle au!“ (Ps 50:15)

`Loe 2Ms 1:9–21. Kui tähtsat osa täitsid ustavad ämmaemandad ja miks on nad ajalukku talletatud?`

Moosese teises raamatus pole kirjas ühegi vaarao nime. Kasutatakse ainult tiitlit vaarao, mis tähendab „kuningas“. Egiptlased uskusid, et vaarao oli maapealne jumal, jumal Ra (või Osirise või Horose) poeg. Rad peeti Egiptuse peajumalaks, päikesejumalaks.

Kogu võimsusele vaatamata ei suutnud see „jumal“ sundida ämmaemandaid toimima oma südametunnistuse vastu. Tegelikult vastanduvad nimetule vaaraole kaks nimeliselt mainitud ämmaemandat, Sifra ja Puua (2Ms 1:15). Neile sai osaks suur au, sest nad olid jumalakartlikud. Vaarao kurjal korraldusel ei olnud nende silmis mõju, sest nad austasid Jumalat rohkem kui maise valitseja korraldusi (vaata ka Ap 5:29). Nii õnnistas Jumal neid suure perega. Milline vägev tunnistus ustavusest. Need naised (kui tahes väikesed olid nende teoloogilised teadmised) teadsid, mida oli õige teha, ja nad valisid teha õigesti.

Kui vaarao nägi, et tema salanõu kukkus läbi, andis ta egiptlastele korralduse tappa kõik heebrealastele sündivad poeglapsed. Heidetagu nad Niiluse jõkke, tõenäoliselt ohvriks Niiluse ja ühtlasi viljakuse jumalale Hapile. (Siin on esimest korda kirjutatud, et juudid tuleb tappa lihtsalt sellepärast, et nad on juudid.) Surmakäsu eesmärgiks oli heebrealaste allasurumine, kõikide meessoost järglaste hävitamine ning naiste sulatamine ühte Egiptuse rahvaga, et sellega lõppeks oht, mida vaarao meelest heebrealased tema rahvale kujutasid.

`Vähe sellest, et ämmaemandad teadsid, mida oli õige teha – nad ka tegid nii. Milline selge sõnum on siin meie jaoks?`
