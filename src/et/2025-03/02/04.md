---
title: Issanda nimi
date: 08/07/2025
---

`Loe 2Ms 3:13–22. Miks tahtis Mooses teada saada Jumala nime ja mis on Jumala nime tähendus?`

Jumal esitleb ennast Moosesele nimega „ʹehejeh ʹašer ʹehejeh“_,_ mis sõna-sõnalt tähendab „Ma olen see, kes ma Olen“. 2Ms 3:12, kui Jumal teatab Moosesele: „Mina olen (sinuga),“ kasutab Ta sama tegusõna ʹehejeh, mida salmis 14. See tähendab, et Jumal on igavene. Ta on transtsendentne, väljaspool maailma ja inimkogemuse piire, ning samas immanentne, väga lähedaselt kohalolev. Ja Ta elab „rõhutute ning vaimult alandlike juures“ (Js 57:15).

Jumala rahvas teadis algusest peale, et õige Jumala nimeks on „Jahve“ (meie uuemates piiblitõlgetes tavaliselt tõlgitud „Issand“), isegi kui nad ei teadnud selle sügavamat tähendust. Ka Mooses teadis Jahve nime, aga, nagu teisedki, ei teadnud ta selle tegelikku tähendust. Tema küsimus „Mis [su] nimi on?“ käib selle sügavama tähenduse kohta.

Abistava viite annab 2Ms 6:3, kui Jumal ütleb: „Mina olen ennast ilmutanud Aabrahamile, Iisakile ja Jaakobile Kõigeväelise Jumalana, aga oma nime Jahve ei ole ma neile teatavaks teinud“ (2Ms 6:3). Öeldu ei tähenda, et Aadama, Noa, Aabrahami ja usuisade jaoks oleks nimi „Jahve“ olnud tundmatu (vaata 1Ms 2:4, 9; 1Ms 4:1, 26; 1Ms 7:5; 1Ms 15:6–8; jne). Küll aga tähendab see, et nad ei teadnud selle sügavamat tähendust.

Jumala nimi Jahve osutab tõsiasjale, et Ta on isikuline Jumal, oma rahva Jumal, lepingu Jumal. Ta on lähedane, väga usalduslik Jumal, kes sekkub inimeste tegemistesse. Nimi Kõigeväeline Jumal (1Ms 17:1) räägib Jumalast, kes oma väega imepäraselt sekkus. Aga Jahve on Jumal, kes avaldab oma kõlbelist väge armastuse ja hoolitsusena. Ta on seesama Jumal, keda tähistab nimi Elohim („võimas, tugev, transtsendentne Jumal“, „kõikide rahvaste Jumal“, „universumi Valitseja“, „kõige Looja“), aga nimes Jahve avalduvad eelkõige need tahud, kuidas Ta suhtleb inimkonnaga.

Jumala nime tundmises või Jumala nime nimetamises ei ole midagi maagilist. Kuid Tema nime teatavaks tegemine tähendab õpetada kaasinimestele tõde Jumalast ja kõigile uskujaile Temas pakutavast päästest. Nagu prohvet Joel ütleb: „Igaüks, kes hüüab appi Issanda nime, pääseb“ (Jl 3:5).

`Mil viisil oled oma elus kogenud, kui lähedane ja usaldusväärne on Jahve? Ta soovib seda olla kõigiga, kes annavad end Talle.`
