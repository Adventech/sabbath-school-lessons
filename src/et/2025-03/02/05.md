---
title: Neli vabandust
date: 09/07/2025
---

`Loe 2Ms 4:1–17. Millised tunnustähed käskis Jumal Moosesel sooritada kinnitamaks, et ta on Jumala sõnumitooja?`

Mooses püüdis jälle vabandada, miks ta ei saa täita Jumala antud ülesannet (vaata 2Ms 3:11). Ta ei tahtnud Egiptusesse minna ja vaaraoga vastamisi seista. Eks kukkunud ta ju varem läbi, kui püüdis ise heebrealasi aidata. Tema oma rahvaski ei uskunud temasse ega tunnustanud teda oma juhina. Seepärast esitas ta kolmanda vastuväite: „Aga kui nemad mind ei usu ja mu sõna ei kuula?“ (2Ms 4:1)? Selle küsimusega ei püüdnud ta midagi uut väita, vaid katsus öelda „ei“ kohustusele, mille Jumal palus tal oma õlule võtta.

Moosesele antakse Iisraeli rahvavanemate ja vaarao ees esitamiseks kaks imelist tunnustähte: (1) tema kepp muutub maoks ja siis tagasi kepiks ning (2) tema käsi muutub pidalitõbiseks ja terveneb siis otsekohe. Mõlemad imeteod olid mõeldud veenma rahvavanemaid selles, et Jumal tegutseb nende heaks. Aga juhuks, kui need inimesi ei veena, lisati kolmas imetegu, vee muutmine vereks (2Ms 4:8, 9).

Kuigi Jumal andis Moosesele väe teha võimsaid imetegusid, tõi Mooses kuuldavale veel neljanda vabanduse: ta ei ole hea rääkija.

`Loe 2Ms 4:10–18. Kuidas vastab Issand Moosesele ja mida õpime siit enda jaoks mis tahes olukorras, mil usume, et Jumal kutsub meid?`

Need neli vabandust näitavad Moosese kõhklust Jumala kutse järgimisel. Selliste „mõistlike“ vastuväidete taga peitus tema tahtmatus minna. Esimesed kolm vabandust olid küsimuse vormis. (1) Kes olen mina? (2) Kes Sa oled? (3) Mis siis, kui nad mind ei usu? Ja (4) neljas on väide: „Mina ei ole sõnakas.“ Jumal pakkus neist igaühele vastuseks võimsa lahenduse ning andis selliste vabanduste peale mitu meeliülendavat tõotust.

Siis esitab Mooses oma viienda ja viimase palve ning ütleb otse: „Oh Issand, palun läkita kedagi teist!“ (2Ms 4:13 NRSV) Vastuseks ütleb Jumal, et Ta on juba saatnud Moosesele vastu tema venna Aaroni, kes on talle abiks. Lõpuks annab Mooses vaikides alla ja palub Jitrol teda enne Egiptusesse teele asumist õnnistada.
