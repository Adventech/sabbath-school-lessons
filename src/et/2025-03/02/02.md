---
title: Põlev põõsas
date: 06/07/2025
---

Pärast seda, kui Mooses põgenes Midjanimaale, oli ta elu suhteliselt lihtne. Ta abiellus, talle sündisid pojad Geersom ja Elieser (2Ms 18:3, 4) ning nad kuulusid tema äia ja Midjani preestri Jitro leibkonda. Ta veetis 40 pingevaba aastat karjasena nagu Taavetki (2Sm 7:8) ja tundis rõõmu Jumala lähedusest, iseäranis selle ilmingutest looduses.

Ometi polnud need aastad Moosese jaoks lihtsalt lillede (või antud juhul siis kõrbekaktuste?) nuusutamise aeg. Need Issandaga käimise aastad muutsid teda ja valmistasid teda ette juhirolli jaoks. Jumal kasutas Moosest sellel vaiksel kõnnumaal ka kirjamehena. Jumala vaimu mõjutusel kirjutas ta Piibli kaks vanimat raamatut: Iiobi raamatu ja Moosese esimese raamatu (vaata Ellen G. White, „Patriarhid ja prohvetid“, orig lk 251; Francis D. Nichol jt, „Piibli kommentaarid. Seitsmenda päeva adventistide poolt välja antud“, 3. kd, lk 1140). Ühtlasi sai Mooses Jumalalt väga olulisi teadmisi suure võitluse, loomise, pattulangemise, veeuputuse, usuisade ja tähtsaimast tähtsama lunastusplaani kohta. Nii aitas Mooses kaasa sellele, et kogu inimkond saaks õige teabe elavast Jumalast, meie Loojast ja Eluhoidjast, ning teadmise, mida teeb Jumal patuga, mis oli planeedil kaose tekitanud. Piiblilool ja lunastuslool on vähe mõtet ilma selle üliolulise aluseta, mille Mooses Jumala vaimu mõjutusel meile eelkõige Moosese esimese raamatu näol andis.

`Loe 2Ms 3:1–6. Mille poolest väärib tähelepanu tõsiasi, et Issand tutvustas ennast Moosesele „Aabrahami Jumalana, Iisaki Jumalana ja Jaakobi Jumalana“?`

Issand esitles ennast Moosesele sõnadega: „Mina olen... Aabrahami Jumal, Iisaki Jumal ja Jaakobi Jumal“ (2Ms 3:6). Issand oli neile usuisadele tõotanud, et nende järeltulijad saavad pärandiks Kaananimaa; Mooses oli kindlasti sellest tõotusest teadlik. Juba enne tulevikust rääkimist lasi Jumal niisiis Moosesel pilku heita sellele, mis tuleb, ja mõista, millist ülitähtsat osa tema täitma hakkab.

`Kulus 80 aastat, enne kui Mooses oli Jumala meelest oma ülesande jaoks valmis. Mida õpetab see tõde meile kannatlikkusest?`
