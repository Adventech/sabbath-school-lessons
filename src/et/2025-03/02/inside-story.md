---
title: Misjonilugu
date: 11/07/2025
---

#### Muudetud meel

_Loo on kirja pannud Andrew McChesney._

Karm kambaliige Mitch (USAs Washingtoni osariigis) läks tülli mitme teise põlisameeriklasega. Ta sai tugeva peavigastuse ning arstid ütlesid, et temast ei saa enam kunagi tööinimest.

Siis kutsus Mitchi noorem vend Stephan ta Washingtonis asuva Wapato adventkiriku Kõikide Rahvaste Keskusesse. Stephan oli igal hingamispäeval koos ema ja õega sealsel jumalateenistusel.

Mitch ei tahtnud küll minna, kuid läks siiski hingamispäeval vastumeelselt kirikusse. Aga pärast esimest korda läks ta kirikusse üha uuesti. Ta kaevus Piiblisse ning teda kannustas lootus, et see tervendab ta meele. Ta klammerdus Rm 12:2 külge, mis ütleb: „Ja ärge muganduge praeguse ajaga, vaid muutuge meele uuendamise teel, et te katsuksite läbi, mis on Jumala tahtmine, mis on hea ja meelepärane ja täiuslik.“ Mitchile sai südamelähedaseks Fl 4:8: „Viimaks veel, vennad, kõik, mis on tõsine, mis aus, mis õige, mis kasin, mis armas, mis on hea kuulda kui vooruslik komme ja kiituse väärt, sellele mõtelge!“

Koguduse juht Jeff Weijohn julgustas Mitchi sõnadega: „Jumala Sõnas on tõotatud, et su meel muutub, kui sa Sõna uurid.“

Mitch hakkas nägema Piibli tõotuste täitumist. Arstid, kes ütlesid, et temast ei saa enam kunagi tööinimest, üllatusid, kui nägid, et ta hakkas taas tööle ja jäigi töötama.

Pärast piibliuurimisi andis Mitch oma südame Jeesusele ning ühines seitsmenda päeva adventistide kogudusega. Seejärel sai temast piiblitööline ja ta hakkas õpetama Piiblit teistele inimestele. Tema ja ta naine avasid oma kodu uksed noortele, kes vajasid kohta, kus olla. Teretulnud oli igaüks, kes järgis maja reegleid. Üheks reegliks oli, et kõik lähevad hingamispäeval kirikusse.

Ka nende majasõprade elu hakkas muutuma.

Üks noor rääkis hingamispäeval rõõmsalt Jeffile: „Tead mis? Kui sa meile Piiblist rääkisid, ei tahtnud me sind üldse kuulata. Aga nüüd tahame Piiblit õppida.“

Jeff ütles, et Mitchi elus toimus revolutsiooniline muutus.

„Kui ta võttis Jumala oma ellu vastu, ei tundnud inimesed teda enam ära,“ teatas Jeff. „Ta oli olnud väga karm inimene ja lisaks veel ajukahjustusega, ning sellisest inimesest sai evangeeliumitööline. Ta on liigutanud paljusid noori. Jumal töötab kõigele vaatamata meie kaudu.“

Wapatos ja Washingtoni osariigi muudes piirkondades käivitus põlisameeriklastele suunatud misjoniprogramm 1990. aastal saadud kolmeteistkümnenda hingamispäeva annetuse abil. Selle programmi tipuks on Kõikide Rahvaste Keskus, mis avati 2001. aastal.
