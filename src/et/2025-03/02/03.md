---
title: Issanda ingel
date: 07/07/2025
---

„Seal ilmutas ennast [Moosesele] Issanda ingel tuleleegis keset kibuvitsapõõsast“ (2Ms 3:2). Issand Jeesus ise rääkis Moosesega „keset kibuvitsapõõsast“ (2Ms 3:4).

Ärgu tekitagu sinus segadust Jeesuse Kristuse kohta käiv tiitel – „Issanda ingel“. Mõiste ingel ise tähendab lihtsalt „sõnumitoojat“ (heebre keeles mal´akh) ning alati oleneb kaastekstist, kas inglit peab mõistma inimesena või jumaliku isikuna (vaata Ml 3:1). Piiblis on mitu juhtumit, mispuhul „Issanda ingel“ osutab jumalikule isikule (uuri näiteks 1Ms 22:11, 15–18; 1Ms 31:3, 11, 13; Km 2:1, 2; Km 6:11–22; Sk 3:1, 2). Vähe sellest, et see Issanda ingel räägib Issanda nimel – Ta ongi Issand ise. Jeesus on Jumala sõnumitooja, kes edastab meile Isa sõna.

`Loe 2Ms 3:7–12. Mismoodi selgitas Jumal Moosesele, miks Ta tahtis sekkuda Egiptuses orjastatud iisraellaste käekäiku?`

Jumala rahva kannatusi Egiptuses kirjeldatakse värvikalt ägamise ja hädakisa abil. Jumal kuulis nende appihüüdu ja mõistis neid (2Ms 2:23–25). Ta nimetas neid „oma rahvaks“ (2Ms 3:7). Ehk siis, juba enne Siinaid ja lepingu jõustamist olid iisraellased Tema rahvas ning Tema kavatses nad viia Kaananimaale elama ja õitsema (kui nad on kuulekad), nagu Ta oli nende esiisadele tõotanud.

Jumal ütles Moosesele, et saadab ta vaarao juurde eriülesandega: „Tule nüüd, ma läkitan su vaarao juurde, ja vii mu rahvas, Iisraeli lapsed, Egiptusest välja!“ (2Ms 3:10). Taas nimetab Jumal neid „minu rahvaks“.

Millise ülesande andis Jumal oma sulasele! Mooses vastas sellele küsimusega: „Kes olen mina?“ Adudes toimuva tähendusrikkust ja oma osa selles kõiges, imestas Mooses, miks valitakse just tema. Siin saame juba varakult aimu tema iseloomust, tema alandlikkusest ning tunnetusest, et ta ei ole väärt tegema seda, milleks teda kutsutakse.

`Miks on alandlikkus ja enese „väärtusetuse“ taju väga tähtis igaühe puhul, kes püüab käia Issanda järel ja teha kõike Tema heaks?`
