---
title: Ümberlõikamine
date: 10/07/2025
---

`Loe 2Ms 4:18–31. Kuidas saame sellest kummalisest loost aru ja mida siit õpime?`

Moosesel kui Jumala rahva juhil oli vaja näidata täielikku allumist ja sõnakuulmist Jumalale, et ta suudaks juhtida teisi inimesi sõnakuulmisele. Tal tuli olla näidis täielikult Jumalale allumisest. Tema naine Sippora oli tegus inimene ja lõikas oma poja ümber, et abikaasa elu päästa. Ta puudutas Moosest verise eesnahaga ning see veri kujutas lepitust, elu ja lepingu pitseerimist. Tõsiasi, et kõik toimus nii kiiresti, suurendas olukorra dramaatilisust.

Sellest vahejuhtumist saame tähtsa õppetunni: ärgem jätkem kunagi tegemata seda, mida teame õige olevat.

„Teekonnal sai Mooses üllatava ja kohutava hoiatuse – Issanda meelepaha hoiatuse. Talle ilmus ingel, kes näis tahtvat teda tappa. Ehkki midagi lähemalt ei selgitatud, meenus Moosesele üks tähele panemata jäänud Jumala korraldus: ... Mooses polnud lõiganud ümber oma noorimat poega. Ta polnud täitnud tingimust, mille alusel tema laps saanuks osa Jumala ja Iisraeli rahva vahel sõlmitud lepingu õnnistustest. Jumalast valitud rahva juhi seesugune hooletus võinuks vähendada jumalike juhtnööride mõju rahvale. Kartes, et abikaasa tapetakse, teostas Sippora ümberlõikamise ise; seejärel lubas ingel Moosesel teekonda jätkata. Veel pisut ja Mooses pidi astuma vaarao ette; olema silmitsi suure ohuga. Ainult pühad inglid võisid kaitsta ta elu. Ent niikaua, kui teadaolev kohustus oli täitmata, poleks Jumala inglid saanud teda kaitsta.“ – Ellen G. White, „Patriarhid ja prohvetid“, orig lk 255, 256.

`Mida peaks see lugu sulle ütlema, kui sa oled tõepoolest süüdi millegi eiramises, mida peaksid teadaolevalt tegema? Millised muudatused tuleks sul teha just praegu?`
