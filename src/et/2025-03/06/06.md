---
title: Moosese ja Mirjami laul
date: 07/08/2025
---

Kogu Egiptuse armee tehti rusuks; mitte keegi ei pääsenud eluga, ka vaarao mitte (vaata Ps 136:15). Egiptlaste jaoks oli see vapustav kaotus ja Jumala rahva jaoks täielik võit. Pole ime, et kogu oma ajaloo jooksul – ning isegi tänapäeval – jutustavad juudid seda lugu.

`Loe 2Ms 15:1–21. Mis on Moosese laulu sisu?`

See laul ülistab Issandat, sest Tema on võimas võitleja, kes võitis oma rahva vastased. Mooses arendab seda teemat isiklikult edasi, kui rõhutab, et Issand, tema Jumal, on ka tema tugevus, kiituslaul ja pääste. Mitte keegi ei ole Tema sarnane, „suur pühaduses, kardetav kuulsusrikastes tegudes, kes teeb imesid“ (2Ms 15:11, NIV).

Kogu Moosese laul räägib Jumalast: sellest, kes Ta on ja mida Ta teeb. Issandat ülistatakse, kiidetakse ja imetletakse Tema silmapaistvate tegude eest oma rahvale. Jumala headus meie vastu toob loomulikult esile tänu ja ülistuse. Tema armastuse väärtustamine on elujõulise vaimuliku elu eeldus. Eriliselt rõhutatakse ja tõstetakse ausse Jumala lõppematut armastust, sest Tema juhib rahvast, keda Ta on lunastanud, ning Tema suunab nad pühasse elupaika. Mooses kuulutab ette, et Jumal rajab pühamu Tema pärisosa mäele (2Ms 15:17), mis on eelvaade Siionile ja Jeruusalemma templile.

Ilm 15:2–4 laulavad lunastatud Moosese laulu ja Talle laulu. Suudad sa ette kujutada, kuidas kõlab taevas Jumala ülistamine Tema suurte ja imeliste tegude eest, Jumala ülistamine Tema õiglaste ja õigete kohtuotsuste eest ning Jumala ülistamine Tema õiguse tegude ja Tema pühaduse eest?

Pööra tähelepanu laulu viimasele lausele: „... kõik paganad tulevad ning kummardavad sinu ette, sest su õiged seadmised on saanud avalikuks.“ Ehk siis, kui kõik Jumala kohtuotsused – eelkõige Tema otsused kurjuse ja rõhumise kohta, mis on aastatuhandeid karistamata – avalikuks saavad, kiidavad kõikidest rahvastest pärit lunastatud Teda nende otsuste eest.

`Immanuel Kant ütles, et kui Jumal on õiglane, siis peab olema mingisugune hauatagune elu. Miks on see ütlus tõene ja kuidas õpime usaldama, et ühel päeval saabub õiglus, millest siin on nii kaua puudus olnud? Kuidas ammutad sina sellest lootusest julgustust?`
