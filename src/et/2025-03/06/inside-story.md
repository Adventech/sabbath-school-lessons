---
title: Misjonilugu
date: 08/08/2025
---

#### Eriline misjonitöö: haiglas

_Loo on kirjutanud Andrew McChesney._

Saksamaal elav vene misjonär Dmitri Bagal leidis end ootamatult misjonipõllult haiglast samal ajal, kui sai ravi kolme healoomulise kasvaja vastu. Ta nägi inimesi kõigilt elualadelt – eelkõige ilmalikke ja kristlusejärgse ajastu inimesi ning mittekristlike maailmareligioonide esindajaid – heitlemas Jumala kohta käivate raskete küsimustega.

Üks patsient sai kuus kuuri keemiaravi ja teda opereeriti Müncheni haiglas. Aga kui vähkkasvaja kuue nädala pärast taas välja lõi, ei näinud arst põhjust seda veel kord eemaldada. Mees ei suutnud selgelt mõelda ega tundnud oma naist peaaegu ära. Naise ainsaks sooviks oli jääda abikaasa viimasteks päevadeks tema kõrvale palliatiivravi osakonnas. Sobival hetkel andis Dmitri sellele naisele Jumalast ja kannatustest rääkiva raamatukese ning palvetas koos abielupaariga. Palve liigutas naist pisarateni.

Hiljem samal päeval andis Dmitri naisele raamatud „Suur võitlus“ ja „Ajastute igatsus“ ning ütles, et need raamatud on temale ja paljudele teistele olnud suureks lohutuseks. Naine tahtis raamatuid saada, aga mitte tasuta. Ta andis Dmitrile 14 eurot, kogu kotis oleva sularaha. Dmitri usub, et nad kohtuvad taas; kui mitte maa peal, siis uuel maal.

Dmitri kohtus ka ühe noormehega, kellel oli mingisugune tundmatu haigus. Noormees oli pärit Iraanist, oli jätnud oma õpingud Suurbritannias ja lennanud Saksamaale ravile. Arstid aga ei suutnud tema haigust diagnoosida. Noormees ei saanud kõndida, niisiis lükkas Dmitri tema ratastooli haiglaõuel peaaegu iga päev. Kuigi noormees polnud kasvanud üles kristlasena, lubas ta Dmitril enda pärast Jeesuse poole palvetada. Kui Dmitri päev päeva järel palvetas, hakkas noormees paranema. Varsti oli ta suuteline seisma ja teiste abil kõndima. Nad suhtlesid omavahel saksa keeles, aga kuna noormees oli õppinud Suurbritannias, andis Dmitri talle ingliskeelse „Suure võitluse“. Dmitri jätkas ka tema pärast palvetamist, pidades kalliks sõnu: „Aga pidage meeles, et teie ei tea ega saa mõõta ustava jõupingutuse tulemusi“ („Colporteur Ministry“, lk 114).

Kahenädalase haiglas viibimise jooksul andis Dmitri inimestele 20 „Suure võitluse“ eksemplari ja muid raamatuid. Ta jagas ka palju QR-koodiga visiitkaarte raamatute allalaadimiseks ning pani raamatuid umbes kümnele haigla avalikule raamaturiiulile.

„Palju seemneid on külvatud ja ma palvetan, et need kannaksid vilja,“ ütles ta. „Me töötame Jumala juhtimisel ja jätame tulemused Tema hooleks.“

_See misjonilugu illustreerib Seitsmenda Päeva Adventistide koguduse misjonitöö ülesannet nr 2 „Mina lähen“ tegevuskavas: „Tugevdada ja mitmekesistada adventkoguduse misjonitööd... rahvagruppide hulgas, kelleni on jõutud vähe või üldse mitte, ja mittekristlikesse usunditesse kuulujate hulgas.“ Rohkemat loe veebilehelt IWillGo.org._
