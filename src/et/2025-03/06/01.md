---
title: Punasest merest läbiminek
date: 02/08/2025
---

### Selle nädala õppeaine

2Ms 12:31–36; Jk 2:17–20; 2Ms 13:1–14:31; Hb 11:22; 2Ms 15:1–21; Ilm 15:2–4.

> <p>Juhtsalm</p>
> „Aga Mooses vastas rahvale: „Ärge kartke, püsige paigal, siis te näete Issanda päästet, mille ta täna teile valmistab! Sest egiptlasi, keda te näete täna, ei näe te edaspidi enam iialgi. Issand sõdib teie eest, aga teie vaikige!““ (2Ms 14:13, 14).

Egiptusest väljaminek on Vana Testamendi aja Jumala rahva värvikaim ja kuulsusrikkaim kogemus. See sündmus on jumalik näide sellest, kuidas Jumal võidutses heebrea rahva vaenlaste üle ja tõi iisraellased võidukalt tõotatud maale. Ühtlasi sümboliseerib see päästet ja lunastust Kristuses.

Inimlikust vaatepunktist võttes olid Iisraeli lapsed meeleheitlikus, lausa ilmvõimatus olukorras, millest nad ise ennast päästa ei saanud. Nende vabastamiseks pidi Jumal midagi ette võtma. Sama lugu on meiega ja patuga: iseenesest oleme lootusetus olukorras. Vajame midagi veel suurejoonelisemat kui Egiptusest väljaminek. Ja me saame selle: Kristuse rist ja see, mida Kristus ristil meie kõigi heaks tegi.

Sündmused alates Iisraeli lahkumisest Goosenimaalt, mida nimetab 2Ms 12. ptk, kuni Moosese lauluni, rõõmurõkatuseni 2Ms 15. ptk-s, on peadpööritavad ja uskumatud. Jumala tunnustähed, imed ja imeline päästmistöö on haripunktis.

Aga isegi need ei kannata võrdlust sellega, mida Kristus meie heaks ristil tegi. Muljetavaldav väljaminek Egiptusest oli pelgalt selle eelvaade.

_Selle nädala õppetükki õppides valmistud hingamispäevaks, 9. augustiks._
