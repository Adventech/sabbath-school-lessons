---
title: Esmasündinute pühendamine
date: 04/08/2025
---

Tõotatud lunastamise ehk vabastamise aeg oli käes. Inimestel oli vaja valmistuda. Nad ei pidanud mitte ainult uskuma, vaid neil tuli ka uskumise kohaselt tegutseda. Põhimõte, mille Jaakobus kirja paneb (küll siinsest täiesti teises kontekstis), on vägagi kohane: „Kas sa suudad mõista, sa tühine inimene, et usk on ilma tegudeta surnud?“ (Jk 2:17–20)

`Loe 2Ms 13:1–16. Jumala arm säästis iisraellaste esmasündinud viimase nuhtluse ajal. Milleks selline püsiv korraldus ja mille tähis peaks see olema tänapäeval meile?`

Jumal valvas halastavalt iisraellaste perekondade üle, keda kaitses veri, kuna nad märgistasid usu läbi oma uksepiidad. Issand andis Moosesele sellise suunise: „Pühitse mulle kõik esmasündinud“ (2Ms 13:2). See seadus kehtis nii inimeste kui ka loomade kohta.

Üks põhimõte selle ettekirjutuse taga on, et kõik kuulub Jumalale, sest Tema on meie Looja ja kõige Omanik: „Issanda päralt on ilmamaa ja selle täius, maailm ja kõik, kes seal elavad“ (Ps 24:1). „Minu on hõbe ja minu on kuld, ütleb vägede Issand“ (Hg 2:8). Iisraellaste esmasündinud poeglapsed olid Jumala õnnistuste uudseviljad, mida Ta neile kinkis; samuti olid nad tunnusmärgiks iisraellaste täielikust kuuluvusest Jumalale ja arusaamast, et kõik nende omandus tuli üksnes Temalt.

Ühtlasi näeme siin lunastamise ehk päästmise mõtet. Esmasündinud pojad säästeti surmast, sest neid kattis veri. Nad lunastati surmast nagu kõik need, kes on Jeesuse verega kaetud. Paulus kirjutab Jeesust silmas pidades nii: „... kelles meil on lunastus, pattude andeksandmine“ (Kl 1:14).

Samal ajal anti eeskirjad selle kohta, kuidas peaks toimuma niisugune pühitsemine, millega tähistati vabastamist Egiptuse orjusest. Loomad ohverdatagu, aga poeglapsed lunastatagu välja (2Ms 13:12, 13, 15).

`2Ms 13:16 räägib sellest, mida pidi rahvas võtma käe peale ja seadma silma ette. Kuidas kujutab see olulist vaimulikku tõde, et vaatamata sellele, kui palju usku meil on, tuleb selle usu kohaselt tegutseda?`
