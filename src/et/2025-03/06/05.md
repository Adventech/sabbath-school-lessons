---
title: Minge usus edasi
date: 06/08/2025
---

`Loe 2Ms 14:13–31. Mida teeb Jumal Iisraeli laste heaks nende usupuudusele vaatamata?`

Kuna Mooses usaldas Jumalat ja Tema Sõna kogu südamest, julgustas ta rahvast. Ta tõi esile neli väga olulist mõtet, kuidas keerulistes olukordades toimida.

1\. „Ärge kartke“ (2Ms 14:13). Esimene üleskutse on usaldada Jumalat, sest ainult nii saab hirmust võitu. Jesaja tuletab meile sama tõde meelde, kui ütleb, et usklikud on Jumala kätes ning Tema tegutseb nende heaks, kui nad peavad Teda oma Jumalaks ja Issandaks: „Ära karda, sest mina olen sinuga; ära vaata ümber, sest mina olen su Jumal... Sest mina olen Issand, su Jumal, kes kinnitab su paremat kätt, kes sulle ütleb: „Ära karda, mina aitan sind!“ (Js 41:10, 13).

2\. „Püsige paigal“ (2Ms 14:13). „Paigal püsida“ tähendab enamat, kui nurisemine lõpetada ja midagi suurt oodata – see tähendab usaldada Jumalat ja oodata kannatlikult Tema võimsat sekkumist, sest Tema hakkab tegutsema.

3\. „Te näete Issanda päästet, mille ta täna teile valmistab“ (2Ms 14:13). Selleks, et meie usk kasvaks, on tähtis ära tunda, et juht ja aitaja on Jumal, ning tuleb olla tänulik Tema tõotatud abi eest. „Näha“ tähendab avada oma silmad (sest uskmatus pimestab). Üksnes Jumal saab anda võidu, julgeoleku ja pääsemise. Jumal on alati meiega, hoolitseb ja pakub õigel ajal seda, mida vaja.

4\. „Issand sõdib teie eest“ (2Ms 14:14). See näitab, mida Jumal hakkab tegema: Ta hakkab isiklikult oma rahva eest võitlema. Kolgata on selle tõsiasja ülim tõestus, sest ristil sai Kristus Saatana üle võidu, et anda meile igavene elu (Jh 5:24; Hb 2:14; Ilm 12:10, 11). Hiljem tunnistasid ka egiptlased, et Issand võitles iisraellaste eest (2Ms 14:25).

Jumala korraldus Moosesele oli selge: „Minge edasi.“ Jumal avas oma tegevuskava samm sammult: (1) Jumala ingel ja pilvesammas siirdusid Iisraeli leeri eest nende taha ja seisid seal, et kaitsta neid Egiptuse vägede eest; (2) usus tuli Moosesel sirutada oma käsi mere kohale; (3) Issand lõhestas vee ja kuivatas merepõhja tugeva tuulega ning (4) selle tulemusena läksid iisraellased turvaliselt läbi mere kuiva maad mööda teisele kaldale. Egiptlased ajasid neid pimesi taga, sest nad ju ei näinud, et Jumal tegi oma rahva heaks midagi erakorralist; see tähendab, nad ei näinud senikaua, kui oli hilja, nagu nende ülestunnistus 2Ms 14:25 väljendab.
