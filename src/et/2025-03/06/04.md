---
title: Punase mere ületamine
date: 05/08/2025
---

`Loe 2Ms 13:17–14:12. Kuidas juhtis Jumal iisraellasi siis, kui nad Egiptusest lahkusid, ja mis sai seejärel?`

Jumalalt Moosesele antud juhiseid järgides lahkusid iisraellased Egiptusest hästiorganiseeritud sõjaväena. Heebreakeelsed sõnad tsabaʹ ja _makhaneh_ kirjeldavad just seda: need tähendavad „sõjaväge“, „üksust“, „leeri“ ja „väehulka“ (2Ms 6:26; 2Ms 7:4; 2Ms 12:17, 41, 51; 2Ms 14:19, 20; võrdle 2Ms 13:18). Rahvas jagati üksusteks ja nad läksid sõjaväena liikvele. Hiljem oli Bileami silmis Iisrael Moabi mägedelt vaadates „leeris oma suguharude kaupa“ (4Ms 24:2).

Ja veel, „Mooses võttis enesega kaasa Joosepi luud“ (2Ms 13:19). See üksikasi on tekstis väga oluline, sest see näitab, et täitus Joosepi usk Jumala tõotusse. Joosep ei kaotanud iial silmist tõotatud maad, kuigi ta elas Egiptuses austatuna ja eelisõigustega. Ta palus tungivalt, et tema luud viidaks Kaananimaale (1Ms 50:24, 25). Ta uskus, et Issand on kindlasti Iisraeliga Egiptuses ja Ta viib nad oma maale, nagu Ta oli lubanud (Hb 11:22). Kui Iisrael jõudis Kaananisse, „matsid nad Sekemisse“ Joosepi luud (Jos 24:32).

Pilvesammas ja tulesammas olid Jumala kohalolu nähtavad märgid; Ta oli oma rahvaga. Issand elas seal ja ka rääkis pilve seest (2Ms 14:24; 4Ms 12:5, 6).

Samal ajal paljastas vaarao oma südame tõelised motiivid. Ta ei olnud hakanud uskuma ega olnud kordagi päriselt kahetsenud. Tema öeldud sõnad, et Jumal teda õnnistaks, olid narrimäng, tõenäoliselt pettus tema enda südames. Ta kogus oma sõjaväe ning nad asusid teele põgenenud orjade kannule. Patt oli selle mehe nii täielikult pimestanud.

Kui rahvas nägi vaarao sõjaväge tulemas, rääkisid nad sõnu ja väljendasid tundeid, mida kostis nende suust rohkem kui korra: „Kas ei olnud siis Egiptuses haudu, et tõid meid kõrbe surema? Miks tegid meile seda, tuues meid Egiptusest välja?“ (2Ms 14:11)

Rahvas oli juba näinud Jumala väe nii võimsat avaldumist, mille hulka kuulus nende oma esmasündinud poeglaste elus hoidmine – ja ikkagi ilmutasid nad hämmastavat usupuudust.

`Mõtle, millal sa seisid viimati silmitsi kohutava olukorraga. Milline oli su esmane reageering: uskumine Jumalasse või usupuudus? Mida pidanuksid sellest olukorrast õppima järgmise korra tarvis (ja küllap selline kord tuleb)?`
