---
title: Minge ja teenige Issandat
date: 03/08/2025
---

Paasapüha öösel tabas jumalik karistus neid, keda veri ei katnud (2Ms 12:1–12). Mitte kedagi ei päästnud tema ametikoht, haridus, ühiskondlik seisus või sugu. Karistus tabas kõiki peresid, vaaraost orjadeni välja, ning ka loomade esmasündinuid. Egiptuse uhkus oli põrmu paisatud.

`Loe 2Ms 12:31–36. Millise veidra palve esitas vaarao ja miks ta justkui annab loa kõikidele lahkuda?`

On huvitav, et kui vaarao laseb heebrealastel minna ja Jumalat teenida, lisab ta palve: „Ja õnnistage ka mind!“

_Ja õnnistage ka mind?_

Miks tema, Egiptuse kuningas, oma rahva jaoks maapealne „jumal“, midagi sellist palub? Kõlab nii, nagu hoomaks ta lõpuks heebrealaste Jumala väge ja sooviks sellest osa saada. Kuidas aga saab Jumal teda õnnistada, kui ta on läbi imbunud vastuhakust, kangekaelsusest, patust ja uhkusest? Jah, ta annab lõpuks nõusoleku, aga mitte alistumisest Jahve tahtele. Hoopis lüüasaamise pärast. Ta ei kahetse – nagu tema hilisem tegevus näitab. Ta tahab lihtsalt peatada hävingu, mis ta riiki laastab.

Vaarao on põlvili surutud. Ja halvimatest halvima nuhtluse traagiliste tagajärgede tõttu annab ta Iisraelile loa Egiptusest lahkuda. Ta lubab nüüd seda, millest keeldus kõigil eelnevatel kordadel, vaatamata kannatustele, mida tema tegevus ta rahvale tõi.

On arusaadav, et Egiptuse rahvaski tahtis väga, et heebrealased ära läheksid. Palun lahkuge, ütlesid nad, või muidu „me sureme kõik“.

Samas hoolitses Jumal selle eest, et iisraellased ei lahkunud Egiptusest tühje käsi, vaid rännakuks vajalike asjadega. Teekond, nagu lõpuks välja tuli, osutus ju oodatust palju pikemaks. Egiptlased andsid juutidele väärtasju ainult selleks, et rahvas kaoks maalt kiiremini, aga tegelikult olid need asjad pikalt välja maksmata tasu iisraellaste sajanditepikkuse orjatöö eest. Kindlasti oli egiptlaste jaoks heebrealaste maalt välja saamise hind piisavalt odav.

`Kui sageli oleme „kahetsenud“ oma tegusid ainult tagajärgede tõttu ja mitte sellepärast, et tehtu iseenesest oli halb? Miks ei ole selline kahetsus õige? Kuidas õppida kahetsema patte, millest me teatud mõttes „pääseme“, vähemasti lühikest aega?`
