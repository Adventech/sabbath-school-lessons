---
title: Rahe, rohutirtsud ja pimedus
date: 24/07/2025
---

`Loe 2Ms 9:13–10:29. Kui edukalt panid need nuhtlused vaaraod meelt muutma?`

Egiptuses oli taevavõlvi ja taeva jumalannaks Nut ning teda kujutati sageli kontrollimas seda, mis taevas ja maa peal sünnib. Osiris oli viljaka maa ja viljakuse jumal. Piiblis seostatakse rahet tihtipeale Jumala kohtuga (Js 28:2, 17; Hs 13:11–13). Selle nuhtluse ajal pidid olema kaitstud need, kes toimetasid oma vara kindlasse kohta varju alla (2Ms 9:20, 21). Iga inimene pandi nüüd proovile: kas ta usub või ei usu Jumala sõna ja tegutseb selle kohaselt?

Jumal teatas, mis eesmärgil Ta vaaraod elus hoidis – et „teha kuulsaks oma nimi kogu maailmas“ (2Ms 9:16). Egiptuse kuningas tunnistas seekord, et oli pattu teinud, kuid muutis hiljem meelt.

Egiptuse tormi-, sõja- ja hävingujumal kandis nime Seth. Teda ja Isist peeti põllunduse jumalusteks. Šu oli õhujumal. Serapis kehastas jumalikku majesteetlikkust, viljakust, tervendamist ja surmajärgset elu. Mitte ükski Egiptuse jumalaist ei suutnud peatada Jumala karistusi (2Ms 10:4–20), sest ebajumalad on tühised (Js 44:9, 10, 12–17).

Vaarao sulased palusid tungivalt, et ta laseks Iisraelil minna, kuid vaarao keeldus taas. Ta pakkus kompromissi, mille Mooses õigustatult tagasi lükkas, sest naised ja lapsed olid jumalakummardamise ja usukogukonna tähtsaks ja lahutamatuks osaks.

Ja lõpuks: Ra oli Egiptuse peajumal, päikesejumal. Thot oli kuujumal. Kumbki neist polnud võimeline valgust andma. Jälle püüdis vaarao tingida, kuid tulemuseta. Egiptust tabas kolmepäevane pimedus, aga seal, kus iisraellased elasid, oli valge. Vahetegemine poleks saanud olla muljetavaldavam.

Ja ikkagi, olenemata löökidest, mis ta rahvale osaks said, otsustas vaarao vastu võidelda ja mitte järele anda. Kuigi me ei tea tema sügavamaid motiive, võis sellest olla mingil hetkel saanud lihtsalt uhkuseasi. Ükskõik kui võimsad olid tõendid, ükskõik kui ilmselge oli toimuv (tema enda sulasedki ütlesid: „Kui kaua on see mees meile püüniseks? Lase mehed minna, et nad teeniksid Issandat, oma Jumalat! Kas sa veelgi ei mõista, et Egiptus hukkub?“ [2Ms 10:7]) ja olenemata sellest, et õige valik oli tema ees, keeldus vaarao pärast väikest kõhklust ikkagi ennast Jumala tahtele allutamast ega lasknud rahval minna.

Vägagi võimas näide sõnadest „Uhkus on enne langust ja kõrkus enne komistust“ (Õp 16:18).
