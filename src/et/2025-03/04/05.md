---
title: Parmud, loomakatk ja paised
date: 23/07/2025
---

`Loe 2Ms 8:16–9:12. Kuidas õpetab see kirjeldus, et Jumala vägi ja au võib avalduda kui tahes võimsalt, aga inimkonnal on ikkagi vabadus Ta tagasi lükata?`

Egituse jumal Uatchit oli soodes ja lodudes elutsevate tiivuliste jumal. Jumal Kheprit (tõusev päike, loomine ja taassünd) kujutati sõnnikumardika peaga. Issand andis hoobi sellistele „jumalatele“. Siin on öeldud (2Ms 8:16–20), et ajal, mil egiptlased kannatasid, olid iisraellased kaitstud. Tõtt-öelda ei puudutanud neid ükski edasine nuhtlus.

See oli Jumala veelkordne katse anda vaaraole teada, et „mina olen Issand keset seda maad“ (2Ms 8:22).

Nüüd hakkas vaarao tingima. Kahtlemata hakkas pinge tõusma. Vaarao oli nõus sellega, et Iisrael kummardab oma Jumalat ja ohverdab Talle, aga ainult Egiptuses (2Ms 8:21). Tema tingimusi ei saanud täita, sest Egiptuses peeti mõningaid loomi pühaks ning ohverdamise pärast oleks hakatud heebrealaste kallal vägivallatsema. Ühtlasi polnud Jumalal Iisraeliga niimoodi plaanis.

Järgmine nuhtlus (2Ms 9:1–7) tabas kariloomi. Egiptuse armastus- ja kaitsejumalannal Hathoril oli ettekujutuse kohaselt lehma pea. Sõnnikujuline jumal Apis oli muistses Egiptuses samuti väga tuntud ja kõrgelt austatud jumalus. Nii sai selle viienda nuhtlusega, kui egiptlaste loomakari suri, tabamuse veel paar peamist jumalat.

Kuues nuhtlus (2Ms 9:8–12) näitas ravikunsti, võlukunsti ja tarkuse jumalanna Isise täielikku lüüasaamist. Samuti näeme, et said lüüa sellised jumalused nagu Sehmet (sõja ja epideemiate jumalanna) ning Imhotep (arstiteaduse ja tervistamise jumal). Nad ei suutnud kaitsta oma kummardajaid. Pilkav oli ka tõik, et nuhtlus vaevas võlureid ja nõidu niivõrd, et nad ei suutnud ilmuda õukonda. See näitas, et nad olid taeva ja maa Looja vastu abitud.

Esimest korda kümne nuhtluse puhul ütleb piiblitekst, et „Issand tegi kõvaks vaarao südame“ (2Ms 9:12). Olgu see fraas nii ebamäärane kui tahes, kaasteksti tervikuna hoomates näitab see veelkord, et Issand laseb meil lõigata Tema eemale lükkamise tagajärgi.

`Vaarao probleem ei olnud intellektuaalne; tal oli õige otsuse langetamiseks piisavalt ratsionaalset tõendusmaterjali. Tegemist oli hoopis tema südame probleemiga. Mida on sel öelda meile – miks peame valvama oma südant?`
