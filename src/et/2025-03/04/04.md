---
title: Esimesed kolm nuhtlust
date: 22/07/2025
---

Kümme Egiptuse nuhtlust olid suunatud Egiptlaste jumalate vastu, mitte egiptlaste vastu. Iga nuhtlus andis hoobi vähemalt ühele jumalusele.

`Loe 2Ms 7:14–8:15. Mis siinsete nuhtluste korral juhtus?`

Jumal andis Moosesele teada, et läbirääkimised vaaraoga on keerulised ja peaaegu võimatud (2Ms 7:14). Jumal aga tahtis ennast vaaraole ja egiptlastele avaldada. Nii otsustas Ta nendega suhelda viisil, mida nad suutnuks mõista. Heebrealastelegi pidi selline vastasseis olema kasuks, sest ka nemad õppisid oma Jumalat paremini tundma.

Esimene nuhtlus oli suunatud Niiluse jumala Hapi vastu (2Ms 7:17–25). Elu Egiptuses sõltus täielikult Niiluse veest. Kus vett oli, seal oli elu. Vesi oli elu allikas; nii leiutasid inimesed endale jumala, Hapi, ja teenisid teda kui eluandjat.

Muidugi on elu Allikaks üksnes elav Jumal, kõige – kaasa arvatud vee ja toidu – Looja (1Ms 1:1, 2, 20–22; Ps 104:27, 28; Ps 136:25; Jh 11:25; Jh 14:6). Vee vereks muutmine räägib elu muutumisest surmaks. Hapi polnud suuteline elu kindlustama ega kaitsma. Üksnes Issanda vägi on võimeline seda tegema.

Siis andis Jumal vaaraole veel ühe võimaluse. Sel korral oldi vastamisi jumalanna Heqetiga, keda kujutati konnana (2Ms 7:26–29 ja 8:1–11). Niilus andis elu asemel konni, kes egiptlasi hirmutasid, keda nad tülkasid ja jälestasid. Nad tahtsid konnadest vabaneda. Täpne aeg, mil nuhtlus lõpetati, näitas, et Jumala vägi oli ka selle nuhtluse taga.

Kolmanda nuhtluse kirjeldus on lühim (2Ms 8:12–15). Siin nimetatud putukaliik (heebrea keeles _kinnim_) jääb ebaselgeks (sääsed, moskiitod, puugid, täid?). Nuhtlus oli suunatud Egiptuse maajumala Gebi vastu. Maa põrmust (siit kumab läbi piibellik loomislugu) tõi Jumal esile sääsed, kes levisid üle kogu maa. Suutmata seda imet jäljendada (ainult Jumal saab elu luua), teatasid võlurid: „See on Jumala sõrm!“ (2Ms 8:15) Vaarao aga keeldus endiselt meelt muutmast.

`Mõtle, kui kõva oli vaarao süda. Jumala üleskutsete korduv tõrjumine tegi selle veel kõvemaks. Mida õpetab see meist igaühele Issanda üleskutsete järjepideva tõrjumise kohta?`
