---
title: Misjonilugu
date: 25/07/2025
---

#### Kummaline ja vaikne maailm

_Loo on kirja pannud Andrew McChesney._

Keegi linnakeses polnud kunagi kristlusesse pöördunud ning linnaelanikud hõõgusid vihast, kui Kokila isa ja veel neli perekonda otsustasid pidada seitsmenda päeva hingamispäeva. Kokila oli 9aastane tüdrukuke ja tema elu muutus jäädavalt.

Kokila ema oli surnud siis, kui tüdruk oli sülelaps, ning ta elas koos isa, nelja vanema õe ja ühe vanema vennaga Lõuna-Aasias.

Isal, vaesunud talunikul, keelati põllul tööl käia pärast seda, kui ta hakkas hingamispäeva pidama. Samuti keelati temal ja teistel hingamispäevapidajatel osta poodidest toitu.

Lisaks sellele teatasid linnakese juhid, et igaüks, kes hingamispäevapidajatega räägib, peab maksma suure summa trahvi.

Selle tagajärjel keeldusid naabrid Kokila ja tema pereliikmetega rääkimast. Kokilagi ei rääkinud oma naabritega. Mitte keegi ei tahtnud trahvi maksta. Kokilal oli olnud palju sõpru ja nüüd kaotas ta nad kõik. Tüdruku jaoks oli see kummaline ja vaikne maailm.

Kui isa keeldus oma usust loobumast, muutusid naabrid vägivaldseks. Nad kargasid vihaselt Kokila koju, kahmasid kokku mööblitükid, riided ja toidunõud ning viskasid need tänavale. Ühtlasi peksid nad isa ja venda.

Üks naaber aga osutus sel pimedal ajal eredaks valguskiireks. Temagi polnud kristlane, aga ta ei kuulunud samasse suurde maailmareligiooni nagu linnakese rahvas üldiselt. Ta aitas Kokila perel riisi osta. Tema rääkis Kokilaga ja maksis hea meelega trahvi linnas kehtestatud reeglitest üleastumise eest.

Seitse aastat elas Kokila sellises kohutavas olukorras. Kolm perekonda, kes olid Kokila isaga samal ajal hingamispäeva pidama hakanud, muutsid meelt ja lahkusid kogudusest. Viiest perekonnast ainult kaks – üks neist Kokila pere – jäi Jumalale ustavaks.

Kokila ei kurtnud kunagi, aga ta nuttis palju. Isa nägi tema pisaraid ja otsustas tütre saata adventistide internaatkooli. Tüdruku jaoks oli see nagu tükike taevast maa peal.

„Õpetajad olid väga lahked ja armastavad,“ meenutas Kokila, kes on nüüd 39aastane ja töötab E. D. Thomase nimelise Kõrgema Keskkooli internaadi sekretärina Thanjavuris, Indias. „Õpetajad rääkisid minuga! Lapsed rääkisid minuga! Nii tore oli, et mul olid jälle sõbrad.“

_Täname sind misjoniannetuste eest, mis toetavad seitsmenda päeva adventistide koole üle kogu maailma. E. D. Thomase nimeline kõrgem keskkool sai osa 2020. aasta kolmeteistkümnenda hingamispäeva annetusest._
