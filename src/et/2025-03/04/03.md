---
title: Kes tegi vaarao südame kõvaks?
date: 21/07/2025
---

`Loe 2Ms 7:3, 13, 14, 22. Kuidas me neist piiblitekstidest aru saame?`

Moosese esimeses raamatus omistatakse Jumalale üheksal korral vaarao südame kõvaks tegemine (2Ms 4:21; 2Ms 7:3; 2Ms 9:12; 2Ms 10:1, 20, 27; 2Ms 11:10; 2Ms 14:4, 8; vaata ka Rm 9:17, 18). Veel üheksal korral öeldakse, et vaarao tegi oma südame kõvaks (2Ms 7:13, 14, 22; 2Ms 8:15, 19, 32; 2Ms 9:7, 34, 35).

Kes tegi kuninga südame kõvaks – kas Jumal või vaarao ise?

On tähelepanuväärne, et Moosese teises raamatus kirjeldatud kümne nuhtluse puhul öeldakse viie esimese nuhtluse juures, et vaarao tegi oma südame kõvaks. Alates kuuendast nuhtlusest aga märgib piiblitekst, et Jumal tegi vaarao südame kõvaks (2Ms 9:12). Kõik see tähendab, et _Jumal tugevdas või süvendas vaarao enda valikut, tema tahtlikku tegevust, nagu Jumal oli Moosesele lubanud teha_ (2Ms 4:21).

Teisisõnu, Jumal saatis nuhtlused, et aidata vaaraol tulla patukahetsusele ning vabastada ta omaenda mõistuse pimedusest ja eksitusest. Jumal ei tekitanud vaarao südamesse uut kurjust; Ta lihtsalt andis vaarao tolle hukatuslike ajede valdusesse. Jumal jättis vaarao ilma jumalikust vaoshoidvast armust ja loovutas ta seega iseenese kurjusele (vaata Rm 1:24–32).

Vaaraol oli tahtevabadus – ta võis valida olla Jumala poolt või vastu – ja ta valis olla vastu.

Õppetunnid on selged. Meile on antud võime valida õige ja vale vahel, hea ja kurja, sõnakuulmise ja sõnakuulmatuse vahel. Alates Lutsiferist taevas, Aadamast ja Eevast Eedenis kuni vaaraoni Egiptuses ja meieni tänapäeval, mistahes maailmanurgas elame, on meie valida kas elu või surm (5Ms 30:19).

Võrdluseks kujutle, kuidas päike paistab armutult või peale ja savi peale. Või sulab, aga savi kõvastub. Päikese palavus on mõlemal juhul sama, aga reaktsioon palavusele on kahesugune, ning tulemus on kahesugune. Toime oleneb materjalist. Vaarao puhul võib öelda, et see olenes ta südamehoiakust Jumala ja Tema rahva vastu.

`Millist/milliseid vaba tahte valikut/valikuid hakkad sa järgmisel päeval langetama? Kui sa tead, mida on õige valida, kuidas valmistud nii ka tegema?`
