---
title: Jumal versus jumalad
date: 20/07/2025
---

`Loe 2Ms 7:8–15. Mida õpime heebrealaste Jumala ja Egiptuse jumalate esimesest vastandamisest?`

Eelseisev võitlus pidi toimuma elava Jumala ja egiptlaste „jumalate“ vahel. Asjaloo tegi hullemaks tõik, et vaarao pidas ennast üheks selliseks jumalaks. Issand ei võidelnud egiptlaste vastu ega isegi Egiptuse vastu, vaid nende jumaluste vastu (egiptlased austasid ühtekokku rohkem kui 1500 jumalat ja jumalannat). Piiblitekst ütleb sõnaselgelt: „... ma mõistan kohut kõigi Egiptuse jumalate üle, mina, Issand“ (2Ms 12:12). Hiljem rõhutatakse sedasama veelkord siis, kui meenutatakse Iisraeli väljaminekut Egiptusest: „Issand mõistis kohut nende jumalate üle“ (4Ms 33:4).

Ilmekas näide kohtumõistmisest Egiptuse jumalate üle oli imetegu kepiga, mis muutus maoks (2Ms 7:9–12). Egiptuses kujutati jumalanna Wadjetit ülessirutunud kobrana (uraeus), mis väljendas suveräänset võimu Alam-Egiptuse üle. Kobra kujutis oli vaarao kroonil ning tähistas tema võimu, jumalikkust, kuninglikkust ja jumalikku volitatust, kuna see jumalanna sülitas oma vaenlaste pihta mürki. Egiptlased uskusid ka, et püha madu näitas vaaraole teed surmajärgsesse ellu.

Kui Aaroni kepist sai madu, mis neelas kuninga silme all kõik teised maod, avaldus selgelt elava Jumala üleolek Egiptuse võluritest ja nõidadest. Vaarao võimsuse embleem vallutati, kuid mitte ainult – Aaron ja Mooses hoidsid seda käes (2Ms 7:12, 15). See esmane vastuseis näitas Jumala väge ja võimu Egiptuse üle. Jumala esindajana oli Moosesel suurem meelevald ja vägi kui „jumal“ vaaraol.

Tähelepanuväärne on seegi, et muistsed egiptlased pidasid pühaks, jumaldasid ja kummardasid madujumal Nehebkaud („seda, kes ohjab vaimu“). Nende mütoloogia kohaselt oli madujumalal suur vägi, sest ta neelas alla seitse kobrat. Nüüd andis Jumal egiptlastele mõista, et ülim vägi ja meelevald on Temal, mitte madujumalal. Pärast sellist jõulist vastuseisu suutsid egiptlased sõnumit kohe ja selgelt mõista.

`Kuidas lubame Issandal olla kõrgem igast oma elus ülemvõimu taotlevast „jumalast“?`
