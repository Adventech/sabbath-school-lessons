---
title: Tähendamissõna kasvavast viljast
date: 25/07/2024
---

`Loe Mk 4:26–29. Millele see tähendamissõna peamiselt keskendub?`

Enamasti on Markuse evangeeliumil paralleelkirjakohad kas Matteuse või Luuka evangeeliumis või mõlemas. Kuid sellel tähendamissõnal puudub paralleelkoht. See on ainult Markuse evangeeliumis. Selle lühida tähendamissõna tulipunktis on kasvamisprotsess. Jeesus märgib, et niimoodi toimib Jumala riik. Inimestel on oma osa, kuid tegelik kasv on Jumala käes. See pole lõputu protsess. Lugu lõpeb järsku viljatera küpseks saamisega. Samamoodi lõpetab Kristuse teistkordne tulek ootamatult meile tuntud maailma ajaloo.

`Loe Mk 4:30–32. Mida tähtsat rõhutab tähendamissõna sinepiivakesest?`

See tähendamissõna rõhutab mõtet, et millestki väga tillukesest kasvab midagi tähelepanuväärselt suurt. Sinepiseemne tavaliseks läbimõõduks on 1–2 millimeetrit. Siin on juttu tõenäoliselt mustast sinepist (_Brassica nigra_), millel on tillukesed seemned (rohkem kui 700 seemet ühes grammis). Kuigi need pole maailma kõige väiksemad seemned, on need küllalt väikesed, eriti võrreldes sellest võrsuva taimega, mis võib kasvada 3 meetri kõrguseks. Jeesus mainib, et linnudki pesitsevad sinepitaime okstel. Viimati öeldu on vihje Ps 104:12-le, samuti vihje Tn 4:7–9-le. Psalm 104 räägib Jumala väest luua maailm ning Taanieli 4. peatükis kujutatakse Nebukadnetsarit suure puuna, mille all said kõik elusolendid varju ja leidsid toitu.

Jeesus toob esiplaanile mõtte, et Jumala riik, mis algas väga väikesest, saab suureks ja muljetavaldavaks. Jeesuse aja inimesed nägid küll ainult tolmust rändjutlustajat Galileast ja Tema järelkäijate käputäit, kuid aeg on näidanud, et Tema armuriik laieneb jätkuvalt üle kogu maailma.

`„Ja seda Kuningriigi evangeeliumi kuulutatakse kogu ilmamaale, tunnistuseks kõigile rahvastele, ja siis tuleb lõpp“ (Mt 24:14). Mõtle, milline nägi „kogudus“ välja siis, kui Jeesus niimoodi kuulutas. Miks on see meie jaoks väga tähelepanuväärne, lausa usku kinnitav ettekuulutus?`