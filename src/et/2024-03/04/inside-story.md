---
title: Misjonilugu
date: 26/07/2024
---

#### 1. osa – Hingamispäevast saab tüliõun

_Loo on kirja pannud Andrew McChesney._

Üks isa Armeenias ei muretsenud, kui ema sai ristitud pärast koosolekuid, mida korraldasid seitsmenda päeva adventistid nende linnakese koolimajas.

Isa ei muretsenud, kui tema tütar Anush hakkas koos õega käima adventistide suvelaagrites. Ta viis nad isegi autoga kohale.

Isa ei muretsenud veel ka siis, kui 17aastane Anush langetas ülikoolis käies otsuse ristitud saada ja adventkogudusega ühineda.

Aga isa ägestus siis, kui ülikoolist helistati ja kurdeti, et Anush ei käinud hingamispäeviti loengutes. Üliõpilased puudusid loengutest mitmesugustel põhjustel ja ülikoolile ei läinud korda, et Anush tahtis hingamispäeva pidada. Probleem oli selles, et teised üliõpilased ei põhjendanud oma puudumisi, aga Anush teatas varjamatult, et tema puudumine kuulus usuvabaduse valdkonda.

„Kui ta ei taha loengutes käia, siis ta ei taha loengutes käia,“ ütles ülikooli asjaajaja isale. „Aga miks ta peab sellest suure numbri tegema? Ta kahjustab ülikooli mainet.“

Isa oli jahmunud. Talle tundus, et tema tütre usk heitis varju kogu perele. Kui tütar koju tuli, noomis isa teda.

„Miks sa pidid seda ülikoolis kuulutama?“ küsis isa. „Sellepärast, et asjad niimoodi on läinud, keelan ma sul kirikus käia.“

Samuti keelas isa tütrel ristimisele minna.

„Mul on vastutus sind kaitsta,“ ütles isa. „Kui saad vanemaks, siis langetad oma otsused ise. Aga praegu olen ma su hooldaja.“

Anush ei vaielnud vastu. Armeenia on suuresti patriarhaalne ühiskond, kus isa sõna on seaduseks. Aga tütar arutles, kust jookseb neljanda ja viienda käsu piir. Kas tal oli võimalik käia kirikus ja samal ajal austada isa? Ta oli Jumala ees otsustanud saada ristitud, aga ta muretses, et isa võib keelata emalgi kirikus käimise, kui tema oma otsuse täide viib. Ema soovitas Anushil oodata. Viivitamise mõttele leidis ema tuge 4Ms 30:4–6, kus öeldakse, et kui tütar annab isakodus elades lubaduse ning ta isa kiidab selle heaks, siis on see Jumala silmis hea. Aga kui tütar annab lubaduse, millele isa on vastu, siis vabastab Jumal tütre tema lubadusest.

„Minu meelest toetab Jumal otsust ristitud saamisega oodata,“ ütles ema.

Anush ootas. Need neli aastat ülikoolis olid rasked. Neiu uskus, et isa oli hea mees, kes tahtis talle parimat. Aga ta igatses ka kirikusse minna ja ristitud saada. Teda rõõmustas kursuseõe ristimine; naine oli õppinud hingamispäeva tundma siis, kui tema keeldus sel päeval õpingutel osalemast. Kursuseõde oli Anushi esimene Kristusele võidetud hing.

Osaga möödunud veerandaasta kolmeteistkümnenda hingamispäeva annetusest avatakse Armeenia pealinnas Jerevanis mõjukeskus, mis on mõeldud Anushi pere taolistele perekondadele. Täname, et aitad oma annetustega evangeeliumi levitada. Järgmisel nädalal: isa muudab Anushi ristimise suhtes meelt.