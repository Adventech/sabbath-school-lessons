---
title: Tähendamissõna külvajast
date: 21/07/2024
---

`Loe Mk 4:1–9. Millistest erinevatest pinnastest on jutt ja mis juhtub, kui seeme neisse langeb?`

Kui inimene loeb evangeeliumidest Jeesuse tähendamissõnu, tahab ta kiirustada Jeesuse antud selgituse juurde. Eks ole see ju niisuguste lugude tulipunkt – õpetada mõnd vaimulikku tõde kristliku elu kohta? Jah, aga mõnikord ei anna Jeesus tähendamissõna kohta mingit selgitust peale põgusa märkuse, et „Jumala riik on selle sarnane“ või „kellel kõrvad on kuulda, kuulgu“.

Järelikult on hea võtta hoog maha ning lihtsalt analüüsida lugu ennast, et tabada suunda, kuhu jutustuse tunnusjooned osutavad. Külvaja tähendamissõnaga niiviisi toimides tulevad esile mitmesugused mõtted. Seeme on kogu aeg sama, aga see langeb nelja erinevasse pinnasesse. Pinnasetüüp mõjutab vägagi seda, mis seemnest saab. Tegelikult koosneb tähendamissõna ühe pideva loo asemel hoopis neljast lookesest, mis kõik räägitakse ükshaaval lõpuni. Iga järgneva looga läheb lõpptulemuseni jõudmiseks kauem aega.

Seemne, mis pudenes tee äärde, sõid linnud kohe ära. „Ja külvamisel juhtus, et osa seemet pudenes tee äärde ning linnud tulid ja nokkisid selle“ (Mk 4:4).

Seemnel, mis kukkus kivisele maale, läheb õnnetu lõpuni jõudmiseks mitu päeva või nädalat; närbumisele aitab kaasa ka kõrvetav päike.

Seemnel, mis kukkus umbrohusele pinnasele, läheb veel kauem, kuni see leiab oma viljatu lõpu – ohakad lämmatavad selle.

Seemnega, mis kukkus heasse mulda, läheb kõige rohkem aega. Eeldatavasti kulub selle valmimiseks kogu aeg, mida vastaval viljal on tavaliselt kasvamiseks vaja.

Kolm esimest lugu räägivad ikaldumisest; üksnes viimane lugu lõpeb edukalt, hea küllusliku saagiga. Lugude pikkus, üha pikenev aeg järjestikuste lookeste puhul ning tõsiasi, et ainult üks lugu räägib õnnestumisest, viitavad kõik ebaõnnestumise ohule, kuid toovad esile ka õnnestumise küllusliku tulemuse.

See tähendamissõna näib viitavat jüngriks olemise hinnale ja selles varjul olevale ohule, kuid ka Jeesuse järel käimise külluslikule tasule.

`Milliseid vaimulikke õppetunde saame veel loodusest õppida?`