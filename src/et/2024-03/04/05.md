---
title: Lamp ja mõõduvakk
date: 24/07/2024
---

`Loe Mk 4:21–23. Millele asetab Jeesus lambist rääkiva tähendamissõna puhul erilise rõhu?`

Jeesuse ajal erinesid tolle piirkonna majad üksteisest suuruse ja ehitusviisi poolest; kõik olenes asukohast ja jõukusest. Majade puhul hakati järgima Kreeka eeskuju – need ehitati nii, et moodustus siseõu –, kuid ehituslikult võisid need olla nii lihtsad kui ka keerukad. Samuti võis Jeesus rääkida talurahva majakestest. Aga ükskõik, kas maja on suur või väike, asi on põhimõttes: ühel päeval saab tõde Jeesusest avalikuks.

Jeesus küsib Mk 4:21 kaks küsimust. Esimene neist eeldab eitavat vastust: „Lampi ei tooda tuppa selleks, et panna seda vaka või voodi alla, ega ju?“ Teine küsimus eeldab jaatavat vastust: „Lamp tuuakse tuppa selleks, et panna see lambijalale, eks ole?“ Jeesus ilmestab oma väidet absurdse, lausa humoorika pildikesega. Lamp on mõeldud valgustama, muidu on see otstarbetu. Mk 4:22 selgitatakse sama tähendamissõna viitega saladustele, mis avalikustatakse. Iga inimene, kelle e-kirjadesse või arvutisse on sisse tungitud, teab, et saladused saavad avalikuks! Kuid Jeesus räägib siin evangeeliumist.

`Loe Mk 4:24, 25. Milline õppetund peitub Jeesuse tähendamissõnas mõõduks olevast vakast?`

Maailma paljudes piirkondades müüakse värskeid tooteid avaturul. Üldiselt on müüjatel vahendid, mille abil müüdava toote kogust mõõta. Sellistel müüjatel on harilikult tavaks lisada müüdavale kaubale pisut juurde, mis aitab ostjal tunda, et teda koheldakse heldelt. Jeesus võtab näite sellest, kuidas hea müüja kostitab ostjaid, ja toob selle kaudu esile tõe suhtes avatud olemise. Kui keegi on avatud ja järgneb valgusele, siis saab ta veel rohkem. Aga kui ta valguse hülgab, siis võetakse ära seegi, mis sai varem antud.

`Kuidas omandada paremini põhimõtet, et millise mõõduga sina mõõdad, sellisega mõõdetakse ka sulle? Mõtle sellele igasuguses suhtlemises kaasinimestega.`