---
title: Tähendamissõnade põhjus
date: 23/07/2024
---

`Loe Mk 4:10–12. Miks õpetas Jeesus tähendamissõnadega?`

Kui lugeda neid salme pinnapealselt, jääb mulje, justkui õpetaks Jeesus tähendamissõnadega selleks, et kõrvalisi isikuid pimeduses hoida. Kuid selline vaade ei kooskõlastu Jeesuse tegevusega mujal Markuse evangeeliumis. Mk 3:5, 6 kurvastab Jeesus usujuhtide kõva südame pärast. Mk 3:22–30 võtab Jeesus kirjatundjate väidet tõsiselt ja selgitab üksikasjalikult, miks nad eksivad. Mk 12:1–12 saavad usujuhid aru, et Jeesuse tähendamissõna rentnikest räägib neist. See hoiatab neid tegelikult, kuhu viib nende vandenõu Tema vastu ja millised kohutavad tagajärjed sellel on. Kui Jeesus poleks nende pärast mures, ei hoiataks Ta neid. Järelikult on vaja Jeesuse sõnu Markuse evangeeliumi 4. peatükis lähemalt uurida, et saada aru, mida Ta nendega mõtleb. Jeesus sõnastab siin ümber Js 6:6, 10.

`Loe Js 6:1–13. Mis siin Jesajaga toimub ja millise sõnumi saab ta Iisraelile esitamiseks?`

Jesaja näeb nägemuses Jumalat templis ning teda jahmatab Jumala ülevus ja tema enda rüvedus. Jumal puhastab Jesaja ja kohustab teda edasi andma vapustavat sõnumit. Sarnaselt Markuse evangeeliumiga erineb see sõnum muudest sõnadest Jesaja raamatus, kus on Jumala rahva jaoks palju lohutavat.

Jesaja 6. peatüki sõnum on mõeldud inimesi ärkvele raputama, et nad pöörduksid oma kurjadest eluviisidest. Markuse evangeeliumis leidub võti Jeesuse sõnade mõistmiseks Mk 3:35. Jeesuse sõnade ja õpetuste mõistmiseks peab inimene tegema Jumala tahtmist (Mk 3:35). See teeb inimesest Jeesuse pereliikme. Need, kes on juba otsustanud, et Jeesust valdab kuri vaim, ei hakkagi kuulama.

Jesaja 6. peatükile viidates ei taha Jeesus öelda, nagu hoiaks Jumal inimesi eemal, vaid inimeste eelarvamuslikud ideed ja südame paadumus takistavad neil tõde vastu võtmast.

See tõde läbib kogu külvaja tähendamissõna. Igaüks valib, milline pinnas olla. Kõik otsustavad ise, kas nad allutavad end Jeesusele või mitte. Lõppude lõpuks teeb igaüks meist valiku.