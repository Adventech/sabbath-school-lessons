---
title: Jeesuse selgitus
date: 22/07/2024
---

Kui Jeesus tähendamissõna lõpetas, ei selgitanud Ta kohe mitte midagi. Mk 4:1 alusel rääkis Jeesus selle „väga suurele rahvahulgale“. Alles hiljem selgitas Ta väiksemale hulgale (Mk 4:10), mida see tähendamissõna tähendab.

`Loe Mk 4:13–20. Kuidas selgitab Jeesus tähendamissõna külvajast?`

Tähendamissõna selgitades toob Jeesus esile loovälised paralleelid, millele viitab loos terve rida üksikasju. Selgitus näitab, et see lugu on vaba mõistujutt, mis viitab küll kohati päris elule, aga mille puhul ei ole iga üksikasi veel tingimata viide.

Jeesus ütleb selgituseks, et seeme on „sõna“. See viitab Jumala Sõnale, konkreetselt Jeesuse öeldule. Jk 1:21 märgib: „Seepärast pange maha kõik rüvedus ja rohke kurjus ning võtke tasaduses vastu sõna, mis teisse on istutatud ja suudab päästa teie hinge.“

Eri pinnased on eri tüüpi kuulajad. Jeesuse selgituse kohaselt kuuleb neist igaüks Sõna; see tähendab, et kõikidesse pinnasetüüpidesse saab seeme külvatud. Aga vastuvõtt on erinev. Teerajal on pind kõva ja linnud nokivad seemne ära. Jeesuse seose kohaselt võtab Saatan tõe ära. Kivisel maal on pisut sügavust. Jeesuse seose järgi on tegemist pinnapealselt pühendunud inimestega; nad ei ole arvestanud jüngriks olemise hinnaga. Umbrohusel alal lämmatab umbrohi seemne ära. Jeesus selgitab, et see kujutab elumuresid ja rikkust, mistõttu Sõna lämbub. Hea maa kujutab aga neid, kes kuulevad Sõna ja võtavad selle omaks, nii et see kasvab ja kannab rikkalikku saaki.

Kõige pikemalt selgitatakse kivist maad ja umbrohurikast mulda. Jeesus toob kivise maaga võrreldavatest kuulajatest rääkides esile vastuolu – nad võtavad Sõna rõõmuga vastu, kuid on jüngrid ainult ajutiselt. Kui algab tagakiusamine, siis nad loobuvad. Umbrohuse mullaga võrreldavate kuulajate puhul on vastupidi. Nad ei loobu mitte raskete aegade pärast, vaid heal ajal, sest Jumala riigi asemel köidavad nende tähelepanu selle maailma asjad. Nende hool ja mure keerleb maailma pakutava ümber.

`Mõtiskle oma elu üle. Kas sinu elukogemusse hiilivad teeraja, kivise maa või umbrohuse mulla tunnusjooned? See võib juhtuda palju peenemalt, kui sa arvad. Mida pead vajadusel teisiti valima, et olukord muutuks?`