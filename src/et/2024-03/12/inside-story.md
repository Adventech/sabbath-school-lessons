---
title: Misjonilugu
date: 20/09/2024
---

#### 9. osa – Võita Armeenia Kristusele

_Selle loo on kirjutanud Andrew McChesney._

Ajal, mil Anush palvetas Armeenias oma isa pärast, palvetas ta ka oma linna 4000 elaniku pärast. Siis hakkas Jumal südameid puudutama.

Pärast ristimist kohtus Anush regulaarselt veel kahe noore naisega, et nende linna pärast palvetada. Siis korraldasid nad seminare ja köitsid mitmekümne noore tähelepanu. Seejärel tellisid nad Euro-Aasia Divisjoni abiga bussid ja viisid 50liikmelise noortegrupi Armeenia vaatamisväärsustega tutvuma. Koguduseliikmed tervitasid noori ja sõbrunesid nendega igas paigas, kus peatuti. Anush nägi, et noored muutusid avameelsemaks ja avatumaks Jumala kohta küsimusi esitama, kui külastasid kodust kaugemal olevaid paiku.

Kui huvi adventsõnumi vastu kasvas, hakkas pastor Anushi kodulinna igal teisel hingamispäeval külastama ning rääkis suhetest, raha-asjadest ja muudel praktilistel teemadel. Vähemalt kahe aasta jooksul osales neil koosolekutel palju inimesi. Isa oli mõjukas ja lugupeetud ning kui temast sai seitsmenda päeva adventist, hakkas see kogu linnarahvale silma. Inimesed hakkasid rääkima usust ja isa otsusest käia kirikus, mis polnud rahvuskirik. Tema ristimine sulatas jää. Selle linna kogudus, mis koosnes enne seitsmest ustavast naisest, kes kogunesid kellegi kodus, on nüüd kolinud üüripinnale, kuhu tuleb igal hingamispäeval kümneid inimesi. Koguduseliikmed ja huvilised kogunevad iga päev veebis, et palvetada. Kavatsetakse osta kirikuhoone.

Praegu töötab isa, kelle nimi on Armen Safaryan, koos oma naise Gayane Badalyaniga ning tütre Anush Safaryaniga nende ettevõttes, kus valmistatakse kolme liiki tofut. Olles ainsaks tofut tootvaks ettevõtteks Armeenias, on seda tutvustanud rahvuslik televisioon ning isal oli võimalus rääkida oma usust, kui küsiti, miks ta tofut valmistab.

Isa on koguduse vanem ja pereteenistuse juht ning tema ja ema, kelle juhtida on koguduse terviseteenistuse osakond, on teiste kirikute silmis väga hinnatud. Isa peetakse musternäidiseks riigis, kus paljud emad ja lapsed käivad ikka veel kirikus ilma abikaasa ja isata. Isa, ema ja Anush tahavad niisugust olukorda muuta. „Vaadake, see normaalne Armeenia mees on adventist,“ ütlevad koguduse juhid, kui nad tutvustavad isa kõneüritustel. „Mehed, te pole üksi. See mees käib hingamispäeval kirikus.“

Anush räägib oma loost kogudustes ja noortelaagrites ning ütleb: „Ära jää rahule ainult sellega, et su abikaasa või isa lubab sul kirikus käia. Anu Jumalat, et ta tuleks koos sinuga.“

_Osaga möödunud veerandaasta kolmeteistkümnenda hingamispäeva annetusest avatakse Armeenia pealinnas Jerevanis mõjukeskus, mis on mõeldud Anushi pere taolistele perekondadele. Täname, et aitad oma annetustega evangeeliumi levitada._