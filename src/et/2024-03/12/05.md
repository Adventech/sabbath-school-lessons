---
title: Jumalast maha jäetud
date: 18/09/2024
---

`Loe Mk 15:33–41. Millised on Jeesuse ainsad sõnad ristil, mis on Markuse evangeeliumis kirja pandud? Mida tähendab Kristuse surm lõplikult meie kõigi jaoks?`

Markuse evangeeliumis kujutatakse risti väga pimeda paigana, nii füüsilises kui ka hingelises mõttes. Üleloomulik pimedus laskub reedel üle Kolgata umbes keskpäevast kuni kella kolmeni pärastlõunal. „Ja kui keskpäev kätte jõudis, tuli pimedus üle kogu maa kuni kella kolmeni pärast lõunat“ (Mk 15:33).

Jeesuse sõnu ristil nimetatakse „hüljatuse karjeks“, kui Ta hüüab palves Jumala poole ja küsib, miks on Ta maha jäetud. Ta kasutab Ps 22:2 sõnu. Samale psalmile viitavad veel Mk 15:24 ja 29, mis näitavad, et Pühakiri täitus Jeesuse surmaga. Isegi inimeste vandenõu korral täitub Jumala tahe.

Jeesuse sõnad ristil edastatakse aramea keeles koos tõlkega. Sõnad „mu Jumal, mu Jumal“ on selles salmis _Eloii, Eloii_ (mis on transliteratsioon arameapärasest vormist _´elahi_). On üsna kerge kuulda, justkui hüüaks Jeesus siin Eelijat (arameapäraselt _´eliyyah_, mis tähendab „Minu Jumal on YHWH“). Selle vea teeb nii mõnigi kohalolija.

Selles tekstilõigus on jahmatavaid paralleele Jeesuse ristimisega (Mk 1:9–11).

| Ristimisel: Mk 1:9–11 | Ristil: Mk 15:34–39 |
| --------------------- | ------------------- |
| Johannes ristib Jeesuse | Jeesuse ristimine (võrdle Mk 10:38) |
| Johannes (kujundlikult Eelija; vaata Mk 9:11–13) | Eelija hüüdmine |
| taevas avaneb | vahevaip käriseb |
| Vaim (pneuma) | Jeesus heidab hinge (expneo) |
| Jumala hääl „Armas Poeg“ | sadakonnaülem ütleb „Jumala Poeg“ |

Neist paralleelidest aimub tõsiasi, et just nagu Jeesuse ristimine (Mk 1. ptk) oli Tema kuulutustöö algus (nagu kuulutas prohvetlikult Tn 9:24–27), nii oli rist Tema kuulutustöö kõrghetk või eesmärk, kui Ta suri lunaks paljude eest (Mk 10:45). Kristuse surm ristil on samuti osa Tn 9:24–27 prohvetikuulutuse täitumisest. Templi vahevaiba lõhkikärisemine (Mk 15:38) räägib ohvrisüsteemi täideminekust, kuna kujund läheb üle tegelikkuseks ning algab uus etapp lunastuse ajaloos.

`Vaatamata inimlikule salanõule täitusid Jumala eesmärgid. Miks peaks see aitama meil õppida, et vaatamata sellele, mis meie ümber toimub, saame ikkagi usaldada Jumalat ning lõpuks valitseb headus?`