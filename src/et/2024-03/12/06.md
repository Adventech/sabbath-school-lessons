---
title: Puhkama pandud
date: 19/09/2024
---

`Loe Mk 15:42–47. Millise tähtsusega on Arimaatia Joosepi sekkumine, eelkõige seetõttu, et Jeesuse jüngreid pole kuskil näha?`

Pärast kõike toimunut juhtub üht-teist „argisemat“. Surnud inimene on ju alati vaja maha matta. Kuid mitu järgnevat toimingut on hingeliselt väga liigutavad või ajaloolises plaanis äärmiselt olulised.

Selles tekstilõigus ilmub Markuse evangeeliumis esmakordselt välja Joosep Arimaatiast. Ta oli Suurkohtu lugupeetud liige ning üks niinimetatud „linnaeliidi“ hulgast. Varaka ja lugupeetud mehena oli ta maavalitseja jaoks tuntud inimene, mis selgitab, kuidas ta söandas minna Pilaatuse juurde ja paluda Jeesuse surnukeha. On liigutav, et Suurkohtu liige tundis sellist huvi Jeesuse matmise vastu. Muide, kus olid samal ajal Jeesuse jüngrid?

Väga tähtis ajalooline üksikasi on siinkohal Jeesuse surma tõendamine. Mk 15:43 kirjeldatakse Joosepi palvet saada Jeesuse surnukeha enda kätte. Kuid Pilaatust üllatas teade, et Jeesus oli juba surnud (Mk 15:44). Seepärast kutsus ta kohale ristilöömise eest vastutava tsentuurio ja küsis, kas Jeesus oli juba surnud. Sajapealik kinnitas, et see oli nii.

Selle seiga tähtsus peitub hilisemates väidetes, et Jeesus ei surnudki ristil, vaid ainult minestas. Tsentuurio vastus Rooma maavalitseja küsimusele lükkab selle väite otseselt ümber. Roomlased ju lõpuks teadsid, kuidas kurjategijaid hukata.

Joosep tõi linase surilina, et Jeesus sellesse mähkida, ning pani Ta keha kaljusse raiutud hauda. See haud oli piisavalt suur, et sinna sisse astuda (Mk 16:5). Joosepile lisaks mainib evangeeliumi kirjutaja kaht naist, kes nägid, kus haud asus: Maarja Magdaleena ja Joosese ema Maarja. Need kaks naist koos Saloomega jälgisid ristilöömist eemalt. Kõik kolm läksid pühapäeva hommikul haua juurde, et – nende kavatsuse järgi – lõpetada Jeesuse võidmine lõhnarohtudega (Mk 16:1).

Miks viidatakse kolmele naisele? Nemad on Mk 16. peatükis kirjeldatava tühja haua nägijad ja seega olulised tunnistajad Jeesuse ülestõusmisest.

`Kui irooniline, et Jeesuse järelkäijad ei ole asja juures, samas kui Suurkohtu liige – sellesama kogu liige, kes Jeesuse hukka mõistis – saab siin „kangelaseks“. Kuidas tagada, et meie ei jääks olulisel ajal tegevusest kõrvale?`