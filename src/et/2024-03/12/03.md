---
title: Tervist, juutide kuningas!
date: 16/09/2024
---

`Loe Mk 15:15–20. Mida teevad sõdurid Jeesusega ja mis tähtsus sellel on?`

Roomlastel oli kombeks vang, keda hukkamiseks ette valmistati, korralikult läbi peksta. Ohver võeti riidest lahti, seoti posti külge ja teda peksti nahkpiitsadega, mille külge oli kinnitatud luu-, klaasi-, kivi- ja naelatükke.

Pärast piitsutamist jätkasid sõdurid, kellele oli tehtud ülesandeks Jeesus hukata, Tema alandamist; nad panid Talle selga purpurkuue, surusid pähe okaskrooni ja nimetasid Teda pilgates juutide kuningaks. Sellist sõdurisalka nimetatakse pataljoniks, kuhu kuulub 200–600 meest.

Selle vaatuse iroonia on lugejale silmanähtav, sest Jeesus on päriselt Kuningas ja sõdurite pilkesõnad kuulutavad tõde. Sõdurid jäljendasid mõnitavalt sõjameeste tervitust Rooma keisrile: „Tervist, keiser, imperaator!“ Seega vihjatakse siin sarnasusele keisriga.

Sõdurid lõbustavad end, „lüües“ Jeesusele pilliroost ridvaga pähe, „sülitades“ Tema peale ja „põlvitades“ austust ahvides Tema ette. Kõnealust kolme tegevust väljendatakse kreeka keeles lihtmineviku vormis. Siinkirjeldatud tekstilõigus kasutatakse seda ajavormi korduva tegevuse väljendamiseks. Sõdurid muudkui löövad Jeesust, muudkui sülitavad Ta peale ja muudkui põlvitavad austust ahvides Ta ette. Jeesus võtab selle kõik vaikides vastu ega reageeri millelegi.

Roomlastel oli tavaks võtta hukkamõistetu enne ristilöömist alasti ja lasta tal oma rist ise hukkamispaika kanda. Nii alandati ja häbistati inimest kogukonna ees läbi ja lõhki.

Kuid juutide silmis oli avalikkuse ees alasti olemine jälestusväärne. Mk 15:20 märgib, et sõdurid võtsid Jeesuselt purpurkuue seljast ja panid Talle omad rõivad ülle. Seega tundub, et tegemist oli mööndusega, mida roomlased sel ajal ja selles kohas juutidele tegid.

Mõtle kogu siinsele irooniale: sõdurid kummardasid Jeesust ja andsid Talle „au“ kui kuningale. Nemad küll mõnitasid sellega Jeesust, kuid tegelikult ongi Jeesus ju Kuningas – mitte üksnes juutide, vaid ka nende oma.

`Need mehed ei taibanud, mida nad tegid. Miks nende teadmatus neid siiski kohtupäeval välja ei vabanda?`