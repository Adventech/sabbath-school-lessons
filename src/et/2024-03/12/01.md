---
title: Kohtualune ja ristilöödu
date: 14/09/2024
---

### Selle nädala õppeaine
Mk 15. ptk; Lk 13:1; Ps 22:19; Jh 20:24–29; Jh 1:1–3; Tn 9:24–27.

> <p>Juhtsalm</p>
> „Ja kella kolme ajal kisendas Jeesus valju häälega: „Eloii, Eloii, lemaa sabahtani?“ – see on tõlgitult: „Mu Jumal, mu Jumal, miks sa mu maha jätsid?““ (Mk 15:34).Selle nädala õppetükki õppides valmistud hingamispäevaks, 21. septembriks.

Markuse evangeeliumi 15. peatükk on kannatusloo tuum. Siin kõneldakse meile kohtupidamisest Jeesuse üle, Tema süüdimõistmisest, mõnitamisest sõdurite poolt, Tema ristilöömisest ning siis Tema surmast ja matmisest. Selle peatüki sündmusi esitatakse teravate, ilustamata üksikasjadena, tõenäoliselt sellepärast, et kirjapanija laseb tõsiasjadel rääkida enda eest.

Kogu peatüki jooksul on oluline osa iroonial. Seepärast on kasulik määratleda selgelt, mis on iroonia.

Iroonia sisaldab tihtilugu kolme osa: (1) kaks tähendustasandit, (2) mis on teineteisega vastuolus või vastanduvad teineteisele, ning (3) mille puhul leidub keegi, kes ei taipa irooniat, ei saa aru, mis toimub, ega tea, et tema on see, kes kannatab tagajärgede all.

Sellel nädalal kõlab valus iroonia Pilaatuse küsimusest „Kas sina oled juutide kuningas?“, mõnitavate sõdurite suust, pilkavast kirjutisest risti küljes, usujuhtide mõnitamisest „Teisi on ta päästnud, iseennast ei suuda päästa!“ ja Arimaatia Joosepi ootamatust ilmumisest. See peatükk on irooniast tulvil, kuid sellegipoolest avalduvad siin võimsad tõed Jeesuse surma ja selle tähenduse kohta.

_Selle nädala õppetükki õppides valmistud hingamispäevaks, 21. septembriks._