---
title: „Kas sina oled juutide kuningas?“
date: 15/09/2024
---

`Loe Mk 15:1–15. Milline irooniline olukord siin tekib?`

Pontius Pilaatus oli Juudamaa maavalitseja 26.–36. aastal pKr. Ta oli südametu juht ning selle maanurga elanikke jahmatas nii mõnigi tema tegu (võrdle Lk 13:1). Juutide korraldatud kohtupidamine Jeesuse üle lõppes surmamõistva otsusega jumalateotuse pärast. Kuid Rooma võimu all olijaina ei saanud juudid enamikul juhtudel inimesi hukata ja seepärast tõid nad Jeesuse hukkamõistmiseks Pilaatuse juurde.

Pilaatuse juures ei nimetata Jeesuse vastu tõstatatud süüdistust, kuid põgusa küsimuse põhjal, mille Pilaatus Jeesusele esitab, on võimalik süüdistus välja selgitada. Pilaatus küsib Jeesuselt: „Kas sina oled juutide kuningas?“ (Mk 15:2). Vana Testamendi päevil võiti Iisraeli kuningaid, seetõttu on kerge väänata sõna _Messias_ („võitud isik“) tähendust ja näha selles kuningale kuuluva austuse taotlejat, seega keisri võistlejat. Järelikult minnakse Suurkohtusse jumalateotuse süüdistusega, ent maavalitseja juurde tullakse mässuõhutamise süüdistusega, mille eest oli karistuseks surmanuhtlus.

Iroonia on selles, et Jeesus on nii Messias kui ka juutide Kuningas. Tema süüdimõistmine jumalateotuses ja mässu õhutamises on ekslik; Teda tuleks hoopis austada ja kummardada. Praegugi käitub Jeesus kuninglikult. Oma vastuses Pilaatusele – „Sina ütled seda“ (Mk 15:2, ESV ning „Uus Testament ja Psalmid“, revideeritud tekst, 3. väljaanne 2018) – ei jaata ega eita Ta öeldut. Ta ei salga ega kinnita seda tiitlit. Sellisest vastusest võib välja lugeda, et Ta on kuningas, kuid tavalisest valitsejast teistsugune (võrdle Jh 18:33–38).

Mk 15:6 toob jutustusse sisse kombe lasta paasapühade ajal vabaks üks vang. Mk 15:9 küsib Pilaatus, kas inimesed tahaksid, et ta laseks neile vabaks „juutide kuninga“, ja kuigi ta võib seda irooniliselt mõelda, tabab iroonia tegelikult teda.

Mk 15:9, 10 uuritakse tajutavat ja tajumatut. Pilaatus tajub, et usujuhid on Jeesuse vastu pöördunud kadeduse pärast, kuid ta ei taju, et rahvalt küsimisega mängib ta ennast usujuhtidele kätte. Nemad kihutavad rahvahulga üles ja karjuvad, et Jeesus löödagu risti. Pilaatus kohkub tagasi. Ristilöömine on nii kohutav viis suremiseks, eriti kellegi jaoks, keda tema peab süütuks. Kui valusalt irooniline on, et paganast maavalitseja tahab Messiat vabaks lasta, ent usujuhid tahavad Ta risti lüüa.

`Mis hoiab sind tagasi rahvahulgale järgnemast, kui surve seda teha on suur?`