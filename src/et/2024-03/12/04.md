---
title: Ristilöömine
date: 17/09/2024
---

`Loe Mk 15:21–38. Milline kohutav ja valus iroonia selles tekstilõigus avaldub?`

Siiani on Jeesus kannatusnädala loos vaikiv ohver, nende inimeste kontrollida, kellele on meeltmööda Tema surm. Kogu Markuse evangeeliumi jooksul oli Jeesus kuni oma kinnivõtmiseni olnud olukorra peremees. Nüüd käitusid teised Temaga nii, nagu tahtsid. Kuigi Ta oli tugev rändjutlustaja, kurnasid Talle osaks saanud peksmine ning toidu ja une puudus Teda niivõrd, et võõras pidi kandma Tema risti.

Ristil võeti Jeesuselt riided seljast, sõdurid said need endale ja heitsid nende jagamiseks liisku (võrdle Ps 22:19). Ristilöömine oli üsna veretu hukkamismeetod. Naelad, mida kasutati inimese kinnitamiseks risti külge (võrdle Jh 20:24–29), löödi tõenäoliselt läbi randme kohe peopesa all, kus ei ole suuremaid veresooni. (Heebrea ja kreeka keeles võib sõna „käsi“ tähistada nii labakätt kui ka küünarvart.) Käelaba enda ülesehitus ei võimalda ristilöömisel kanda keha raskust. Mediaannärv läbib küünarvarre keskosa ning küllap purustasid naelad selle ja käsivarres oli tunda kohutavat valu. Hingamine oli raske. Korralikuks hingetõmbeks tuli ristilöödud ohvritel suruda oma naelutatud jalgadele ja painutada käsivarsi, mis põhjustas jälle piinavat valu. Üks tõenäoline surmapõhjus oli kurnatuse asfüksia ehk lämbumine.

Jeesusele sai ristilöömise ajal osaks kohutav pilge ja alandamine. Markuse evangeeliumile on omane ilmutuse/saladuse motiiv, mispuhul Jeesus tavaliselt manitses inimesi vaikima sellest, kes Ta on. Järelikult ei esine selles narratiivis kuigi sageli tuntud kristoloogilisi nimetusi nagu „Issand“, „Inimese Poeg“, „Kristus“.

Kuid kõnealune võte muutub risti juures. Jeesust ei saa enam varjata. Irooniline on, et just usujuhid kasutavad Jeesuse pilkamiseks selliseid nimesid. Kuidas need mehed küll iseennast hukka mõistavad!

Üks nende pilkav väljaütlemine tuleb eriliselt esile. Mk 15:31 on kirjas ütlus „Teisi on ta päästnud, iseennast ei suuda päästa!“. Väljendades Jeesuse abitust ristil selliste sõnadega, tunnistavad usujuhid, et Ta aitas teisi (kreeka keeles on sel tegusõnal varjundid „päästma“, „tervendama“, „taastama“). Nii möönavad nad – kuigi irooniliselt –, et Ta on Päästja. Iroonia jätkub: põhjus, miks Jeesus ei saa ennast päästa ega kavatsegi seda teha, on selles, et Ta päästis ristil teisi.

`Loe Jh 1:1–3 ning mõtle siis, kuidas kirjeldab loetud tekstilõik sedasama Jeesust, keda siin Markuse evangeeliumis risti lüüakse. Kas mõtiskleme sügavuti selle üle, mida tähendab Kristuse surm meie jaoks?`