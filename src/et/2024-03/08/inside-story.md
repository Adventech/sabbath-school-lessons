---
title: Misjonilugu
date: 23/08/2024
---

#### 5. osa – Kodust saab kirik

_Loo on kirja pannud Andrew McChesney._

Isa pidas oma sõna korraldada hingamispäeval jumalateenistus oma kodus Armeenias. Ta takistas küll emal ja nende tütrel Anushil minna seitsmenda päeva adventistide kirikusse, aga kutsus nad hingamispäeva hommikul elutuppa. Hingamispäevakoolis lugesid nad „Täiskasvanute hingamispäevakooli õppetükke“ ja palvetasid koos. Siis pidas Anush lühikese jutluse.

Sellised jumalateenistused jätkusid mitu kuud. Isa, kes polnud kunagi adventkirikus käinud, võttis jumalateenistusi nii tõsiselt, et kui neile tuli külalisi, kutsus ta nad elutuppa, avas oma Piibli ja ütles: „Tere tulemast meie jumalateenistusele. Täna on hingamispäev, palun olge koos meiega.“ Armeeniapärane see igatahes polnud. Armeenias jätavad peremehed kõik muu ja võõrustavad külalisi. Külalised olid vapustatud ja pidasid aru, mis toimub.

Kui perekond koos jumalateenistust pidas, sai isa aru, et ta ei tunne Piiblit. Perekond luges Matteuse 4. peatükist, kuidas Jeesus vastas Saatana igale kiusatusele sõnadega: „Kirjutatud on.“ See avaldas isale muljet. Ta mõistis, et kui Saatan teda kiusaks, siis ei tunneks ta Piiblit. Sellest päevast peale hakkas ta iga päev Piiblit lugema. Lugedes otsis ta ühtlasi vastust küsimusele, miks tema ja ta pere teenisid Jumalat seitsmendal päeval, laupäeval, kuigi paljud Armeenia kristlased pidasid jumalateenistust nädala esimesel päeval, pühapäeval.

Isa oli vandunud, et Anush ja ema ei lähe enam kunagi adventkirikusse tagasi, ning ta tahtis oma sõna pidada. Anush igatses väga jumalateenistuste järele, aga ta varjas oma tundeid, sest sai aru, et tema kohus oli armastada oma isa ja oodata, millal Jumal ta meeleparandusele toob.

Aga kui Anush sai teada, et adventistide kodukirik nende linnas valmistus hingamispäeval osasaamisteenistust pidama, küsis ta isalt luba minna. Armeenia on suuresti patriarhaalne ühiskond, kus paljud isad langetavad oma leibkonnas otsuseid. „Kas lubad meil osasaamisteenistusele minna?“ küsis Anush.

„Osasaamine?“ ütles isa. „Tead, ma võin sellegi tseremoonia ise läbi viia.“

Keegi ei läinud sel hingamispäeval osasaamisteenistusele.

Siis said isa ja ema vanavanemateks. Anushil oli vanem õde, kes oli abiellunud ja elas eraldi ning tema sünnitas lapse. Ema sai teada, et kogudus oli lapsukese ja kõik teised pereliikmed erilisse palvesse võtnud. „Nad palvetasid meie pärast koguduses ja ma tahaksin viia neile tänuanniks midagi magusat,“ ütles ta isale.

Isa südant puudutas koguduseliikmete headus ning ta lubas Anushil ja emal uuesti kirikusse minna.

_Osaga möödunud veerandaasta kolmeteistkümnenda hingamispäeva annetusest avatakse Armeenia pealinnas Jerevanis mõjukeskus, mis on mõeldud Anushi pere taolistele perekondadele. Täname, et aitad oma annetustega evangeeliumi levitada. Järgmisel nädalal: isa hakkab kirikus käima._