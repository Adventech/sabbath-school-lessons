---
title: Jeesus ja lapsed
date: 19/08/2024
---

`Loe Mk 10:13–16. Mida tegi Jeesus nende heaks, kes tõid lapsed Tema juurde?`

Kuigi muistses maailmas ihaldati lapsi väga (meestekeskses kultuuris eelkõige poisse), ei olnud sünnitamine ega lapsepõlv kerged. Polnud ju tänapäevast arstiabi ning seega oli sünnitamine ema jaoks väga ohtlik. Samuti olid ohustatud vastsündinud, sülelapsed ja mudilased. Paljudes kultuurides oli selliste abitute olevuste kaitsmiseks pahatahtlike jõudude vastu välja mõeldud pärimus­meditsiin ja amuletid.

Lapsed olid küll soovitud, kuid nende ühiskondlik seisund oli madal; tegelikult olid nad ühel pulgal orjadega (Gl 4:1, 2). Kreeka-Rooma maailmas olid puudega või soovimatud lapsed põlu all või visati lausa jõkke. Poisse hinnati tüdrukutest rohkem; mõnikord jäeti pisikesed tüdrukud lageda taeva alla surema. Vahel sellised hüljatud lapsed „päästeti“, kuid vaid selleks, et nad üles kasvatada ja orjaks müüa.

Tundub, nagu poleks jüngrid aru saanud Jeesuse õpetusest Mk 9. ptk-s – võta Jumala riik vastu lapse kombel (Mk 9:33–37). Nüüd noomivad nad inimesi, kes toovad lapsi õnnistamiseks Jeesuse juurde. Võib-olla mõtlevad jüngrid, et Jeesusel ei ole nii lihtsa ülesande jaoks aega.

Nad eksivad. Jeesus nördib. Kogu Markuse evangeeliumis reageerib Jeesus vahel inimeste käitumisele üsna silmatorkaval moel. On õpetlik, et üks Tema tugevaim reageering on inimeste suhtes, kes hoiavad lapsi Temast eemale.

Jeesus nõuab tungivalt, et jüngrid ei takistaks lapsi. Miks? Sest Jumala riik kuulub neile ning see tuleb vastu võtta lapsele omase suhtumise ja vaatenurgaga – küllap viitab Jeesus siin Jumala usaldamisele lihtsalt, tingimusteta.

„Ära lase oma Kristusele mittesarnaneval iseloomul Jeesust valesti esitada. Ära hoia lapsi külmuse ja karmusega Temast eemal. Ära anna neile kunagi põhjust arvata, et taevas ei ole meeldiv koht, kui sina seal oled. Ära kõnele religioonist kui millestki, mida lapsed ei suuda mõista, ega ära käitu nii, nagu ei tohiks nad lapsepõlves Kristust vastu võtta. Ära jäta neile vale muljet, et Kristuse religioon on sünge religioon ja et Päästja juurde tulles peavad nad loobuma kõigest, mis muudab elu rõõmsaks.“ – Ellen G. White, „Tervise teenistuses“, orig lk 43, 44.

`Kuidas saad paremini Jeesust esindada lastele, kes on su ümber?`