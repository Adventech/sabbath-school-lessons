---
title: Jumala kavatsus abielu jaoks
date: 18/08/2024
---

`Loe Mk 10:1–12, samuti 1Ms 1:27 ja 1Ms 2:24. Milline lõks oli peidetud variseride esitatud abielulahutuse küsimusse ja millise õppetunni annab Jeesuse vastus?`

Selles kirjakohas küsivad variserid Jeesuselt, kas mees võib seadusega lahutada oma naisest. Variserid pidasid abielulahutust seaduslikuks. Küsimuseks oli, mis põhjusel. Šammai koolkond oli väidetavalt rangem – ainult lastetuse, materiaalse hooletuse, tunnete tasandil hülgamise või abielulise truudusetuse tõttu. Hilleli koolkond oli palju leebem ning lubas abielulahutust peaaegu igal põhjusel, kuigi nende käest lahutuse saamise protsess oli palju keerukam, mis aitas hoogu maha võtta.

Nii võib tunduda pisut kummaline, et variserid küsivad Jeesuselt üldsõnaliselt, kas abielulahutus on üldse vastuvõetav. Selles küsimuses oli varjatud vandenõu, kuidas ajada Jeesus tülli Heroodes Antipasega, kes valitses Jordanist ida poole jäävat piirkonda, kus Jeesus parajasti asus. Antipas oli end oma naisest lahutanud ja abiellunud oma venna naise Heroodiasega. Heroodes oli Ristija Johannese pea maha raiunud sellepärast, et Johannes noomis teda lubamatu armusuhte pärast (vaata Mt 14:1–12).

Jeesus tõrjub nende küsimuse omapoolse küsimusega, uurides variseridelt, mida Mooses sel puhul teha käskis. Tekstilõik, millele variserid oma vastuses viitavad, on 5Ms 24:1–4, mis kirjeldab üht konkreetset liiki juhtumit ja kõneleb uuesti abiellumisest pärast lahutust. Abielulahutus oli iisraellaste hulgas levinud juba Moosese ajal. 5Ms 24. peatükis kirjeldatud kohtupraktika oli mõeldud naise kaitseks. Kuid Jeesuse ajal oli Hilleli koolkond seda väänanud selleks, et muuta hõlpsamaks abielu lahutamine igasugusel põhjusel. Niisiis kasutati seadust, mis oli mõeldud naist kaitsma, selleks, et naist oleks lihtne kõrvale lükata.

5Ms 24. ptk kohtupraktika üle arutlemise asemel suunab Jeesus pilgu Jumala algsele kavatsusele abieluga, 1Ms 1. ja 2. peatükile. Ta märgib, et alguses tegi Jumal mehe ja naise (1Ms 1:27), kaks inimest. Siis põimib Ta selle tõe 1Ms 2:24ga, et mees jätab maha oma vanemad ja hoiab oma naise poole ning need kaks saavad üheks lihaks. Sellele ühtsuse mõistele rajab Jeesus oma seisukoha abielusideme kohta. Mida Jumal on ühte pannud, seda inimene ärgu lahutagu.

`Mida saab su kogudus teha selleks, et julgustada enda keskel olevaid abielupaare? Kuidas aitad neid, kelle abielu on juba purunenud?`