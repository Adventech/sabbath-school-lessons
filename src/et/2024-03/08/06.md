---
title: „Mida sa tahad, et ma sulle teeksin?“
date: 22/08/2024
---

`Loe Mk 10:46–52. Kuidas käitus Bartimeus siis, kui Jeesus temast mööduma hakkas?`

Markuse evangeeliumis on Jeesus siiani käskinud inimestel (väheste eranditega) vaikida Tema imetegudest ja sellest, kes Ta on. Selles loos saame teada, et kui Jeesus Jeerikost välja tuleb, kerjab üks pime mees teeservas. Saanud kuulda, et tulemas on Jeesus Naatsaretist, hakkab ta kisendama: „Jeesus, Taaveti Poeg, halasta minu peale!“ (Mk 10:47) Vastavalt evangeeliumi ilmutuse/saladuse motiivile võtab rahvahulk endale vaigistaja osa, kuid ei suuda lärmakat kerjust vaikima sundida.

Bartimeus ei heitu ja karjub veel valjemalt: „Taaveti Poeg, halasta minu peale!“ (Mk 10:48). Tema sõnad on ühtaegu usutunnistus, et Jeesus on Messias, ja usaldamine, et Jeesus võib ta terveks teha. Nimel „Taaveti Poeg“ oli Jeesuse ajal kaks tähendust – kuningas, kes astub taas Iisraeli troonile (võrdle Js 11. ptk; Jr 23:5, 6; Jr 33:15; Hs 34:23, 24; Hs 37:24; Mi 5:1–3; Sk 3:8; Sk 6:12), ning keegi, kes peab olema tervistaja ja kurjade vaimude väljaajaja.

Jeesus peatub ja palub pimeda mehe kohale kutsuda. Tähendusrikas on tõsiasi, et pime mees viskab kuue seljast, enne kui Jeesuse juurde tuleb. Pimedad inimesed olid Jeesuse-aegse ühiskondliku redeli madalamas osas koos lesknaiste ja vaeslastega. Sellised inimesed olid allpool elatusmiinimumi ja nende elu oli päriselt ohus. Kuub oli selle mehe julgeolek. Selle seljast heitmine näitab tema usku, et Jeesus teeb ta terveks.

Jeesus ei valmista pettumust. Tõepoolest, igaüks, kes tuleb evangeeliumides Tema käest abi paluma, saab alati abi. Jeesus esitab mehele sama küsimuse, mille Ta küsis Mk 10:36 Jaakobuselt ja Johanneselt: „Mida sa tahad, et ma sulle teeksin?“ (Mk 10:51) Kõhklemata palub pime mees silmanägemist tagasi ning Jeesus täidab kohe ta palve. Pime mees tuleb Temaga teele kaasa.

See lugu lõpetab Markuse evangeeliumis tekstiosa, mis räägib jüngriks olemisest ning mis piiritleb vastavat tekstilõiku koos Mk 8:22–26 kirja pandud teise pimeda mehe tervistamise looga. Need kaks lugu teevad näitlikult selgeks, kuidas jüngriks olemine tähendab näha maailma uute silmadega – mõnikord alguses veidi häguselt, kuid alati järgides Jeesuse juhtimist Tema valitud teel.

`Mil viisil oled sa mõnikord kisendanud: „Jeesus, Taaveti Poeg, halasta minu peale!“? Mis juhtus ja mida sa sellest kogemusest õppisid?`