---
title: Kas te võite juua minu karikast?
date: 21/08/2024
---

`Loe Mk 10:32–45. Kuidas ilmneb neist salmidest jüngrite jätkuv suutmatus taibata nii Jeesuse elutööd kui ka seda, mida tähendab Tema järel käia?`

Jeesus liigub oma teekonnal Jeruusalemmale aina lähemale ning minnes räägib Ta oma jüngritele avameelselt, mis seal toimuma hakkab. Jüngrid ei taha asjade niisugusse käiku uskuda ega seda kuulda. Jeesus räägib oma surmast ja ülestõusmisest lausa jahmatava üksikasjalikkusega. Kuid kui tegemist on millegagi, mida sa kuulda ei taha, siis on väga kerge see kõrvust mööda lasta.

Just nii Jaakobus ja Johannes teevad, kui nad tulevad Jeesuse juurde isikliku sooviga. Jeesus küsib õigustatult täpsemat teavet ning jüngrid ütlevad, et tahavad istuda Tema kirkuses Ta paremal ja vasakul käel. Hõlbus on nende soovi kritiseerida ja jämedaks enesekesksuseks nimetada. Kuid need kaks meest on pühendunud teenima Jeesust ja ilmselt pole nende igatsus oma olemuselt täiesti isekas.

Jeesus püüab süvendada jüngrite arusamist sellest, mida nad taotlevad. Ta küsib, kas nad võivad juua Tema karikat või saada ristitud Tema ristimisega. Tema karikaks saab olema kannatustekarikas Ketsemanis ja ristil (võrdle Mk 14:36ga) ning Tema ristimiseks Ta surm ja maha matmine (Mk 15:33–47). Need sündmused kõrvutuvad Tema ristimisega Mk 1. peatükis.

Kuid Jaakobus ja Johannes ei näe seda. Nad vastavad kähku, et võivad küll. Jeesus kuulutab siis prohvetlikult, et nad joovad tõepoolest Tema karikast ja saavad ristitud Tema ristimisega. Jaakobus oli apostlitest esimene, kes suri märtrisurma (Ap 12:2). Johannes elas apostlitest kõige kauem ja ta pagendati Patmosele (Ilm 1:9). Kuid Jeesus osutab sellele, et aukohad määrab Jumal.

Kuidas reageerivad kaasjüngrid Jeesuse vastusele? Mitte kuigi hästi. Kreeka keeles kasutatakse sama sõna, _aganakteō_ _–_ „pahaseks saama, nördima“ –, nii Mk 10:41 kui ka Mk 10:14, kus Jeesus nördis seetõttu, et lapsi Temast eemal hoiti.

Siis kutsub Jeesus salga kokku, et esitada ühed oma sügavmõttelisimad õpetused. Ta viitab tõsiasjale, et paganate valitsejad kasutavad võimu isiklikuks hüvanguks. Kuid Jumala riigis tuleb võimu kasutada alati selleks, et kaasinimeste meeli ülendada ja neid õnnistada. Jeesus kui Jumala riigi Kuningas näitab teed. Kuidas? Niimoodi, et Ta annab oma elu lunaks – mitte päris see, mida Tema järelkäijad oodanud oleks.

`Mida tähendab , et kristlane on kaasinimeste „sulane“? Kuidas avaldub see põhimõte sinu igapäevases suhtlemises inimestega?`