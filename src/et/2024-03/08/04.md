---
title: Parim investeering
date: 20/08/2024
---

`Loe Mk 10:17–31. Milline ülitähtis tõde usu ja jüngriksoleku hinna kohta avaldub siin igaühele, nii rikkale kui ka vaesele?`

Selle mehe lähenemisviis näitab tema siirust ja lugupidamist Jeesuse suhtes. Ta jookseb Jeesuse juurde, põlvitab Tema ette ja esitab küsimuse, mis on väga tähtis iga inimhinge saatuse mõttes: _Millised nõuded tuleb täita igavese elu pärimiseks?_ Jeesus viitab oma vastuses kümne käsu teisele käsulauale. Taas avaldub mehe idealism, kui ta ütleb, et on neid kõiki juba pidanud, lausa noorpõlvest peale.

Neljast evangeeliumist üksnes Markuse evangeelium märgib, et Jeesus „tundis armastust ta vastu“. Selle mehe idealismis on midagi köitvat. Kuid Jeesus paneb tema siiruse proovile sellega, et palub mehel müüa kõik maha ja järgneda Talle. Mees lahkub noruspäi, sest tal on palju varandust. Tõtt-öelda ei pidanud ta tegelikult käske. Ta astus üle esimesest, sest seadis oma elus esikohale midagi muud peale Jumala. Tema vara oli ta ebajumal.

Seejärel selgitab Jeesus, kui peibutav on rikkus; hõlpsam on nii suurel loomal nagu kaamel minna läbi tillukese nõelasilma kui rikkal inimesel minna taevariiki.

Jeesuse sõnad jahmatavad jüngreid ja nad arutlevad, kes siis üldse päästetud saab. Mk 10:27 tuleb Jeesuse mõttekäigu puänt: „Inimeste käes on see võimatu, mitte aga Jumala käes, sest Jumala käes on kõik võimalik.“

Tundub, et Mk 10:27 oleks ilus koht selle loo lõpetamiseks: sa ei saa oma jõuga taevasse, vaid sa vajad päästetud saamiseks Jumala armu.

Kuid siis pahvatab Peetrus, et tema ja ta sõbrad on Jeesuse järel käimiseks kõik maha jätnud. Jeesus vastab, et see, mida keegi on Tema järel käimiseks maha jätnud, pole midagi väärt võrreldes sellega, mida inimene saab – nüüd ja „tuleval ajastul“.

Iva on selles: Kristuse surmas leiab inimese süü lahenduse ning Kristuse arm ja Tema ülestõusmine annavad jõu kuuletuda Tema korraldustele.

`Loe Rm 6:1–11. Kuidas näitavad need sõnad meie elus Jumala armu tõelisust, mis mõistab meid õigeks ja teeb meist uued inimesed Temas?`