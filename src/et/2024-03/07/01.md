---
title: Jüngrite õpetamine, 1
date: 10/08/2024
---

### Selle nädala õppeaine
Mk 8:22–38; Mt 20:29–34; Jh 12:25; Mk 9:1–50; Ml 3:23, 24; Lk 9:30, 31.

> <p>Juhtsalm</p>
> „Ja Jeesus kutsus rahvahulga koos oma jüngritega enese juurde ja ütles neile: „Kui keegi tahab käia minu järel, siis ta salaku oma mina ja võtku oma rist ja järgnegu mulle“ (Mk 8:34).

Markuse evangeeliumi esimene pool keskendub sellele, kes on Jeesus. Tema mõjuvõimas õpetamine ja imeteod osutavad samas suunas: Tema on Messias. Jutustuse selles olulises pöördepunktis küsib Jeesus jüngritelt, kes Ta nende uskumist mööda on.

Peetrus annab sellele küsimusele selge vastuse ja Jeesus hakkab kohe selgitama, kuhu Tema sammud Messiana Teda viivad – milleks on, nagu me teame, ristisurm.

Markuse evangeeliumi 8. peatüki viimasest osast kuni 10. peatüki lõpuni pöörab Jeesus tähelepanu oma jüngrite õpetamisele Tema teekonna osas. Neis peatükkides kuulutab Ta ette risti. Seejärel annab Ta jüngritele mitmesuguseid juhiseid. Need mõjusad õppetunnid on tänapäevalgi asjakohased.

Evangeeliumi see osa algab ja lõpeb kahe erineva pimeda mehe tervendamisega – üks tervendamine on Markuse evangeeliumi 8. peatüki keskosas ja teine Markuse evangeeliumi 10. peatüki lõpus. Need imeteod, „järjehoidjad“, toovad väga teravalt esile, et jüngriks olemisse kuulub vaimulik pilk sellest, kes on Jeesus ja kuhu Ta läheb. Just nagu Tema õpetused tekitasid raskusi kaheteistkümnele jüngrile 2000 aastat tagasi, nii seavad need Jeesuse tänaseid jüngreid jätkuvalt silmitsi Jeesuse järel käimise tohutu hinnaga ja tuluga.

_Selle nädala õppetükki õppides valmistud hingamispäevaks, 17. augustiks._