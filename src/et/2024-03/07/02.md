---
title: Näha selgelt
date: 11/08/2024
---

`Loe Mk 8:22–30. Miks läks Jeesusel vaja kahte puudutust, et pime mees terveks teha, ja mida see kirjapanek õpetab?`

Evangeeliumid annavad teada, et Jeesus tegi terveks mitu pimedat inimest. Lisaks siinsele tekstilõigule Mk 8. ptk-s, tehakse terveks pime Bartimeus, nagu annab teada Mk 10:46–52. Matteus räägib kahest pimedast mehest (Mt 20:29–34) ning Johannese evangeeliumi 9. peatükk jutustab loo sellest, kuidas Jeesus tegi terveks pimedana sündinud mehe, kel tuli end Siiloa tiigis pesta.

Kuid lugu Markuse evangeeliumi 8. peatükis on ainulaadne. Sellest on juttu üksnes Markuse evangeeliumis ning see on Jeesuse ainus imetegu, mille puhul läheb täieliku tervenemise saabumiseks vaja kahte tegevust. Loo osaks on liigutav pisiasi, et Jeesus võtab mehel käest kinni ja viib ta külast välja. On lausa tajutav Tema kaastunne mehe puude suhtes.

Kuid miks kaks puudutust? Kuna tegemist on ainsa imega, mis nõuab kaht tegevust, on ilmne, et asi pole Jeesuse väe puudulikkuses. Palju tõenäolisem on, et Jeesus jutustab oma teoga tähendamissõna, mis näitab ilmekalt, kuidas mõnikord võtab vaimuliku pilgu avanemine aega. Seesama juhtus Jeesuse jüngritega. Kogu tekstilõik, Mk 8:22–10:25, algab ja lõpeb pimeda mehe tervendamisega. Praegu uuritavas osas annab Jeesus oma jüngritele erilise õppetunni Tema peatse surma kohta. Jüngritel on arusaamisega raskusi, isegi kui Jeesus neile korduvalt oma surmast kõneleb. Nägemise taastamisest saab taipliku jüngerluse kujund.

Õpetajad armastavad küsimusi. Sageli on need võti, mis avab õpilase arusaamise. Markuse evangeeliumi 8. peatüki kõnealune tekstilõik on raamatu murdepunkt. Seda väidet kinnitavad kolm tunnust. Esiteks, Jeesus esitab oma jüngritele küsimusi selle kohta, kes Ta on; enne seda hetke pole Ta nii teinud. Teiseks, Peetrus on esimene inimene, kes kuulutab, et Jeesus on Messias, olemata seejuures kurjast vaimust vaevatud. Kolmandaks, vahetult pärast oma olemuse paljastamist, hakkab Jeesus selgitama, kuhu Ta läheb – ristile.

Miks keelab Jeesus oma jüngreid kellelegi öelda, et Ta on Messias? See näib olevat vastuolus Jumala riigi rajamisega. Ent Jeesuse ajal oli „Messial“ poliitiline, Rooma valitsust kukutav varjund. Jeesus ei kavatsenud hakata selliseks messiaks; seepärast kutsus Ta üles oma olemuse suhtes vaikima.

`Millise õppetunni saame sellest loost nende kordade tarbeks, kui on tähtis, et me jätaksime midagi ütlemata, ükskõik kui tõsi see olla võib?`