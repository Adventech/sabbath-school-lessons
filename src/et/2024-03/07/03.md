---
title: Jüngriks olemise hind
date: 12/08/2024
---

`Loe Mk 8:31–38. Mida õpetab Jeesus siin Kristuse järel käimise hinna kohta?`

Jüngrid on jõudnud Jeesusega suhtlemises olulisse pöördepunkti. Nüüd nad teavad, et Ta on Messias. Markuse evangeeliumi lugeja on teadnud seda raamatu algusest peale (Mk 1:1) ja nii on tal olnud eelis tihtipeale segaduses jüngrite ees.

Kui Jeesus esimest korda jüngritele kutse esitas, ütles Ta, et teeb nad inimeste püüdjaiks (Mk 1:17). Siis ei olnud juttu raskustest. Kuid nüüd, mil jüngrid teavad päriselt, kes Jeesus on, avaldab Ta neile oma töö eesmärgi – et Ta peab tingimata palju kannatama, saama hüljatud ja tapetud, ning siis tõuseb Ta kolme päeva pärast taas üles.

Need on rabavad teadaanded. Peetrus, kes äsja tunnistas, et Jeesus on Messias, viib Ta kõrvale ja noomib Teda, et Ta üldse niimoodi räägib. Kõike seda öeldakse kaudses kõnes, kuid ühtäkki annab evangeeliumi kirjutaja edasi Jeesuse sõnad – sõnad, mida Peetrusel on kindlasti valus kuulda. Jeesus nimetab Peetrust Saatanaks ja käsib tal enda teelt kõrvale astuda, sest sellised mõtted ei ole kooskõlas Jumala tahtega.

„Peetruse sellised sõnad ei pakkunud abi ega lohutust katsumusetunnil. Need ei olnud kooskõlas Jumala armuplaaniga kadunud maailma heaks. Peetrus ei soovinud näha risti Kristuse töös. Peetruse sõnad kõnelesid vastu enesesalgamisele, mida Kristus tahtis oma järelkäijatele õpetada.“ – Ellen G. White, „Ajastute igatsus“, orig lk 415.

Jeesuse järelkäijaid kutsutakse üles minema samas sihis nagu Tema – võtma rist ja järgnema Talle. Ristilöömine oli õelaim, alandavaim ja hirmutavaim hukkamisviis Rooma impeeriumis. Igaüks tahtis ristist pääseda. Miks pidanuks siis keegi tahtma võtta endale risti Jeesusele pühendumise sümbolina?

Jeesus selgitab siin nii jüngriks olemise hinda kui ka selle tohutut väärtust. Kristliku usu paradoks on, et oma elu kaotades sa leiad selle. Hoopis mõttetu on aga saada kasuks kogu maailm, kuid jääda ilma igavesest elust. Misjonär Jim Elliott pani selle 28. oktoobril 1949. aastal oma päevikusse väga kaunilt kirja: „Ei ole rumal inimene, kes annab ära selle, mida ta ei suuda hoida, et saada asemele see, mida pole võimalik kaotada.“

`„Kes oma elu armastab, see kaotab selle, ja kes oma elu vihkab selles maailmas, see hoiab selle igaveseks eluks“ (Jh 12:25). Kuidas oled kogenud nende sõnade tõepärasust?`