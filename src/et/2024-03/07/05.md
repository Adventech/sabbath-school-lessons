---
title: Kes on suurim?
date: 14/08/2024
---

`Loe Mk 9:30–41. Mis on teistmoodi Jeesuse teises ettekuulutuses oma surma ja ülestõusmise kohta (võrdle Mk 8:31ga)? Samuti, mille üle jüngrid vaidlevad ja millise näpunäite annab Jeesus?`

Esimeses ettekuulutuses viitab Jeesus neile, kes Teda põlgavad ja Ta tapavad. Teises ettekuulutuses osutab Jeesus tõsiasjale, et Ta reedetakse. Reetjat ei ole sel korral välja toodud, kuid Juudase tuvastamise tõttu (vaata Mk 3:19) teab lugeja juba, kes see on. Taas viitab Issand sellele, et Ta tapetakse ja Ta tõuseb kolme päeva pärast üles. Kuid näib, et jüngreid huvitavad selle ettekuulutuse üksikasjad veelgi vähem, kui esimesel korral. Soovimatud uudised ei tekita arutelu.

Mk 8:27 oli Jeesus Galilea järve põhjaosas, Kaisarea Filipi lähistel. Mk 9: 30 rändab Ta läbi Galilea ja Mk 9:33 tuleb Kapernauma. Niisiis polegi keeruline jälgida Tema teekonda põhjast lõunasse. Ent Ta astub Kapernauma sisse üksi, sest kaksteist jüngrit jäävad maha. Majas pärib Ta neilt, mida nad teel arutasid. Keegi ei vasta, mis on kindel märk sellest, et küsimus on ebamugav – peaaegu nagu siis, kui lapsed tabatakse teolt, millest nad teavad, et see on vale. Nad on väidelnud selle üle, kes on suurim. Kuigi vähesed on valmis seda möönma, on küsimus sellest, kes on suurim, niisugune, millele igaüks mõtleb. Kuid Jumala riigis pööratakse see mõte pea peale.

Jeesus reageerib probleemile kahes osas. Esiteks ütleb Ta selgelt välja, et see, kes soovib olla esimene (suurim), peab saama sulaseks. Siis ilmestab Jeesus oma mõtet tegevusega. Tõenäoliselt seisis ligiduses laps, kes kuulas pealt. Jeesus võtab lapse ja toob ta jüngrite keskele. Küllap on laps ehmunud. Kuid siis Jeesus kaisutab last ja too rahuneb. Jeesus õpetab, et kes võtab vastu lapse, see võtab vastu Tema. Ja kes võtab vastu Tema, see võtab vastu Tema Isa. Nii on kõige väiksem laps seotud Jumala endaga.

Johannes esitab küsimuse eemalseisjate kohta ja Jeesus annab olulise õppetunni, et need, kes ei ole meie vastu, on meiega. Issand kinnitab, et nende abistamine kristlikus teenimises, olgu või väheses, ei jää taevas märkamata.

`Milline on Piibli ettekujutus suurimaks olemisest, vastandina maailma ettekujutusele? Kumma poole sina püüdled?`