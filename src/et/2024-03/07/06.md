---
title: Terve mees põrgus
date: 15/08/2024
---

`Loe Mk 9:42–50. Mis seob ühte selles tekstilõigus olevad Jeesuse õpetused?`

Esmapilgul võib see kirjakoht näida mitmesuguste õpetuste kogumina, mille Jeesus on korrapäratult kokku pannud. Ent lähemal vaatlusel ilmneb, et iga järgmine õpetus on märksõnade kaudu seotud eelmisega. Tekstilõik keerleb kolme põhimõiste ümber, mis juhivad lugejat samm-sammult edasi – „ajab patustama“, „tuli“ ja „sool“.

Esimene õpetus räägib „neist pisukestest“ ja viitab uutele usklikele. Õpetajatele ja juhtidele antakse Jumala riigis vastutus hoolitseda vastpöördunute eest erilise hoolega, sarnaselt Vana Testamendi korraldusega hoolitseda vana-aja ühiskonna nõrgimate eest – lesknaiste, vaeslaste ja võõramaalaste eest. Jeesus kõneleb poeetilise liialdusega, et parem oleks merre uppuda kui „ahvatleda patule üks nendest pisukestest“ („Uus Testament ja Psalmid. Revideeritud tekst“, 2018).

Sõnapaar „ahvatleb patule“ viib selle tekstilõigu pikima õpetuse juurde. Lugeja ees seisab kaks mõistatust. Esiteks, kas Jeesus õpetab päriselt, et inimene raiugu maha käsi või jalg või kiskugu välja silm? Teiseks, kas Ta õpetab, et on olemas igavesti põlev põrgu? Esimese küsimuse vastus on ei. Jeesus ei õpeta sandistamist – see ei sobinuks judaismiga kokku (võrdle 5Ms 14:1, 1Kn 18:27, 28). Issand kasutab oma seisukoha väljendamiseks hüperbooli ehk poeetilist liialdust. Kui käe, jala või silma kaotamine on kohutav, siis patu tegemine peaks kristlase jaoks olema palju suurem katastroof!

Ka teine küsimus saab eitava vastuse – ei, Jeesus ei õpeta, et igavesti põlev põrgu on olemas. Kust me teame? Esiteks, selles tekstilõigus on üks naljakas tahk. Kujuta ette inimesi, kes lähevad taevalinna ühe silma või ühe jala või ühe käega. Siis vaata inimesi, kes lähevad terve ihuga põrgusse. Kas ei peaks olema vastupidi? Terve inimene põrgus? See on koomika. Selline naljategemine nii tõsise teema juures paneb nägema, et Jeesus selgitab oma seisukohta hüperboolide abil. Pattu tuleb suhtuda nii tõsiselt, et parem oleks kaotada jalg, käsi või silm kui teha pattu.

Mis puutub igavesse põrgusse, siis on igavesed põrgutule tagajärjed, mitte tuli ise. „Sest nõnda on Jumal maailma armastanud, et ta oma ainusündinud Poja on andnud, et ükski, kes temasse usub_, ei hukkuks_, vaid et tal oleks igavene elu“ (Jh 3:16, rõhuasetus lisatud). Hukkaminejad ei põle igavesti, küll aga hukkuvad nad igaveseks – vahe on väga suur!