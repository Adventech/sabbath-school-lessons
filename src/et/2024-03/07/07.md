---
title: Toetav Mõte
date: 16/08/2024
---

Loe Ellen G. White’i raamatust „Ajastute igatsus“ peatükke „Teenimisorus“ ja „Kes on suurim?“, orig lk 426–446.

„Enne au on alandus. Taeva silmis on suur selline tööline, kes Ristija Johannese kombel on Jumala ees alandlik. Kõige lapselikum jünger on Jumala töös kõige tõhusam. Taevased olevused saavad töötada koos inimesega, kes ei püüa ülendada ennast, vaid päästa hingi.“ – Ellen G. White, „Ajastute igatsus, orig lk 436.

„Kõiges, mida meil on teistest rohkem – olgu haridust või südameharitust, iseloomu õilsust, kristlikku kasvatust või vaimulikke kogemusi – peame mõtlema sellele, et oleme ainult vahendajad, kes kasutavad oma võimeid teiste heaks. Kui oleme tugevad, peame toetama nõrkade käsi. Auinglid, kes pidevalt näevad Isa palet taevas, rõõmustavad võimalusest teenida Tema kõige nõrgemaid lapsi. Värisevad inimhinged, kellel on palju ebameeldivaid iseloomujooni, on inglite erilise hoolitsuse all. Inglid on alati seal, kus neid kõige enam vajatakse: inimese juures, kellel on kõige rängem võitlus iseendaga ja kelle ümbrus on masendavaim… Selles teenistuses ühendavad Kristuse tõelised järelkäijad oma jõud.“ – Samas, orig lk 440.

**Küsimused aruteluks:**

`1. Loe veelkord Mk 8:27–29. Kui sageli tunnistad sa kaasinimestele, et usud Jeesust Kristusena?`

`2. Milline on õige tasakaal Kristusega mäetipul osaduse kogemise ja all tasandikul kaasinimeste vajaduste teenimise vahel?`

`3. Arutlege klassis, kuidas vastata küsimusele suurimaks olemisest kolmapäevase osa lõpus. Mismoodi erineb sinu hinnangul see, kuidas näeb suurust maailm ja kuidas Jumal? Nimeta inimesi, keda maailm peab suureks, aga Jumal võib-olla mitte. Ja vastupidi: kes võib olla Jumala meelest suur, aga keda maailm eirab või isegi põlgab? Kuidas räägib selline erinevus meile, kui kõverdunud ja väänatud on tegelikult maailma ideaalid?`

`4. Kuidas õppida pattu pidama millekski nii tõsiseks, et eelistad pigem – nagu Jeesus ütles – olla sant kui teha pattu?`

---

  
Annetus >> kohalik kogudus [toeta.advent.ee](https://toeta.advent.ee/)  
  
Päikeseloojang 21.03