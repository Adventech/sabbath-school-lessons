---
title: Mägi ja rahvahulk
date: 13/08/2024
---

`Mk 9:1–13. Mida nägid Peetrus, Jaakobus ja Johannes ühel õhtul Jeesusega koos olles?`

Jeesuse ennustus Mk 9:1, et mõned siin koos Temaga seisjatest ei maitse surma enne, kui näevad Jumala riigi tulnud olevat väega, täitub mõne päeva pärast, kui Ta kutsub Peetruse, Jaakobuse ja Johannese endaga ning viib nad kõrgele mäele. Mäel võtab Ta nende silme ees taevariigi hiilgava kuju.

Eelija ja Mooses taevariigist tulevad ja jutlevad Jeesusega. Luukas märgib, et nad rääkisid Jeesuse eluotsast (kreeka keeles _exodos_), sellest, mis Tal Jeruusalemmas tuli täide viia (Lk 9:30, 31). Niisiis on see hiilgav vaatepilt seotud Jeesuse peatse ristisurmaga (võrdle Mk 9:9). See peaks andma jüngritele lootust siis, kui nad näevad Tema ristilöömist.

Järgmisel hommikul mäest alla tulles küsivad kolm jüngrit Jeesuselt Eelija eelneva tuleku kohta. Ilmselt on see ettekujutus seotud ootusega, et Eelija ilmub uuesti enne Messia tulekut (võrdle Ml 3:23, 24). Jeesus vastab, et Eelija on juba tulnud, viidates Ristija Johannesele. Nii nagu inimesed tapsid Johannese, nii sureb Jeesus nende käe läbi, kuid Ta tõuseb kolmandal päeval üles.

Pärast seda aulist ööd, vaatepilti mäetipul, ootab neid ees kurb kaos (vaata Mk 9:14–29). Üheksa jüngrit on kokku puutunud kurjast vaimust vaevatud poisiga, keda nad ei suuda terveks teha. Kui Jeesus nähtavale ilmub, jooksevad kõik Tema juurde. Loos kirjeldatakse kurja vaimu meelevallas olevat last. Jeesus tundub kulutavat üpris palju aega, uurides kurja vaimuga seestumise üksikasju. Isa jaoks saab juttu liiga palju ja ta pahvatab: „Aga kui sa midagi võid – tunne meile kaasa ja aita meid!“ (Mk 9:22)

Jeesus tabab kohe ära kahtlusenoodi. Issanda vastus kõlab umbes nii: „Mida sa sellega mõtled: „Kui sa võid?““ (Mk 9:23). Äkitselt tabab isa justkui välgunool taevast ja ta näeb, et probleem pole üksnes ta pojal – tema probleemiks on uskmatus. Ja tema uskmatuse tõttu ei pruugi poeg terveks saada. Meeleheitel isa annab ennast Jeesuse halastuse hoolde mälestusväärsete sõnadega „Ma usun, aita mind mu uskmatuses!“ (Mk 9:24). Jeesus teeb poisi terveks.

`Millistes olukordades (kui üldse mingisugustes) on sul tulnud kisendada „Ma usun, aita mind mu uskmatuses!“? Mida neist kogemustest õppisid?`