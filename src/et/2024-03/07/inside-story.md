---
title: Misjonilugu
date: 16/08/2024
---

#### 4. osa – Toiduvalik vallandab tüli

_Loo on kirjutanud Andrew McChesney._

Ühel hingamispäeval tulid Anush ja ema kirikust koju ning said teada, et isa oli kavatsenud maal piknikku pidada. „Läheme grillima,“ ütles ta.

Anush meenutas, kuidas iisraellased olid reedel, enne kui hingamispäev algas, valmistanud hingamispäevaks toidu (2Ms 16. ptk), ja pidas endamisi aru, kas hingamispäeval grillimine oli hea mõte. Ta ütles nii: „Ei, isa, see ei ole hea plaan. Ma ei söögi liha.“ Temast oli saanud taimetoitlane.

Isa jättis piknikumõtte sinnapaika, aga ta ei adunud ikkagi, et Anush enam liha ei söö. Järgmisel päeval valmistas ta pühapäevaseks lõunasöögiks kana ja ulatas tütrele tüki. „Isa, ma ei söö liha,“ ütles Anush. Nüüd sai isa aru ja ärritus. Tema meelest oli ebanormaalne liha mitte süüa.

Järgmisel päeval keelas isa Anushil ja emal nende linna kodukirikus toimuvale palvekoosolekule minna. Kui nad mõlemad vastu vaidlesid, paiskas isa vihaselt välja ränga pettumuse, mis oli tal adventistide vastu kogunenud. Ta kritiseeris Piiblis olevat üleskutset tuua kümnist ja annetusi (Ml 3:8–10). „Kümnis ja annetused on äri,“ ütles ta. „Te toetate paljast äritegevust.“ Isa nimetas adventkirikut välismaa grupeeringuks ja süüdistas neid kavatsuses hävitada Armeenia. Ta kõneles teravaid sõnu Anushi eluviisi vastu. „Täna sa ütled „ma ei söö liha“ ja homme sa ütled „ma ei vaja isa“,“ ütles ta.

Anush istus vaikselt ja palvetas endamisi. „Mida peaksin ütlema, Issand?“ Iga kord, kui isa kõneles Jumala või koguduse vastu, Anush palvetas: „Sellega ei kõneta ta mind. Sellega kõnetab ta Sind. Sinu kohus on vastata.“ Ta meenutas Rm 2:4, kus öeldakse, et „Jumala heldus tahab sind juhtida meelt parandama“. Anush tajus, et Jumala heldus hõlmas ka tema isa. Ta palvetas: „Ma ei saa teha mitte midagi muud kui oma isa armastada.“

Isa oli väikese toidupoe omanik. Kui ta jättis leti taha ema või Anushi, ei müünud nad alkoholi ega sigarette. Kuigi isa sõimas neid, tundis ta end hukkamõistetuna. „Eks ole, te mõtlete, et mina olen paha ja teie olete head, sellepärast et mina müün alkoholi ja sigarette ja teie ei müü?“ küsis ta. „Ma olen parem kristlane kui teie. Tänasest päevast peale hakkan mina tegema hingamispäevast jumalateenistust. Te ei tohi enam kirikusse minna. Ma hakkan ise jumalateenistusi pidama.“

Sellega jutt lõppes. Anush läks oma tuppa ja ema järgnes talle. Mõlemad olid rabatud. „Mida me teeme?“ küsis ema.

Anush pani ette isaga koostööd teha niikaua, kui ta ei lähe Piibliga vastuollu. „Isa ütles, et me peame hingamispäeval kodus jumalateenistust,“ ütles tütar. „Ta ei ole meilt Piibleid ära võtnud. Ta lausa austab hingamispäeva. Ootame hingamispäevani. Kui ta oma sõna peab, siis peame hingamispäeva kodus koos temaga. Kui ta oma sõnad unustab, siis palvetame ja vaatame, kuidas Jumal meid juhib.“

Osaga möödunud veerandaasta kolmeteistkümnenda hingamispäeva annetusest avatakse Armeenia pealinnas Jerevanis mõjukeskus, mis on mõeldud Anushi pere taolistele perekondadele. Täname, et aitad oma annetustega evangeeliumi levitada. Järgmisel nädalal: isa lubab Anushil ja emal kirikusse minna.