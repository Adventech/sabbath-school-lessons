---
title: Maised kohustused ja taevased tulemused
date: 28/08/2024
---

`Loe Mk 12:13–27. Mis siin toimub ja milliseid tõdesid Jeesus õpetab?`

Usujuhid püüavad tabada Jeesust milleltki, mida saaks kasutada Tema hukkamõistmiseks nii Rooma maavalitseja kui ka rahva silmis. Selles võitluses tõstatatakse küsimus maksude maksmisest. Tol ajal ja tolles paigas tähendanuks maksude maksmisest keeldumine vastuhakku Rooma maavalitsejale, seega rasket kuritegu.

Jeesuse vastus anda keisrile, mis kuulub keisrile, ja Jumalale, mis kuulub Jumalale, hoidis Teda lõksu sattumast, kuid võimaldas ka usklikke targalt juhendada nende kohustustest valitsuse suhtes. „Hoides pihus rooma münti, millel oli keisri nimi ja kujutis, kinnitas Jeesus, et Rooma võimu all elades tuleb sellele maksta ka nõutud toetust kõiges, mis polnud vastuolus Jumala tahtega. Neil tuli olla rahumeelsed riigikodanikud, kes olid ometi esmajärjekorras kuulekad Jumalale.“ – Ellen G. White, „Ajastute igatsus“, orig lk 602.

Järgmisena tuleb küsimus surnute ülestõusmisest. Saduserid olid preestrite rühmitus, kes tunnustasid Pühakirjana ainult viit Moosese raamatut. Nad ei uskunud surnute ülestõusmist. Jeesusele esitatav sündmustik oli tõenäoliselt oletuslik. Jutt käis seitsmest vennast ja ühest naisest. Moosese seaduses oli kirjas, et kui suri mees, kellel ei olnud poegi, siis tuli tema vennal perekonna omandi säilitamiseks abielluda lesega ning sellest abieluliidust sündinud lapsi sai ametlikult pidada surnud mehe omaks (5Ms 25:5–10).

Ülestõusmise doktriini usaldusväärsust kahjustada püüdes osutavad saduserid moraalsele dilemmale – kelle abikaasa on naine ülestõusmisel. Jeesus tõrjub nende väite tagasi kahes järgus; Ta viitab Pühakirjale ja Jumala väele. Esmalt kirjeldab Ta Jumala ülesäratavat väge ja näitab, et taevas ei abielluta. Siis kaitseb Ta ülestõusmise doktriini, võttes aluseks 2Ms 3:1–22, kus Jumal osutab tõsiasjale, et Ta on Aabrahami, Iisaki ja Jaakobi Jumal. Jeesus annab mõista, et selle põhjal äratatakse nad üles; nad ei saa jääda surnuks, kuna Jumal on praegu surnud olevate esiisade Aabrahami, Iisaki ja Jaakobi Jumal.

`Kui keegi sinult küsiks: „Kas sa tunned Jumala väge?“, siis mida vastaksid ja miks?`