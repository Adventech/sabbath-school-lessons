---
title: Võidukas sissesõit
date: 25/08/2024
---

`Loe Mk 11:1–11 ja Sk 9:9, 10. Mis siin toimub?`

Pool sellest loost kuulub kirjeldusele, kuidas Jeesus saadab kaks jüngrit lähedal asuvasse külla eeslit tooma, et Ta saaks looma seljas Jeruusalemma sisse sõita. Miks pühendatakse nii palju aega selle kirjeldamisele?

Vastus on kahekihiline. Esiteks näitab see Jeesuse prohvetlikku väge, tõstab Tema linna saabumise väärikust ja seostab selle Jumala tahtega. Teiseks seondub see tahk loos Sakarja kirjapanduga (Sk 9:9, 10), kus antakse teada, et kuningas sõidab Jeruusalemma eesli seljas. See meenutab Saalomoni sissesõitu Jeruusalemma eesli seljas (1Kn 1:32–48), kui Adonija püüdis trooni endale haarata ning Taavet andis korralduse, et Saalomon tuleb kohe kroonida.

„Viissada aastat enne Kristuse sündimist kirjutas prohvet Sakarja need sõnad. Sakarja prohvetikuulutus pidi nüüd täituma. Tema, kes nii kaua oli keeldunud kuninglikest auavaldustest, oli tulemas Jeruusalemma Taaveti trooni tõotatud pärijana.“ – Ellen G. White, „Ajastute igatsus“, orig lk 569.

Jeruusalemm asub umbes 740 meetrit merepinnast kõrgemal künklikul maal. Jeesuse ajal elas linnas ligikaudu 40 000–50 000 inimest, kuid paasapühade ajal paisus see arv suuremaks. Linna pindala oli umbes 250 aakrit, millest Templimägi võttis enda alla umbes 37 aakrit. Templi kaunis kompleks kõrgus üle linna.

Jeesus sisenes linna idast; ta laskus alla Õlimäelt ning läbis tõenäoliselt Kuldse värava, mis viis Templimäele (see värav on nüüd tellistega kinni müüritud). Terve linn oli Tema tulekust elevil, igaüks tundis ära selle sümboolse teo tähenduse. Jeesust saatev rahvahulk hüüdis _hoosanna_; see sõna tähendas algselt „päästa nüüd“, kuid omandas lõpuks tähenduse „kiitus Jumalale“.

Vaikimisaeg, mida Jeesus oli Markuse evangeeliumis enamasti nõudnud, on möödas. Nüüd siseneb Jeesus avalikult Jeruusalemma, kasutades teada-tuntud kuninglikku sümboolikat. Ta astub templisse, kuid kuna on juba hiline aeg, vaatab Ta lihtsalt ringi ja läheb siis koos kaheteistkümne jüngriga Betaaniasse puhkama. Päev, mis võinuks muutuda märuliks või mässuks, lõpeb Tema jaoks hoopis rahuliku puhkamisega. Kuid järgmine päev on teistsugune.

`Mõte sõita linna eesli seljas viitab alandlikkusele. Miks on alandlikkus väga tähtis omadus, eriti kristlaste jaoks? Millega on meil risti valguses uhkustada?`