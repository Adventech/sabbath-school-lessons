---
title: Kes ütles, et sa võid nii teha?
date: 27/08/2024
---

`Loe Mk 11:27–33. Mida usujuhid Jeesuse puhul vaidlustavad ja kuidas Ta vastab?`

Päev pärast seda, kui Jeesus templi puhastab, astuvad usujuhid Talle templiõues vastu küsimusega, millise volitusega Ta päev varem tegutses. Nad ei püüa teada saada tõtt, vaid proovivad Teda lõksu meelitada. Juhul, kui Ta ütleks, et Tal on volitus Jumalalt, eitaksid nad, et maalt pärit lihtsal puusepal oleks selline volitus. Kui Ta tunnistaks, et Tema volitus on inimlik, heidaksid nad Ta kõrvale kui narri.

Kuid Jeesus näeb nende lõksu läbi ja ütleb, et vastab nende küsimusele juhul, kui nad vastavad Tema küsimusele. Ta küsib, kas Ristija Johannese ristimine oli Jumalast või inimestest. Kohe näevad juhid, et nemad on lõksu püütud. Kui nad ütleksid, et Jumalast, siis ütleks Jeesus: „Miks te teda ei uskunud?“ Kui nad ütleksid, et inimestest, siis oleks neil hirm rahva ees. Nii nad valetavad ja ütlevad, et ei tea. See annab Jeesusele võimaluse keelduda vastamast nende esitatud küsimusele.

`Loe Mk 12:1–12. Mida teeb Jeesus pärast vastusest keeldumist ning millist mõju see avaldab?`

Jeesus räägib tähendamissõna viinamäest, selle omanikust ja rentnikest, kellele omanik põllu rendib. Jeesuse räägitud lugu sarnaneb paljuski mõistukõnega viinamäest, mis on kirjas Jesaja raamatu 5. peatükis, kus Jumal esitab süüdistuse truudusetule Iisraelile. Kõik, eelkõige usujuhid, tunnevad paralleeli ära.

Selle loo sündmused liiguvad väga ebaharilikku rada pidi, kuna rentnikud keelduvad omanikule andmast ainsatki osa viinamäe viljast. Nad hoopis kohtlevad tema sulaseid halvasti ja tapavad nad. Lõpuks saadab omanik oma armastatud poja lootuses, et rentnikel on tema vastu aukartus. Kuid ei. Imelikul kombel mõtlevad nad, et kui nad tapavad poja, siis saavad nad viinamäe endale. Nende ebaloogilisus rabab ja neile osaks langev kohtuotsus on õigustatud.

Oma looga annab Jeesus usujuhtidele pühaliku hoiatuse selle kohta, kuhu nende sammud suunduvad. Niisuguses valguses on Tema tähendamissõna armastav eelhoiatus. Veel pole hilja ennast muuta ja vältida kindlat karistust. Osa juhte kahetseb tulevikus, muutub ja võtab Jeesuse vastu. Teised mitte.