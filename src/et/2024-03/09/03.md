---
title: Neetud puu ja puhastatud tempel
date: 26/08/2024
---

`Loe Mk 11:12–26. Milline tähtsus on siinkirjeldatud sündmustel?`

Tulles hommikul Betaaniast, mis oli Jeruusalemmast pisut kaugemal kui kolm kilomeetrit, tundis Jeesus nälga. Märganud viigipuud, millel olid lehed, läks Jeesus puu juurde, et leida tõenäoliselt veidi varajasi vilju. Sellist tegevust poleks saanud pidada varastamiseks, sest Vana Testamendi seaduse kohaselt võis inimene näljakustutuseks võtta söödavat ligimese põllult või viljapuuaiast (3Ms 19:9; 3Ms 23:22; 5Ms 23:26). Kuid Jeesus ei leidnud vilja ja ütles puule: „Ärgu keegi enam iialgi söögu sinust vilja!“ (Mk 11:14) Jeesus käitus siin väga võõristavalt, kuid see, mis kohe järgnes, oli veel rabavam.

Järgnev toimub tõenäoliselt paganate eesõues, kus müüdi ohvriloomi (Kaifas oli sellega hiljuti algust teinud). Jeesus puhastab eesõue müüjatest, nii et rahumeelsed jumalateenijad saaksid tagasi tulla. Tema tegevus vastandub avalikult templikorralduse eest vastutavate isikute omale.

Ebapüha sagin ajendab Jeesust siduma kaht Vana Testamendi tekstilõiku karmiks etteheiteks. Ta nõuab, et tempel oleks palvekoda kõigi rahvaste jaoks (Js 56:7), rõhutades paganate kuulumist nende hulka. Siis ütleb Ta, et juhid on muutnud templi röövlikoopaks (Jr 7:11). Seejärel lahkub Jeesus oma jüngritega selle jahmatava päeva lõpul linnast (Mk 11:19).

Järgmisel hommikul linna tagasi tulles (vaata Mk 11:20–26) üllatab jüngreid tõsiasi, et viigipuu on juurteni ära kuivanud. Juhtunut selgitades esitab Jeesus õppetunni palvest ja andeksandmisest. Mida see kõik tähendab?

Need kolm lugu moodustavad Markuse evangeeliumi neljanda võileivaloo (vaata 3. õppetükk). Selliste lugude puhul muudavad iroonia väga silmatorkavaks sarnased tegelased, kes käituvad täiesti vastandlikult, või vastandlikud tegelased, kes käituvad sarnaselt. Antud loos on viigipuu ja tempel sarnased. Jeesus neab puu, aga puhastab templi; tegevus on vastandlik. Kuid iroonia on selles, et usujuhid kavandavad nüüd Jeesuse tapmist ning see tegevus lõpetab templiteenistuse tähtsuse, kuna templiteenistus täitub Jeesuses.

`Mida on sul vaja lasta Jeesusel oma elus puhastada? Kuidas see toimub?`