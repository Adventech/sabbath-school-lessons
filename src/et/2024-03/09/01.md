---
title: Jeruusalemma vastuolud
date: 24/08/2024
---

### Selle nädala õppeaine
Mk 11. ptk; 1Kn 1:32–48; Sk 9:9, 10; Js 56:7; Jr 7:11; Mk 12:1–34.

> <p>Juhtsalm</p>
> „Ja kui te olete palvetamas, siis andke andeks, kui teil on midagi kellegi vastu, et ka teie Isa taevas annaks teile andeks teie eksimused“ (Mk 11:25).

Markuse evangeeliumi 2. ja 3. peatükis on kirjeldatud viit vastuolu Jeesuse ja usujuhtide vahel (vaata 3. õppetükk). Selle nädala õppetükis, mil Jeesus saabub Jeruusalemma, satub Ta usujuhtidega kuuel korral vastuollu. Need kaks vastuolude komplekti justkui tähistavad Jeesuse maapealse kuulutustöö algust ja lõppu. Kumbki komplekt käsitleb kristliku elu tähtsaid teemasid. Jeesuse näpunäited, olgugi väitluse kestel antud, aitavad juhendada usklikke nii usu aluspõhimõtetes kui ka igapäevase elukogemuse argiteemades.

Usujuhid tulid, et astuda Jeesusele vastu, ajada Ta segadusse ja alistada, kuid neil ei õnnestunud see kordagi. Osa käesoleva nädala õppetükist analüüsib, mis paneb inimesi vastanduma Jumalale, ning osa kaalutleb, mida saavad kristlased teha eelarvamuste murdmiseks ja Vaimu kutset tõrjuvate südamete kõnetamiseks.

Jeesuse tegevus, mida kirjeldatakse Markuse evangeeliumi 11. peatükis, toimub Jeruusalemmas paasapühade ajal (märts-aprill). Markuse evangeeliumi 11.–16. peatükk annavad ülevaate pisut rohkem kui nädalast; lugude jutustamise kulg on märgatavalt aeglustunud. Kümme esimest peatükki kirjeldavad umbkaudu kolme ja poolt aastat. Aeglustumine osutab aga viimase vaatuse tähtsusele.

_Selle nädala õppetükki õppides valmistud hingamispäevaks, 31. augustiks._