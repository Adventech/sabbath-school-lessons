---
title: Misjonilugu
date: 30/08/2024
---

#### 6. osa – Unenägu muudab isa elu

_Loo on kirja pannud Andrew McChesney._

Anush oli aastaid palvetanud, et isa tuleks Jumala juurde. Pärast seda, kui isa lubas temal ja emal hingamispäeviti jälle kirikusse minna, hakkas Anush veel innukamalt palvetama, anudes Jumalat, et Ta ilmutaks ennast isale. „Mina ei taha olla selles loos vahendajaks. Mine minust mööda,“ palvetas ta. „Räägi Sina isale unenägude, nägemuste või sõprade kaudu. Tahan vaid, et ta pääseks.“

Neiu andis olukorra Jumala kätte. „See on Sinu ja tema vaheline asi,“ ütles ta.

Siis nägi isa unenäo. Isa nägi unes, et Armeenias sadas nende naabruses oleva linna peale tuld. Ta nägi mõningaid inimesi ringi jooksmas ja karjumas ning teisi, kes olid rahulikud ja laulsid. Isa oli hämmastunud. Ta kõneles oma unenäost Anushile ja emale.

Umbes samal ajal vaatas Anush veebijutlust Pühast Vaimust ja rääkis sellest isale. „Jutlustaja ütles, et Püha Vaimu tuli kaitseb meid põrgutule eest,“ ütles neiu. „Kui sa saad Püha Vaimu tuld, siis ei hirmuta sind tuli maailma lõpus.“

Midagi murdus. Isa sai aru, et hirmunud inimestel unenäos ei olnud Püha Vaimu ja nad kartsid põrgutuld, samas kui rahulikud inimesed ei kartnud, sest nad olid saanud Püha Vaimu tule. Talle meenus loetust, et Püha Vaim laskus tuvi kujul Jeesuse peale Tema ristimisel (Mt 3:16).

„Mul on vaja ristimisele minna,“ ütles isa.

Aga need sõnad kõlasid tema kõrvus kummaliselt, kuigi olid tulnud tema enda suust. Armeenia tunneb uhkust selle üle, et oli esimene riik, kes võttis aastal 301 pKr omaks kristluse, ning paljude armeenlaste meelest on nende kohus olla kristlane. Neid ristitakse väikelapsena, mitte täiskasvanuna. Nüüd polnud isa kindel, mida teha.

„Sul on Piibel,“ ütles Anush. „Loe sealt. Vastaku Piibel su küsimustele. Juhtigu Piibel sind õigesse kogudusse.“

Isa luges Piiblit veel suurema õhinaga. Ühel päeval küsis üks sõber talt, miks ta nii püüdlikult Piiblit loeb. „Kas see on asi, millega kiidelda?“ uuris sõber. „Kui Jeesus tuleks homme, kas sa ütleksid Talle: „Ma olen lugenud Piiblit“? Kas sellest aitab?“

Küsimus rabas isa. Ta värises üle kere. Veidi aega hiljem, kui ta oli sõbra kodust lahkunud ning istus üksi autos, hüüdis ta kogu südamest Jumala poole. „Kui Jeesus tuleks homme, mida ma Talle ütleksin?“ palvetas isa. „Kui Jeesus päriselt tuleb, siis mida ma talle ütlen?“

Ta läks koju ja rääkis emaga. „Ma tulen järgmisel hingamispäeval koos sinuga kirikusse.“

Aga isa ei tahtnud tulla selle linnakese kodukirikusse, kus käis koos seitse naist. „Läheme teise linna kirikusse,“ ütles ta.

Sellest hingamispäevast peale hakkas isa käima igal nädalal kirikus jumalateenistusel.

Osaga möödunud veerandaasta kolmeteistkümnenda hingamispäeva annetusest avatakse Armeenia pealinnas Jerevanis mõjukeskus, mis on mõeldud Anushi pere taolistele perekondadele. Täname, et aitad oma annetustega evangeeliumi levitada. Järgmisel nädalal: isa ristitakse.