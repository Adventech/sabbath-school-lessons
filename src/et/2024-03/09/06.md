---
title: Suurim käsk
date: 29/08/2024
---

`Loe Mk 12:28–34. Millise sügavmõttelise küsimuse esitab sõbralik kirjatundja ja millise topeltvastuse annab Jeesus?`

Siiamaani on usujuhid Markuse evangeeliumis enamasti Jeesuse suhtes vaenulikud, välja arvatud üksikud erandid. Eelkõige käib see Jeruusalemma kohta, kus Jeesus on juhtkonnale vastu astunud templiteenistuse küsimuses, mis on judaismi kese. Pidades silmas Jeesuse vastu valitsevat vaenu, peab kirjatundja, kes kuulab arutelu ja väärtustab Jeesuse vastuseid, olema seega aus ja julge. Kergem olnuks lihtsalt eemal seista ja vaadata, isegi neil, kelle poolehoid kuulus Jeesusele. See mees aga ei tee nii.

Kirjatundja tungib oma küsimusega otse religiooni südamesse, kui tahab teada, milline käsk on kõige tähtsam. Jeesus vastab lihtsuse ja selgusega, tsiteerides Shema’t, 5Ms 6:4, 5 kirjas olevat judaismi usutunnistust. Suurim käsk, ütleb Jeesus, on armastada Jumalat kogu oma südamega, hingega, mõistusega ja jõuga – see tähendab kogu oma olemusega. Jeesus annab kirjatundjale rohkem, kui too palus, lastes tal kuulda ka teist kõige tähtsamat käsku. Ta tsiteerib taas Vana Testamenti, sedakorda 3Ms 19:18 – armasta oma ligimest nagu iseennast.

Mõnikord arutlevad inimesed, kuidas on võimalik käsu korras armastada. Moosese viiendas raamatus oleva käsu kultuurikontekst aitab selgust saada. Siinne kõnepruuk on samasugune nagu iidsetes kahe poole vahelistes lepingutes ning mõiste „armastama“ viitab lepingu nõuetele ustav olemisele, nende ustavale täitmisele. See ei välista lepingupoolte vahelise sügava kiindumuse olemasolu, kuid keskendub palju rohkem tegevustele, mis näitavad ustavust.

Kirjatundja oli aus, nägi Jeesuse vastuses selgust ja lihtsust ning ütles selle ka välja. Võib ette kujutada teiste kirjatundjate kulmukortsutusi, kuna aus kirjatundja kuulutas Jeesuse vastuse paikapidavust; keegi teine polnud valmis seda tegema. Ütlemisega, et see mees pole kaugel Jumala riigist, kinnitab Jeesus samuti, et kirjatundja vastas ausalt. „Pole kaugel“ ei tähenda „oled kohal“. Kirjatundja vajas endiselt arusaama sellest, kes Jeesus on, ja pidi Talle järgnema – astuma järgmise sammu usuteel.

`Kuidas õpime armastama Jumalat ja oma kaasinimest nagu iseennast?`