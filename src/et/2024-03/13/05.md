---
title: Maarjale ilmumine ja teistele ka
date: 25/09/2024
---

`Loe Mk 16:9–20. Mida lisavad need salmid ülestõusmisloole?`

Peaaegu igal salmil Mk 16:9–20 on paralleelkohad mujal Uues Testamendis – Maarja Magdaleena näeb Jeesust haua juures (Mt 28:1, 9, 10; Jh 20:11–18; võrdle Lk 8:2); kaks meest näevad Teda küla lähedal (Lk 24:13–35); üksteist on kokku kogunenud (Mt 28:16–20; Lk 24:36–49; Jh 20:19–23).

Esimene inimene, kes kohtus elava Jeesusega, oli Maarja Magdaleena (Jh 20:11–18). Teised naised nägid Teda samuti (Mt 28:8–10). Väärib märkimist, et naised olid esimesed inimesed, kes kohtusid ülestõusnud Issandaga. Antiikmaailmas ei olnud naise tunnistusel kuigi palju kaalu. Kui lugu oleks välja mõeldud, oleks palju suurema tõenäosusega nimetatud esimeste tunnistajatena mehi. Kuid kohtumine ei toimu meestega, lähimate jüngritega, vaid ühe naisega. Tema läheb jüngritele häid sõnumeid rääkima, kuid üldsegi mitte üllataval moel ei usu jüngrid tema öeldut. Suure tõenäosusega oli põhjuseks see, et lugu tundus ulmeline, ning kahjuks ka seetõttu, et Maarja oli naine.

Jeesuse ülestõusmisloo pooldajad on pidanud tõsiasja, et naised kohtusid Jeesusega esimesena, võimsaks tõendiks selle loo tõepärasusest.

`Mis toimub Mk 16:14, mis oleks mõttetu juhul, kui see lugu oleks väljamõeldis?`

Loomulikult, kui jüngrid oleksid selle loo valmis sepitsenud, siis miks pidanuks nad seadma ennast nii halba valgusse? Jeesusel tuli neid noomida nende „kõva südame“ pärast. Evangeeliumides kirjutatu, alates Jeesuse Jeesuse kinnivõtmisest kuni Tema ülestõusmise järgsete ilmumisteni, näitab Ta järelkäijaid üpris halvas valguses. Jüngrid põgenevad, salgavad, ei suuda uskuda ja nii edasi. See oleks mõttetu, kui lugu olnuks välja mõeldud.

Jüngrite hilisem julge ja vankumatu kuulutus ülestõusnud Kristusest ning lootus, mida see igaühele toob, on see-eest võimas tõend nende väidete paikapidavusest.

`Kuidas kaitsta ennast kahtluse ja uskmatuse vaimulikku lõksu langemast? Miks peame end iga päev siduma ülestõusnud Kristusega?`