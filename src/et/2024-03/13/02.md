---
title: Rõõm ülestõusmisest
date: 22/09/2024
---

`Loe Mk 15:42–16:6. Mis siin juhtub ja miks on see lugu ülestõusmise sündmuste juures väga oluline?`

Kõik evangeeliumikirjutajad on sama meelt, et Jeesus suri päeval, mida nad nimetasid „valmistuspäevaks“ (Mt 27:62; Mk 15:42; Lk 23:54; Jh 19:14, 31, 42). Enamik kommenteerijaid mõistab selle all aega neljapäeva päikeseloojangust kuni reede päikeseloojanguni. Jeesus suri reedel hilisel pärastlõunal ja maeti ruttu enne päikeseloojangut.

Hingamispäeva jooksul puhkas Issand hauas ning ka kõik Jeesuse jüngrid puhkasid. „Ja hingamispäeval puhkasid nad käsu järgi“ (Lk 23:56): küllalt ebatavaline juhul, kui Jeesus oleks alahinnanud – kas või nende meelest – kohustust pidada neljandat käsku.

Laupäeva õhtul ostsid naised lõhnarohte ning pühapäeva hommikul läksid nad hauale, soovides tavapärast matmisprotsessi lõpule viia. Muidugi polnud Jeesust seal!

Juba teisest sajandist peale hakkasid kristlased nägema tähtsust tõsiasjas, et Jeesus tõusis üles pühapäeval. Sellest sai pühapäeva pühaks pidamise alus. Kuid kas Uus Testament õpetab seda?

`Loe Kl 2:10–12. Kuidas tähistatakse Uues Testamendis Jeesuse ülestõusmist?`

Piiblis ei vihja ükski sõna pühapäeva pühaks pidamisele ülestõusmise mälestamiseks. Selle mälestusmärgiks on ristimine. „Me oleme siis koos temaga maha maetud ristimise kaudu surmasse, et otsekui Kristus on äratatud üles surnuist Isa kirkuse läbi, nõnda võime ka meie käia uues elus“ (Rm 6:4).

Olenemata pühapäevapidamisega seotud valest teoloogiast tuleb meil adventistidena rõõmustada, et Jeesus tõusis pühapäeva hommikul üles. Oma surma ja ülestõusmisega on Jeesus võitnud surma ning Tema ülestõusmises on ka meil ülestõusmise tagatis.

`„Kiidetud olgu Jumal, meie Issanda Jeesuse Kristuse Isa, kes oma suurest halastusest on meid uuesti sünnitanud elavaks lootuseks Jeesuse Kristuse ülestõusmise läbi surnuist“ (1Pt 1:3). Vaata, kui kindel oli Paulus Jeesuse ülestõusmises. Kuidas saab meilgi olla sama kindlustunne?`