---
title: Toetav Mõte
date: 27/09/2024
---

Loe Ellen G. White’i raamatust „Ajastute igatsus“ peatükke „Issand on üles tõusnud!“ ja „Minge ja õpetage kõiki rahvaid“, orig lk 779–787 ja orig lk 818–828.

„Uskliku jaoks on Kristus ülestõusmine ja elu. Lunastaja kaudu saadakse tagasi patu läbi kaduma läinud elu, sest Temal on elu eneses, et äratada üles need, keda Ta tahab. Temal on õigus anda surematust. Ta võtab elu, mille Ta inimesena meie eest jättis, ning annab selle inimestele. „Mina olen tulnud,“ ütles Ta, „et neil oleks elu ja kõike ülirohkesti!“ „Kes iganes joob seda vett, mida mina temale annan, see ei janune igavesti mitte, vaid see vesi, mida mina temale annan, saab tema sees veeallikaks, mis voolab igavesse ellu!“ „Kes minu liha sööb ja minu verd joob, sel on igavene elu; ja mina äratan tema üles viimsel päeval“ (Jh 10:10; 4:14; 6:54).

Uskliku jaoks on surm ainult vahepala. Kristus kõneleb sellest kui lühikesest puhkehetkest. „Kui keegi minu sõna peab, siis ta ei näe surma igavesti.“ Kristlase jaoks on surm ainult uni, hetk vaikust ja pimedust. Elu on varjul Kristusega Jumalas, ning „kui Kristus, meie elu, saab avalikuks, siis saate ka teie ühes Temaga avalikuks au sees“ (Jh 8:51, 53; Kl 3:4).“ – Ellen G. White, „Ajastute igatsus“, orig lk 786, 787.

Isegi ateistist ajaloolased, kes ei tunnista ülestõusmise paikapidavust, möönavad nii seda, et Jeesus tapeti, kui ka seda, et pärast Tema surma väitsid paljud inimesed olevat end näinud ülestõusnud Kristust ning selle tulemusena sai alguse tuumik, kellest moodustus kristlik kogudus. Mõni, kes katsub sellist tõsiasja selgitada, ütleb, et Jeesusel oli kaksikvend või et esimesed jüngrid nägid hallutsinatsioone, kui arvasid end Jeesust nägevat. Teised ütlevad, et Jeesus ei surnudki päriselt, vaid ainult minestas ja hiljem toibus. Osa väidab, et tulnukad tulid alla ja võtsid keha kaasa. Kõigi selliste argumentide ja nende mannetuse nägemiseks vaata Clifford Goldsteini raamatut „Risen: Finding Hope in the Empty Tomb“ (Pacific Press, 2021).

**Küsimused aruteluks:**

`1. Miks pidanuks jüngrid valetama Jeesuse ülestõusmise kohta? Kõige selle põhjal, mida teame, seisid nad ju oma veendumuse pärast silmitsi vihkamise, äratõukamise ja tagakiusamisega? Mida oleksid nad sellise loo väljamõtlemisega võitnud?`

`2. Millised Jeesuse ülestõusmisest rääkivad tõendid sind enim veenavad? Esita oma põhjendused klassis.`

`3. Mõtesta veelgi lahti suurt lootust, mida Jeesuse ülestõusmine meile pakub. Loe 15. peatükki Esimesest kirjast korintlastele. Kui tähtsaks peab Jeesuse ülestõusmist Paulus?`

---


Annetus >> kohalik kogudus

Päikeseloojang 19.02