---
title: Kivi oli ära veeretatud
date: 23/09/2024
---

`Loe Mk 16:1–8 ja 1Kr 15:1–8. Mis on neil tekstilõikudel ühist?`

Ülestõusmisest jutustatakse kõikides evangeeliumides. Iga evangeeliumi kirjutaja esitab lugu eri nurga alt, kuid nende kõigi põhiseisukohad ilmnevad 1Kr 15:1–8.

Üha uuesti kordub neli märksõna – _surnud, maetud, ülestõusnud, nähtud_. Markuse evangeeliumis on märksõnad _surnud_ ja _maetud_ 15. peatükis. _Ülestõusnud_ ja _nähtud_ tulevad esile 16. peatükis, kuid need haakuvad omavahel. Mk 16:7 räägib kohtumisest Galileas, ja _„seal te saate teda näha“_ (vaata Jh 21. ptk).

Osa inimeste meelest on uskumatu, et kristlased usuvad ülestõusnud Issandasse. Kuid Tema ülestõusmise tõendusel on sisu ja see on mõistuspärane.

Alustuseks: kõik, mida teha tuleb, on uskuda Jumalasse kui Loojasse (vaata 1Ms 1. ptk ja 2. ptk) ning arusaam ülestõusmisest, imest, muutub mõistuspäraseks. Jumalal, kes lõi universumi ja siis Maale elu, oli kindlasti vägi – kui Ta valis nii teha – äratada Jeesus üles. Jumala olemasolu ei tee Jeesuse ülestõusmist küll vältimatuks, aga muudab selle mõistuspäraseks.

Edasi: haud oli kahtlemata tühi. Isegi ateistidest ajaloolased möönavad seda tõsiasja. Vastasel juhul oleks väide, et Jeesus on üles tõusnud, algusest peale läbi kukkunud, sest Tema surnukeha olemasolu kummutanuks igasuguse väite Tema ülestõusmise kohta.

Järgmiseks: seletus, et Jeesuse jüngrid varastasid Ta surnukeha ära, ei sobi. Jüngrid poleks kindlasti saanud valvuritest mööda minna. Ja isegi kui nad saanuks ning võtnuks surnukeha, siis miks jüngreid kordagi selle varguse eest kinni ei võetud? Vastus on: usujuhid teadsid, et jüngrid polnud seda teinud.

Samuti tunnistas palju inimesi, et nad nägid ülestõusnud Kristust. Paljud, sealhulgas jüngrid, ei uskunud kohe alguses. Ning üks väga kaalukas vastane, Paulus, ei väitnud mitte ainult, et ta nägi ülestõusnud Issandat, vaid ütles ka, et see elukogemus muutis põhjalikult kogu ta elusuunda.

Lõpuks: (kuigi on veel palju muid põhjuseid) kuidas selgitada kristliku koguduse esiletulekut, mille asutasid inimesed, kes väitsid, et on näinud ülestõusnud Issandat? Miks olnuks need inimesed valmis surema millegi eest, mida nad teadsid olevat vale? Nende järjekindel tunnistus nii kohe pärast Jeesuse surma (Ap 3:15) kui ka palju aastaid hiljem (1Pt 1:3) on võimas tõend Tema ülestõusmisest.

`Mida ütleksid, kui keegi küsiks sinult, mis tõendid on sul Kristuse ülestõusmise kohta?`