---
title: Naised haual
date: 24/09/2024
---

„Naised, kes olid seisnud Kristuse risti juures, ootasid hingamispäeva möödumist. Nädala esimesel päeval läksid nad väga vara haua juurde, kaasas kallid salvid, millega võida Kristuse ihu. Nad ei mõelnud üldse ülestõusmisele. Nende lootuste päike oli loojunud ja nende südames valitses öö. Haua poole astudes meenutasid nad Kristuse halastustegusid ja Tema lohutavaid sõnu. Kuid nad ei mäletanud, et Ta oli öelnud: „Ma tahan teid jälle näha“ (Jh 16:22).“– Ellen G. White, „Ajastute igatsus“, orig lk 788.

`Loe Mk 16:1–8. Mis juhtub ja kuidas naised kõigepealt reageerivad?`

Selle evangeeliumi algusest peale teab lugeja, et Jeesus on Messias. Kuid tekstis endas on Peetrus esimene inimene – kui mitte arvestada kurjast vaimust vaevatut –, kes ütleb välja, et Jeesus on Messias (Mk 8:29). Ja see avalik usutunnistus toimub alles siis, kui raamat on juba poole peal!

Kogu Markuse evangeeliumi jooksul käsib Jeesus inimestel vaikida sellest, kes Ta on, või tervenemisest, mille nad Temalt said. Mk 1:44 keelab Ta pidali­tõbisel oma terveks saamisest kellelegi rääkida. Mk 5:43 keelab Ta Jairusel ja tolle naisel rääkida kellelegi nende tütre ülesäratamisest. Mk 7:36 annab Ta inimeste salgale korralduse, et nad ei räägiks kellelegi kurttumma tervistamisest. Ja siis keelab Ta oma jüngritel rääkida inimestele, et Ta on Messias (Mk 8:30; vaata ka Mk 9:9). Kahtlemata on Jeesuse vaikimiskäsu peapõhjuseks anda endale aega oma kuulutustöö lõpetamiseks, et kõik toimuks Tn 9:24–27 kirjas oleva ajalise prohvetikuulutuse kohaselt.

Nüüd kirjeldatakse, kuidas naised põgenesid haua juurest, hirmunult ja segaduses, ehkki neile oli öeldud, et Jeesus oli üles tõusnud. Vähemalt esialgu ei rääkinud nad üldse sellest, mis oli juhtunud.

Vaikimine ei kestnud aga kaua. Mida loeme Markuse evangeeliumi lõppu jõudes? „Aga jüngrid läksid välja ja kuulutasid kõikjal, ning Issand toetas neid ja kinnitas sõna tunnustähtedega“ (Mk 16:20).

Niimoodi puruneb Jeesusest, Tema olemusest ja Tema tegudest vaikimise motiiv. Raamat lõpeb tõdemisega, et nad „kuulutasid kõikjal“.

`Miks ei tule meil vaikida Jeesusest ja sellest, mida Ta on teinud? Kellele sa saad täna rääkida Jeesusest ja päästeplaanist?`