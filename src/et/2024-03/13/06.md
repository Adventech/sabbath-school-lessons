---
title: Minge kõike maailma
date: 26/09/2024
---

`Loe Mk 16:14–20. Mida ütles Jeesus oma jüngritele siis, kui Ta neile ilmus, ja milline tähendus on neil sõnadel meie jaoks tänapäeval?`

Jeesuse esimesed sõnad oma jüngritele on Mk 16:14 kirja pandud kaudses kõneviisis. Jeesus sõitles jüngreid uskmatuse ja kõva südame pärast. Uskmatus ei ole üksnes tänapäeva probleem. Oleme juba näinud, et Jeesuse esimestel jüngritel oli vahel raske uskuda (Mt 28:17; Jh 20:24–29), ehkki nad olid lihasse tulnud Jeesusega koos ning nägid ikka ja jälle imetegusid.

Kuid Jeesus kinnitas neile oma ülestõusmise paikapidavust mitmesuguste tõendite abil. Jüngrite tunnistusest moodustub koos esmaspäevases osas kokku võetud tõenditega nende usule kindel alus.

Seejärel annab Jeesus oma jüngritele korralduse viia evangeelium kõikjale maailma. Tema korraldus laieneb üha. Jüngritel tuleb minna kogu maailma ja kuulutada evangeeliumi kogu loodule. Siis selgitab Jeesus nende töö tulemusi, nii hüvesid kui ka häda – uskujad päästetakse, uskmatud mõistetakse hukka.

Jeesus kirjeldab ka tunnusmärke, mis jüngrite tööga kaasnevad – „minu nimel ajavad nad välja kurje vaime, räägivad uusi keeli“, neid kaitstakse häda eest ja nad tervendavad haigeid. Osa inimesi on Mk 16:18 ekslikult tõlgendanud kinnitusena, et kristlased võivad näidata oma usku mürkmadude kätte võtmisega. See piiblisalm niisuguseks ülemeelikuks tegevuseks luba ei anna. Küll aga räägib Jeesus, et kui keegi teenib Pauluse kombel kaasinimesi misjonitöös, siis võidakse teda kaitsta nii, nagu on kirjas Ap 28:3–6.

Muidugi ei õpeta Piibel, et kristlasi kaitstakse alati kahju eest. Mõnikord peab Jumal sobivaks teha edasise evangeeliumitöö nimel ime, kuid vahetevahel kannatavad kristlased tunnistustöö pärast. Sellises olukorras on nende kannatlik vastupidavus uskmatuile veel üheks märgiks usu jõust.

Ja siis, olles teinud siin kõik, mida Ta tegi, „võeti ta üles taevasse ja ta istus Jumala paremale käele“ (Mk 16:19). Jeesus läheb taevasse ning võtab koha sisse Jumala paremal käel, ülima võimu paigas, sest Jeesus on võitnud kogu kurjusejõu.

Pööra tähelepanu viimasele salmile. Kuigi jüngrid läksid „kõikjale“ evangeeliumi kuulutama, ei läinud nad üksi. „Issand toetas neid ja kinnitas sõna tunnustähtedega. Aamen“ (Mk 16:20, NKJV). Ta oli jängritega tollal ja tõotab olla meiega nüüd, mil jätkame nende alustatud tööd.

`„Mina olen iga päev teie juures ajastu lõpuni“ (Mt 28:20). Millise julguse saame ja peaksime saama sellest tõotusest meie, kes püüame samuti kuulutada evangeeliumi „kõikjal“?`