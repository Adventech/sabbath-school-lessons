---
title: Halvatu tervendamine
date: 14/07/2024
---

`Loe Mk 2:1–12. Mida halvatu soovis, kui ta Jeesuse juurde toodi, ja mida ta sai?`

Mees oli halvatud, seepärast tuli tema neljal sõbral ta Jeesuse juurde kanda. Pärast katusekivide lahtivõtmist ja mehe laskmist Jeesuse juurde märgib Mk 2:5, et Jeesus _nägi_ nende usku. Kuidas saab usk nähtavaks? Nagu armastuski, saab usk nähtavaks tegudes, millest sõprade visadus otseselt kõneleb.

Mehel on ilmne füüsiline vajadus. Ometi, kui ta Jeesuse ette saabub, kõneleb Jeesus esmalt pattude andestamisest. Kogu sündmustiku jooksul ei räägi mees sõnagi. Hoopis usujuhid on need, kes mässavad oma mõtteis selle vastu, mida Jeesus äsja ütles. Nad peavad Tema sõnu jumalapilkeks, Jumala laimamiseks ja ainult Jumalale kuuluvate eesõiguste omastamiseks.

Jeesus kõnetab vastuvaidlejaid nende omal tasemel, kui kasutab rabidele igiomast põhjendamisstiili, mida võib nimetada „väiksemast suuremaks“. Üks on _öelda_, et inimese patud on andeks antud; hoopis midagi muud on halvatud mees päriselt kõndima panna. Kui Jeesus paneb mehe Jumala väes kõndima, leiab Tema pattude andestamise väide kinnitust.

`Loe Mi 6:6–8. Kuidas see kirjakoht selgitab, mis Jeesuse ja juhtide vahel toimus?`

Usujuhid kaotasid silmist kõige olulisema: õiguse, halastuse ja Jumala ees alandlikult elamise. Nad kaitsesid küll kiivalt oma arusaama Jumalast, kuid olid pimedad otse nende silme all toimuva Jumala töö suhtes. Mitte miski ei näita, et halvatud mees muutnuks nende suhtumist Jeesusesse, ehkki Jeesus andis neile rohkem kui piisavalt tõendeid, et Ta oli Jumalast: Ta laskis neil tajuda, et suutis lugeda nende mõtteid (mis iseenesest pole lihtne saavutus) ja tervendas halvatu nende ees viisil, mida nad ei saanud maha salata.

`Kuidas vaadata ette, et meie ei langeks samasse lõksu, millesse need mehed: teha usuvormidest selline kinnisidee, et silmist kaob õige usu puhul päriselt oluline (vaata Jk 1:27)?`