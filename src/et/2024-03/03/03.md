---
title: Leevi kutsumine ja paastumise küsimus
date: 15/07/2024
---

`Loe Mk 2:13–22. Kes oli Alfeuse poeg Leevi ja miks pidanuks keegi vastu väitma tema saamisele Jeesuse jüngriks?`

Jeesuse ajal olid maksukogujad kohaliku või Rooma valitsuse alluvuses olevad riigiteenistujad. Juudamaa juudid neid ei hinnanud, sest nad kasseerisid tihtilugu rohkem, kui oli nõutud, ja rikastusid oma kaasmaalaste arvel. Juutide ususeaduse kommentaari Mišna traktaat Tohorot ütleb: „Kui maksukoguja majja astub, muutub ebapuhtaks kõik, mis sees on…“

Niisiis pole üllatav, et kirjatundjad pärisid halvakspanuga: „Miks sööb Ta koos tölnerite ja patustega?“

Kuidas Jeesus nende küsimusele vastab? Ta ei hiili sellest kõrvale. Küll aga pöörab Ta selle pea peale, osutades, et arsti vajavad haiged, mitte terved. Seega nimetab ta ennast vaimseks arstiks, kes suudab terveks teha patuhaige hinge. Ja kas arst ei peaks minema sinna, kus on haiged?

Mk 2:18–22 tõstatab uue teema. See on keskmine neist viiest loost, kus kõneldakse vastasseisust. Kuna eelmises tekstiosas oli juttu Leevi korraldatud pidusöögist, siis keerleb järgmine lugu paastumise küsimuse ümber. Lugu sisaldab küsimust, miks Jeesuse jüngrid ei paastu, samas kui Ristija Johannese ja variseride jüngrid paastuvad. Jeesus vastab näitega ehk tähendamissõnaga, milles Ta võrdleb oma kohalolu pulmapeoga. Äärmiselt kummaline oleks ju selline pulmapidu, kus kõik külalised paastuvad. Kuid Jeesus kuulutab ette päeva, mil peigmees nende juurest ära võetakse, viidates sellega ristile. Siis on küllalt aega paastuda.

Jeesus jätkab veel kahe näitega, milles tuleb esile Tema ja usujuhtide õpetuse vaheline erinevus – vanutamata riidetükk vanal kuuel ja värske vein vanades nahklähkrites. Vägagi omapärane viis Kristuse ja usujuhtide õpetuse vastandamiseks. See näitab, kui rikutuks oli õpetajate elu muutunud. Isegi õigest usust võib saada pimedus, kui inimesed ei ole hoolikad.

`Missugustesse inimestesse võidakse tänapäeval suhtuda nii, nagu maksukogujatesse Jeesuse ajal? Kuidas seame oma mõtlemise nende suhtes korda?`