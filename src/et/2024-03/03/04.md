---
title: Hingamispäeva isand
date: 16/07/2024
---

Mk 2:23, 24 süüdistavad variserid jüngreid hingamispäeva rikkumises. Juudi traditsiooni kohaselt oli hingamispäeval keelatud 39 töövormi. Neist üks oli variseride meelest see, mida jüngrid äsja tegid.

`Loe Mk 2:23–28. Kuidas vastas Jeesus variseride süüdistustele?`

Jeesus vastab looga sellest, kuidas Taavet sõi pühi vaateleibu (1Sm 21:1–7). Vaateleivad vahetati välja hingamispäeval; seega võis Taavet hädaolukorras hingamispäeval põgeneda. Jeesus väidab, et kui vaateleibade söömine oli Taaveti ja ta meeste jaoks õigustatud, siis on Jeesuse jüngritel õigus katkuda viljapõllust viljapäid ja süüa teri.

Edasi näitab Jeesus, et hingamispäev tehti inimkonna hüveks, mitte vastupidi, ning see väide põhineb tõsiasjal, et Tema on hingamispäeva isand.

`Loe Mk 3:1–6. Kuidas ilmestab see lugu Jeesuse väidet, et hingamispäev tehti inimkonna heaks?`

Taas on Jeesus hingamispäeva küsimuses usujuhtidega vastakuti. (Pööra samas tähelepanu tõsiasjale, et kordagi ei vaidlustata hingamispäeva ennast.) Usujuhid tahavad Jeesust süüdistada selles, et Ta tervendab hingamispäeval. Jeesus ei kohku tagasi neile vastu astumast. Ta seab kõrvuti hea ja halva tegemise, elu päästmise ja tapmise. Vastus Tema küsimusele on ilmselge; head teha ja elu päästa on hingamispäeval palju kohasemad tegevused.

Seejärel tervendab Jeesus taas inimese. See vihastab Tema vastaseid ja nad hakkavad kohe kavandama Tema surmasaatmist. Loo iroonia on selles, et need, kes proovisid Jeesust tabada hingamispäeva rikkumiselt, rikkusid ise hingamispäeva, kuna kavandasid sel päeval Jeesuse surma.

`Millised põhimõtted hingamispäeva pidamise kohta leiad neist kirjapanekuist katsumuste tarvis, millega seisame tänapäeval silmitsi hingamispäeva pidades?`