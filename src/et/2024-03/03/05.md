---
title: Võileivalugu, 1
date: 17/07/2024
---

`Loe Mk 3:20–35. Millist seost näete selles tekstilõigus põimuva kahe loo vahel?`

See tekstilõik on Markuse evangeeliumis esimene „võileivalugu“: üks lugu algab, siis tuleb teine lugu vahele ja esimene lugu lõpetatakse alles hiljem.

Raamjutustuseks on lugu, kus Jeesuse sugulased püüavad Teda korrale kutsuda, sest nende meelest on Ta arust ära (Mk 3:21). Sisemine lugu räägib Jeruusalemma kirjatundjatest, kes süüdistavad Jeesust kokkumängus kuradiga. (Tänases õppetunnis vaatleme sisemist lugu, mille leiame Mk 3:22–30.)

Mk 3:22 esitavad kirjatundjad süüdistuse, et Jeesuse tervistav vägi on kuradilt. Jeesus alustab ülevaatliku küsimusega: „Kuidas saab Saatan ajada välja Saatanat?“ Ei ole loogiline, et Saatan töötaks iseendale vastu. Edasi kõneleb Jeesus kuningriigi, perekonna ja Saatana omavahelisest riiust, näidates, kui jabur on säärase lõhenemise puhul mingit edu oodata. Kuid siis pöörab Issand teise lehekülje ja räägib vägimehe kinnisidumisest enne, kui saab tema maja röövida. Selles viimases näites on röövliks Jeesus, kes siseneb Saatana majja ja seob pimedusevürsti, et vabastada tema vangid.

`Loe Mk 3:28–30. Mis on andestamatu patt ja mida see tähendab?`

Andestamatu patt on patt Püha Vaimu vastu, Püha Vaimu töö nimetamine kuradi tegevuseks. Pane tähele, et Jeesuse sõnade põhjus Mk 3:28, 29 peitub järgmises salmis, Mk 3:30 – kirjatundjate sõnul on Jeesusel rüve vaim, kuigi tegelikult on Tal Püha Vaim. Kui sina nimetad Püha Vaimu tööd kuradi tööks, siis ei kuula sa Püha Vaimu, sest täie mõistuse juures ei taha mitte ükski kuradi juhatust järgida.

`Miks kinnitab hirm, et ehk oled sa teinud „andestamatu patu“, seda, et sa ei ole säärast pattu teinud? Miks on hirm juba ise tõenduseks, et sa pole nii teinud?`