---
title: Võileivalugu, 2
date: 18/07/2024
---

`Loe Mk 3:20, 21. Millise kogemuse toel hakkasid Jeesuse omaksed arvama, et Ta on arust ära?`

Süüdistus vaimses ebastabiilsuses on päris tõsine asi. Tavaliselt tuleneb see kogemustest, mispuhul inimene ohustab iseennast. Jeesuse omaksed arvasid nii, sest Ta oli sedavõrd hõivatud, et Tal polnud aega süüagi. Nad püüdsid Teda oma hoole alla võtta. Siin katkeb võileiva välimine lugu ja vahele tuleb sisemine lugu kirjatundjatest, kes süüdistavad Jeesust kokkumängus kuradiga.

Võileivaloos on välimise ja sisemise loo vahel veider paralleel. Jeesuse omaste vaade näib ühtivat kirjatundjate vaatega Temast. Omaksed ütlevad, et Ta on hull. Kirjatundjad ütlevad, et Ta on mestis kuradiga.

`Loe Mk 3:31–35. Mida Jeesuse omaksed tahavad ja kuidas Jeesus neile vastab?`

Siinne olukord näib kummalisena. Kui su ema või teised omaksed tulevad sind vaatama, siis sa ju kohtud nendega, eks ole? Probleem on selles, et tol ajal ei vastanud Jeesuse omaste tegevus Jumala tahtele. Jeesus mõistab seda tõsiasja ning sõnastab selles tekstilõigus ümber omaste mõiste. Need, kes teevad Jumala tahtmist, on Tema vennad, õed ja ema. Ta on Jumala Poeg ning need, kes joonduvad Jumala tahte järgi, saavad Tema omasteks.

Selles Markuse evangeeliumi võileivaloos on kahe loo peale kokku tõsine iroonia. Sisemises loos ütleb Jeesus, et lõhenenud perekond ei jää püsima. Esmapilgul näib, et välimises loos on lõhenenud Jeesuse enda pere, Tema omaksed! Kuid Jeesus lahendab keerdküsimuse omaste mõiste ümbersõnastamisega. Tema päris omaksed on need, kes teevad koos Temaga Jumala tahtmist (vaata Lk 12:53; Lk 14:26).

`Ajaloo jooksul on kristlased korduvalt leidnud, et nende sugulased on neist võõrandunud. Seda on ränk kogeda. See tekstilõik Markuse evangeeliumis näitab, et Jeesuski koges sama häda. Tema mõistab, mis tundeid see tekitab, ning suudab lohutada neid, kes tunnevad seda tihtipeale piinarikast eraldatust.`