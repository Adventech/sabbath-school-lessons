---
title: Misjonilugu
date: 5/07/2024
---

#### Segaduses šamaan, 1. osa

_Loo on kirja pannud Andrew McChesney._

Isa oli silmapaistvaim isik oma linnakeses Nepalis. Kõik otsisid temalt abi. Linnarahvas uskus, et tema loomohvrid suudavad ravida igat haigust. Isa pärines vanast šamaanisuguvõsast ning temast sai šamaan pärast oma isa surma, kes oli samuti šamaan.

Isa uskus, et tema rituaalid olid vaimumaailmas üpris mõjukad, seepärast hämmastas teda, et ta ei suutnud aidata inimest, keda ta enim armastas – oma naist. Ta ei osanud naist ravida ega saanud isegi aru, mis häda teeb. Ta ohverdas kana, aga naise valu püsis. Ta andis teisele šamaanile raha, aga naine jäi järjest kõhnemaks. Ta viis naise arsti juurde, aga naise nõrkus süvenes.

Isa segadus kasvas, kui tema täiskasvanud tütar Divya tuli koju, et ema aidata. Kui isa ühel päeval koju saabus, ei näinud ta seal ema ega Divyat. Käinud läbi kogu maja, jõudis ta viimaks ülakorruse tuppa, kust leidis ema ja Divya põlvili põrandal rääkimas kellegagi, keda tema kuidagi ei näinud.

Isa oli üllatunud. Ta kahtlustas, et midagi oli kohutavalt valesti. Kuid ta lipsas tasa toast välja, et teisi mitte segada. Ta arutles endamisi, kas tütar oli salaja hakanud tema moodi šamaaniks. Kui ta Divyat hiljem kohtas, küsis ta, mida tütar ja ema olid teinud.

„Me palvetasime minu Jumala poole, et Ta ema terveks teeks,“ ütles Divya.

„Millise Jumala poole?“ küsis isa. Tema kummardas paljusid jumalaid.

„Minu Jumala, Jeesuse, poole,“ ütles tütar. „Olen loobunud meie perekonna usust. Olen leidnud uue Jumala Jeesuses.“ Ta selgitas, et tema Jumal lõi taeva ja maa. „Kui ma palvetan, siis Ta kuuleb ja teeb ema terveks.“

Isa ei uskunud seda. Ta ei mõistnud, miks peaks see Jumal olema võimsam kui tema perekonna jumalad. Kui Divyal oli vaja pöörduda tagasi oma koju teises linnas, palus ta luba võtta ema endaga kaasa. „Ta on haige ja sul ei ole aega tema eest hoolitseda, sest sa teed tööd,“ ütles tütar. „Ma võtan ta enda juurde.“

Isa, kes töötas nii šamaani kui ka ehitustöölisena, oli nõus. Tema ei suutnud ema aidata ja ta kahtlustas, et ema ei ela enam kaua.

„Ta on sinu ema,“ ütles isa. „Kui ta sureb, anna mulle teada.“

Möödus kuus kuud, enne kui isa jälle ema nägi. Isa reisis Divya koju ja üllatus, kui leidis ema eest tervena. Tal oli palju küsimusi.

„Miks on emaga kõik hästi?“ küsis ta. „Mis rohtu sa talle andsid?“

Divya vastas, et ta oli ainult Jumalat palunud. „Jumal kuulis mu palumisi,“ ütles ta. „Nüüd on ema terve ja õnnelik ja käib koos minuga kirikus.“

Isa ei uskunud seda. Ta naeris. Ta polnud iialgi kuulnud Jumalast, kes oleks teinud kellegi terveks ilma looma ohverdamata või mõne muu rituaalita.

_See misjonilugu illustreerib Seitsmenda Päeva Adventistide koguduse strateegilise plaani „Mina lähen“ misjonieesmärki nr 2: „Edendada ja mitmekesistada adventmisjonit … inimrühmade keskel, kelleni evangeelium on jõudnud vähe või üldse mitte.” Rohkem teavet saad aadressilt IWillGo2020.org._