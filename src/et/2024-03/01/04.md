---
title: Käskjalg
date: 02/07/2024
---

`Loe Mk 1:1–8. Kes on nende salmide tegelased ning mida nad ütlevad ja teevad?`

Neis salmides on kolm peategelast: Jeesus Kristus, kellele viidati Mk 1:1, Jumal Isa (keda lasevad aimata Mk 1:2 olevad sõnad – [TLB: „Jumal teatas, et Ta saadab maailma oma Poja ja käskjalg jõuab kohale enne Teda“]) ning jutlustaja ja käskjalg Ristija Johannes, kellest on lõigu viimases osas kõige rohkem juttu.

Mk 1:2, 3 tsiteeritakse Vana Testamenti ning selle varal kirjeldab Markus, mis hakkab loos toimuma. Markuse tsitaat sulatab kokku kolm kirjakohta: 2Ms 23:20, Js 40:3 ja Ml 3:1.

`Loe 2Ms 23:20; Js 40:3 ja Ml 3:1. Mis on neil kolmel kirjakohal ühist?`

2Ms 23:30 nimetab inglit, kelle Jumal saadab Iisraeli eele neid Kaananisse viima. Js 40:3 räägib Jumala ilmumisest kõrbes ning siledast teest, mida Tema jaoks valmistatakse. Ml 3:1 räägib käskjalast, kes tuleb Issanda eele teed valmistama. Kõik kolm kirjakohta kõnelevad teekonnast.

Jesaja tekstil on palju ühist Ristija Johannese kuulutustööga ja ühtlasi keskendub see Issanda teele. Markuse evangeeliumis on Issand Jeesus teekonnal. Kiirelt kulgevad kirjeldused võimendavad teekonna tähendust, mis viib ristini ja Tema ohvrisurmani meie eest.

Kuid enne, kui Ta ristini jõuab, peab veel palju aset leidma. Teekond alles algab ja Markus hakkab meile sellest rääkima.

Just nagu Mk 1:2, 3 olevas Vana Testamendi tsitaadis, nii kutsub ka Ristija Johannes üles meelt parandama, pöörama selga pattudele ja pöörduma uuesti Jumala poole (Mk 1:4). Riietatud nagu vana-aja prohvet Eelija (võrdle 2Kn 1:8), räägib ta Mk 1:7, 8 kellestki, kes tuleb pärast teda ja on temast vägevam. Ütlus, et ta ei ole väärt saabuja sandaalipaelagi lahti päästma, kõneleb Jeesust ülistavast hoiakust.