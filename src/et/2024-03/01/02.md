---
title: Äpardunud misjonär
date: 30/06/2024
---

`Loe Ap 12:12. Kuidas tutvustatakse Markust Apostlite tegude raamatus?`

Apostlite tegude raamatu 12. peatüki sündmused toimusid arvatavasti 40. aastate keskpaiku pKr. Johannes Markus – Markuse evangeeliumi kõige tõenäolisem kirjapanija – oli siis küllap nooruk. Teda tutvustatakse 12. salmis Maarja-nimelise naise pojana. See naine oli ilmselt koguduse jõukas toetaja ja tema kodus peeti Apostlite tegude raamatu 12. peatüki kuulsusrikast palvekoosolekut. Peetruse vanglast põgenemise loos, edasistes sündmustes ja viimaks Heroodese surmas hakkab silma küllalt palju teravaid ja lausa humoorikaid erinevusi Peetruse ja kuninga vahel. Johannes Markusel ei ole selles loos mingit erilist osa, aga tema tutvustamine siinkohal on taustaks tema hilisemale seotusele Barnabase ja Saulusega.

`Loe Ap 13:1–5, 13. Kuidas liitus Johannes Markus Sauluse ja Barnabasega ning mis sellest välja tuli?`

Apostlite tegude raamatu 13. peatükk kirjeldab Sauluse ja Barnabase esimest misjonireisi, mis algas umbes 46. aastal pKr. Johannes Markust ei mainita kuni 5. salmini ning ka siis on tema osaks olla vaid aitaja ehk sulane. Kuni 13. salmini ei viidata noormehele enam kordagi; siis teatatakse lühidalt, et ta pöördus tagasi Jeruusalemma.

Seda lahkumist ei põhjendata. Kuna Markuse tunnetest ei räägita vähimalgi määral, siis jääb vaid aimata, mis ajendas teda tagasi tõmbuma misjonitööst, mis kahtlemata kubises ohtudest ja väljakutsetest. Ellen G. White märgib, et „Markus, haaratud kartusest ja julgusetusest, kaldus teatud ajaks kõrvale oma eesmärgist pühendada end täielikult Issanda tööle. Raskustega harjumata, tegid teekonna ohud ja puudus tema südame araks.“ – „Apostlite teod“, orig lk 169. Ühesõnaga, olukord läks tema jaoks liiga raskeks ja ta tahtis sellest välja pääseda.

`Kelle jaoks ei kõlaks tuttavalt millegi ees tagasi kohkumine või lausa täielik läbikukkumine – eelkõige just vaimulikus vallas või kristlaseks olemises? Mida sa sellest kogemusest õppisid?`