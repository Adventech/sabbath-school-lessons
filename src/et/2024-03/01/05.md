---
title: Jeesuse ristimine
date: 03/07/2024
---

`Loe Mk 1:9–13. Kes oli Jeesuse ristimise juures ja mis juhtus?`

Johannes ristib Jeesuse Jordani jões, kuid kui Jeesus veest välja tuleb, näeb Ta, et taevas rebitakse lahti ja Püha Vaim laskub tuvi kujul Tema peale. Ta kuuleb taevast Jumala häält: „Sina oled mu armas Poeg, sinust on mul hea meel“ (Mk 1:11).

Need ilmingud rõhutavad Jeesuse ristimise tähenduslikkust. Kohal on Isa, Poeg ja Püha Vaim ning üheskoos tõendavad nad Jeesuse kuulutustöö algust. Kuuleme selle tähtsa sündmuse kaja Mk 15. peatükis ristilöömisel. Paljud ristimissündmuse üksikasjad korduvad ristisurmas.

Vaim ajas Jeesuse kõrbesse. Sõna „ajas“ või „viis välja“ tuleneb kreekakeelsest sõnast ekballō, mida Markuse evangeelium kasutab tavaliselt kurjade vaimude väljaajamise kohta. Siinne Vaimu kohalolu kõneleb ilmekalt Püha Vaimu väest Jeesuse elus. Issand on juba alustanud oma kuulutustöö teekonda ja kohe seisab Ta silmitsi Saatanaga. Pingelisele võitlusele viitavad nelikümmend päeva, mil Jeesus oli Saatana kiusata, metsloomade kohalolu ja inglid, kes Jeesust teenisid.

Markuse evangeeliumi algusstseeni puhul on erakordne see, et Jeesust kirjeldatakse ühtaegu jumaliku ja inimlikuna. Jumalikkuse osas on Ta Kristus, Messias (Mk 1:1), käskjala kuulutatud Issand (Mk 1:2, 3), Johannesest võimsam (Mk 1:7), armas Poeg, kelle peale laskub Vaim (Mk 1:10, 11). Inimlikkuse osas näeme aga järgnevat: Johannes ristib Jeesuse (mitte vastupidi, Mk 1:9), Vaim ajab Ta kõrbesse (Mk 1:12), Saatan kiusab Teda (Mk 1:13), Ta on metsloomade seas (Mk 1:13) ja Teda teenivad inglid (Mk 1:13).

Milleks sellised kontrastid? Need viitavad hämmastavale tõsiasjale, et Kristus on meie Issand ja Päästja, meie Jumal, ning samas ometi inimene, meie vend ja eeskuju. Kuidas seda arusaama täiesti mõista? Me ei suuda seda. Kuid saame selle usus vastu võtta ja imetleda Jumala armastust inimkonna vastu, mis selles tões ilmneb.

`Ehkki Jeesus oli Jumal, võttis Ta endale meie inimolemuse selleks, et meid päästa. Mida räägib see meile Jumala imelisest armastusest?`