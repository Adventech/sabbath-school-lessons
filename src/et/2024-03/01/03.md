---
title: Teine võimalus
date: 01/07/2024
---

`Loe Ap 15:36–39. Miks Paulus loobus Johannes Markusest ja miks andis Barnabas talle teise võimaluse?`

Põhjus, miks Paulus noormehe tagasi lükkas, on kirjas Ap 15:38. Markus oli nende juurest ära läinud ega jätkanud enam evangeeliumitööd. Paluse suhtumine on mõistetav, ehkki järsk. Misjonäri elu, eriti antiikmaailmas, oli karm ja pingeline (võrdle 2Kr 11:23–28). Paulus sõltus oma kaasmisjonäridest, kes pidid aitama tal kanda takistusterohke töö ja raskete olude koormat. Tema vaatenurgast ei väärinud keegi, kes nad nii kiiresti maha jättis, kohta misjonäride meeskonnas, kes pidasid lähivõitlust kurjuse jõududega.

Barnabas oli teist meelt. Ta nägi Markuses varuks olevat ega tahtnud noormeest maha jätta. Pauluse ja Barnabase vahel tõusis Johannes Markuse pärast nii äge vaidlus, et nende teed läksid lahku. Paulus võttis endaga kaasa Siilase ja Barnabas valis Markuse.

Apostlite tegude raamatus ei ole selgitatud, miks valis Barnabas enda kaaslaseks just Markuse. Igatahes on see viimane kirjakoht Apostlite tegude raamatus, kus on neist kahest mehest juttu. Kuid huvitaval kombel ei ole see Uues Testamendis viimane koht, kus Markust mainitakse.

`Loe Kl 4:10; 2Tm 4:11; Fm 24 ja 1Pt 5:13. Millised üksikasjad viitavad neis salmides sellele, et Markus sai omadega taas järje peale?`

Paistab, et Markuses toimus hämmastav muutus. Nimetatud kirjakohtades tunnistab Paulus, et Markus on väärtuslik nii tema kui ka misjonitöö jaoks. Paulus peab Markust oma üheks kaastööliseks ja soovib, et Timoteos võtaks ta kaasa. Peetruse esimene kiri näitab, et ka Peetrus oli Markusega lähedalt seotud. Paulus ja Peetrus kirjutasid eelmainitud raamatud tõenäoliselt 60. aastate algupoolel pKr ehk umbes 15–20 aastat pärast Ap 15. peatüki kogemust. Markus sai äpardumisest üle, üsna kindlasti tänu usaldusele, mida ta nõbu Barnabas tema vastu osutas.

`Mõtle mõnele korrale, kui sina või su sõber milleski läbi kukkus ja teise võimaluse sai. Kuidas muutis selline kogemus sind ja neid, kes sind aitasid? Kuidas ajendas see sind teisi teenima?`