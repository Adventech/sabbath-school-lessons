---
title: Tormi vaigistamine
date: 28/07/2024
---

`Loe Mk 4:35–41. Mis selles loos juhtub ja mida õppida siit sellest, kes Jeesus on?`

Markuse evangeeliumi 4. peatükk algab Jeesuse astumisega paati selleks, et õpetada kaldal olevat rahvahulka. Näib, et Mk 4:10–12 on Ta astunud paadist välja ja räägib jüngritega isekeskis. Nüüd, pika õpetamispäeva lõpul, võtavad jüngrid Jeesuse kaasa „nii nagu ta paadis oli“, ühesõnaga, rampväsinult. Ta vajub paadi ahtris oleval istepadjal kohe unne. Järvel algab suur torm ja on oht, et paat upub, seepärast äratavad jüngrid Ta üles. Muljetavaldaval moel käsib Jeesus tuulel ja lainetel vaikida. Järvele saabub suur rahu. Mõistagi kohutab jüngreid kõvasti jumaliku väe nii ilmne avaldumine.

`Loe Ps 104:1–9. Kuidas saab siinset pilti Jahvest võrrelda sellega, mismoodi Kristus tormi vaigistas?`

Mk 4:35–41 kirjas olev lugu sobib ühtsesse piibellikku mustrisse nimega „teofaania“ – Jumala või ühe Tema ingli ilmumine. Sellistele juhtumitele on omased viis tunnusjoont: (1) avaldub jumalik vägi, (2) inimene kohkub ja (3) saab korralduse: „Ära karda“, (4) öeldakse, mistarvis Jumal või ingel ilmus, (5) inimene vastab ilmutusele. Selles loos on olemas viiest tunnusjoonest neli – jumaliku väe avaldumiseks on tormi vaigistamine, jüngrid tunnevad inimlikku kohkumist. Küsimus „Miks te olete nii arad?“ ongi „Ära karda“. Jüngrite küsimus „Kes tema küll on?“ on inimese reageering. Küll aga ei öelda, miks on ilmutust tarvis. Puuduv osa ongi ilmutuse/saladuse motiiv, mis läbib kogu raamatut ja milles avaneb tõde Jeesusest. Jüngrite küsimus „Kes tema küll on, et isegi tuul ja järv kuulavad tema sõna?“ õhutab lugejat vastama puuduvate ilmutussõnadega – Tema on Jumala Poeg, Issand ise.

`Mõtle Jumala väele. Kuidas õpid sellele väele toetuma ja seda oma elu kõigis üksikasjus usaldama?`