---
title: Tagasilükkamine ja vastuvõtmine
date: 31/07/2024
---

`Loe Mk 6:1–6. Miks Jeesuse kodulinna inimesed Ta tagasi lükkasid?`

Tavaliselt on nii, et kui keegi väikelinnast saab tuntuks, naudivad ka kodukandi inimesed tähelepanu. Naatsaretis nii aga ei toimunud. Sealseid inimesi riivas ja üllatas Jeesuse läbilöök õpetajana ja tervistajana. Neil oli raske omaks võtta, et Temast kui ehitajast sai õpetaja. Teatavat vaenulikkust võis tekitada ka tõsiasi, et suurema osa oma imetegudest tegi Jeesus Kapernaumas (vaata Lk 4:23). Ja Tal oli juba olnud omastega lahkarvamus (Mk 3:31–35).

`Loe Mk 6:7–30. Kuidas vastandub kaheteistkümne apostli ülesandele Ristija Johannese pea maharaiumine?`

Siin on Markuse evangeeliumi kolmas võileivalugu (vaata 3. õppetükk). Kaheteistkümne apostli ülesanne viia Jeesuse sõnum kõikjale vastandub teravalt Ristija Johannese vangistamise ja vaigistamisega. Jüngritel kästakse teele minna koormata ja sõltuda kaasinimeste heldusest. Selline teguviis muudab misjonärid tegelikult sõltuvaks inimestest, keda nad teenivad, ning aitab neid siduda inimestega, kes nende sõnumit vajavad.

Kuid Ristija Johannes ei olnud niimoodi seotud Heroodese ja tema pereliikmetega. Johannese surmast rääkides kirjeldatakse ehmatavate peensusteni, kuidas vandenõu sepitsev Heroodias kasutab ära Heroodese kaksipidisuse ja iha. Heroodiase tütar lisab skandaalsele plaanile oma groteskse palve, et talle toodaks liual Ristija pea.

Ristija Johannese selge hääle vaigistamine toimub samal ajal, kui kaksteist apostlit kuulutavad meeleparandusest just nii, nagu tegi Ristija. Johannese surm on ettetähenduseks Jeesuse surmast. Johannes tapetakse, maetakse ja teda peetakse surnuist üles äratatuks (Mk 6:14–16, 29), nagu Jeesusega pidi sündima (Mk 15. ptk ja 16. ptk). Need paralleelsed lood viivad pilgu Jeesuse ja Tema järelkäijate ees seisvale kriisile.

`On sind kunagi tagasi lükatud, nagu tehti Jeesusega, või oled sa pidanud läbi minema mõnest raskesti arusaadavast kriisist? Mida õppisid sellistest kogemustest, mis aitab sind järgmisel korral, kui midagi taolist juhtub?`