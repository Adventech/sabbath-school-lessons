---
title: Misjonilugu
date: 02/08/2024
---

#### 2. osa – Ootamatu meelemuutus

_Loo on kirja pannud Andrew McChesney._

Üliõpilasena kuulis Anush mitmel korral ütlemist: „Kui sa lõpetad, anname sulle tööd.“ Aga siis, kui ta lõpetas, ei pakkunud keegi talle tööd.

Isa oli sügavalt mures. Armeenias aitavad isad tihtilugu lastel tööd leida. Osa isasid annavad ettevõtetele isegi altkäemaksu, et nende laps tööle võetaks. Isa ei andnud altkäemaksu ja Anush oli Armeenias oma kodulinnas töötu.

Siis sai Anush teada, et üks uskkondadevaheline misjoniorganisatsioon Ameerika Ühendriikidest otsis tõlkijat armeenia keelde. Töö oli väikese palga eest ja nõudis ajutiselt kolimist naaberlinna Vanadzori. Anush küsis isalt luba töötada tõlkijana. Armeenia on suuresti patriarhaalne ühiskond, kus isaga peetakse paljudes küsimustes nõu. Isa meelest oli töö ameeriklaste heaks Anushi jaoks hea võimalus. „Jah, sa võid minna,“ ütles isa.

Anush sai tööd. Ta oli õnnelik. Neli aastat tagasi oli isa keelanud tal kirikus käia ja ristitud saada. Nüüd luges ta Piiblit ja rääkis Jeesusest kaasinimestele – ja talle maksti selle eest! Töö käigus kasvas temas soov saada misjonäriks. Kui see töö lõppes, pöördus ta koju tagasi ning arutles, kuidas ta oma unistuse täidab.

Kui Anush oli kolm päeva palvetanud ja paastunud, luges ta Moosese teisest raamatust, kuidas Jumal põlevast põõsast käskis Moosesel minna vaarao juurde, et vaarao laseks Tema rahval minna. Anushi meelest oleks Jumal talle justkui öelnud: „Mine küsi isalt, et ta laseks sul teenida Mind.“

Neiu läks isa jutule. „Kas lubad mul minna õppima, et minust saaks misjonär mõnes teises riigis?“ küsis ta.

„Ei,“ vastas isa.

Anush jätkas Moosese teise raamatu lugemist. Ikka ja jälle saatis Jumal Moosese vaaraoga rääkima. Iga kord, kui Mooses rääkis vaaraoga, rääkis Anush oma isaga. Isa ärritus. Ühel päeval ta pahvatas: „Kas sa ei võiks lihtsalt minna kohalikku kogudusse ja saada ristitud ning unustada teises riigis misjonärina töötamise?“

Anush sattus segadusse. Ta ei olnud sellist vastust oodanud. Ta otsustas minna kirikusse. Anush läks naaberlinna kirikusse, kus adventkogudus pidas evangeelseid seeriakoosolekuid. Kui jutlustaja küsis, kes tahab ristitud saada, tõusis ta püsti.

„Oled kindel?“ küsis jutlustaja. „Kuidas isaga jääb?“

Kõik teadsid tema lugu. „Isa on mu otsusega nõus,“ ütles Anush.

Isa ei takistanud ristitud saamist. Rõõmuga lasi Anush end vee alla kasta.

_Osaga möödunud veerandaasta kolmeteistkümnenda hingamispäeva annetusest avatakse Armeenia pealinnas Jerevanis mõjukeskus, mis on mõeldud Anushi pere taolistele perekondadele. Täname, et aitad oma annetustega evangeeliumi levitada. Järgmisel nädalal: Anush saab südamesse palvetada isa kirikusse tulemise pärast._