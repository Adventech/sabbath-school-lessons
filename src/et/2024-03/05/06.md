---
title: Teistmoodi Messias
date: 01/08/2024
---

`Loe Mk 6:34–52. Millise probleemiga seisid Jeesus ja Tema jüngrid silmitsi ning kuidas see lahenes?`

Pärast seda, kui jüngrid oma misjonireisilt saabuvad, lähevad nad koos Jeesusega üksildasse paika Galilea järve idakaldal. Kuid suur rahvahulk, 5000 inimest, jõuab sinna enne neid. Jeesus näeb, et nad on nagu ilma karjaseta lambad. Ta õpetab neid kogu päeva.

Õhtul panevad jüngrid ette lasta rahvahulgal ära minna, et nad leiaksid toidupoolist, kuid Jeesus ütleb, et andku nemad rahvale süüa. Järgnev dialoog (Mk 6:35–38) näitab, et jüngrid mõtlevad inimlikus plaanis, kuidas probleemi lahendada. Jeesus aga lahendab probleemi ime abil, toites suurt rahvahulka vaid viie leiva ja kahe kala abil.

Selle loo tunnusjooned toovad esile Jeesuse päevil levinud arusaama Messiast. Oodati, et Messias vabastaks Iisraeli vaenlaste käest ning tooks õiguse ja rahu. Suure hulga meeste viibimisel tühjas paigas on sõjalise vastuhaku varjund (võrdle Jh 6:14, 15; Ap 21:38).

Seda aimdust tugevdab vihje, et Jeesuse silmis on rahvas justkui „lambad, kellel ei ole karjast“, millega Ta tsiteerib osaliselt 4Ms 27:17, kus Mooses palub Jumalal määrata Iisraelile juht, tema järeltulija. Jumala rahva karjase kujund esineb Vanas Testamendis mujalgi; tavaliselt räägitakse selle abil, et Iisraelil pole juhti või kuningat (võrdle 1Kn 22:17; 2Aj 18:16; Hs 34:5, 6).

Ometi ei rahulda Jeesus inimeste valeootusi. Ta käsib jüngritel teele asuda ja saadab rahvahulga laiali. Ja mida teeb Ta Rooma-vastase mässu juhtimise asemel? Ta tõmbub mägedesse palvetama – seda inimesed küll ei oota.

Selle asemel, et vastata armastatud kuvandile kuninglikust Messiast, kes vabastab Iisraeli, vabastab Jeesus inimesi patuköidikuist. Vee peal kõndimisega näitab Ta jüngritele, et Ta on tõepoolest looduse Isand. Kuid Ta ei hakka valitsema, vaid annab oma elu lunaks paljude eest (Mk 10:45).

`Mida peaksime siit loost õppima selle kohta, miks on tähtis prohvetikuulutustest õigesti aru saada? Kui vale arusaamine Kristuse esimesest tulekust tõukas nii mõnegi inimese õnnetusse, kui palju rohkem kahju võib siis teha Kristuse teisest tulekust valesti aru saamine!`