---
title: Koos Jeesusega Ameerika mägedel
date: 30/07/2024
---

`Loe Mk 5:21–24. Millised omadused Jairuse puhul eriti silma paistavad?`

Jairuse-sarnased usujuhid ei olnud üldiselt Jeesuse sõbrad (vaata Mk 1:22; Mk 3:2, 6; Lk 13:14). Tõenäoliselt käitub Jairus nii sellepärast, et ta on meeleheitel. See meeleheide avaldub Jairuse langemises Jeesuse jalge ette. Tema härrast palvet mõistab iga lapsevanem – tema tütar on suremas. Kuid Jairusel on usku, et Jeesus saab aidata. Sõnagi lausumata asub Jeesus koos isaga teele tema kodu poole.

`Loe Mk 5:25–34. Mis tuleb Jairuse kodu poole liikudes vahele?`

Loosse tuleb järsku teine haletsusväärne vaatepilt – naine, kes on kaksteist kohutavat aastat haige olnud. Lugu Jairusest ja naisest on teine võileivalugu Markuse evangeeliumis (vaata Mk 3:20–35, läbi töötatud 3. õppetükis). Selles loos tulevad vastandlikud tegelased – Jairus ja naine – Jeesuse juurde abi saama.

Naine tuleb Jeesuse selja taha ja puudutab Tema kuube. Kohe ta terveneb. Kuid Jeesus peatub ja küsib: „Kes puudutas mu rõivaid?“

Naine, kes oli olnud väga haige, on järsku terve. Ent ta kardab, et Jeesus on juhtunu pärast pahane. Tema tunded kihutaksid justkui Ameerika mägedel. Kuid Jeesus ei taha tervendada mitte ainult ta ihu, vaid ka hinge.

Siis oleme taas Jairuse juures (vaata Mk 5:35–43). Ka sünagoogi ülema tunded tormlevad pööraselt. Jeesus lubab endaga ja ema-isaga majja sisse vaid Peetruse, Jaakobuse ja Johannese. Jeesus teatab, et tütarlaps ei ole surnud, vaid magab. Ta saadab välja kõik leinajad ja astub tuppa, kus lamab surnud tütarlaps. Ta võtab tüdrukul käest kinni ja ütleb: „Talita kuum!“, mille Markus tõlgib: „Tüdruk, ma ütlen sulle, ärka üles!“ Tegelikult tähendab sõna _talita_ „tallekest“ ja on seega koduselt õrn väljend väikese lapse kohta. Korraldus hoida toimunu salajas on osa ilmutuse/saladuse motiivist, mis läbib Markuse evangeeliumi ja suunab mõistma, kes Jeesus on, ning vihjab sellele, et lõppkokkuvõttes ei saa Ta varjule jääda.