---
title: Kas kuuled kisendamise taga sosinat?
date: 29/07/2024
---

`Loe Mk 5:1–20. Mida õpime sellest üllatavast kirjapanekust suure võitluse ja, taas, Jeesuse väe kohta?`

Kui öö järvel oli unustamatu, siis järgmisel hommikul gerasalaste maale tulek jättis mällu sama sügava jälje. Rüveda vaimuga mehe loos tõstetakse esile südantlõhestavad üksikasjad. Ennast igasugustest kütketest vabaks kiskuv mees elas hauakambrites ja lõikas kividega endale haavu. „Kellelgi ei jätkunud jõudu teda taltsutada“ (Mk 5:4, ESV) – ja siis kohtus ta Jeesusega.

Mees tormas Jeesuse poole – jüngrite kohta ei lausuta sõnagi (arvatavasti jooksid nad minema). Jeesuse juurde jõudnud, langes mees Tema ette maha. Sõnapaar „langes maha“ või „kummardas maha“ tuleb kreeka keele tegusõnast _proskyneō_, mida tavaliselt tõlgitakse „kummardama“. Mees näis ära tundvat, et Jeesus on keegi, kes saab teda aidata. Aga kui ta suu avas, kisendasid temas olevad deemonid Jeesuse peale, kes kuulis rüvedate vaimude karjete taga mehe sosinal lausutud abipalvet. Kui deemonid palusid luba minna seakarja sisse, lubas Jeesus neil minna. Siis tormas kogu kari, umbes kaks tuhat siga, järsakust alla ja uppus vette. Omanike jaoks oli tegemist rahalise katastroofiga.

On üllatav, et deemonid teadsid täpselt nii seda, kes Jeesus oli, kui ka seda, et nad olid Jeesuse ees jõuetud. Just seepärast nad „palusid teda“ kaks korda (Mk 5:10, 12) täita nende soov. Deemonid teadsid ilmselgelt, et Jeesus oli neist vägevam.

Selles loos on kaks läbivat tunnusjoont. Esiteks on siin palju niisugust, mis on Vana Testamendi seaduse järgi ebapuhas ehk tseremoniaalselt rüve. Hauad ja surnu olid ebapuhtad (4Ms 19:11, 16). Veritsemine muutis inimese ebapuhtaks (3Ms 15. ptk). Sead olid ebapuhtad (3Ms 11:7).

Kuid teine teema, mis tõuseb üle kogu rüveduse, on pidev võitlus headuse ja kurjuse jõudude vahel. Jeesus ajab deemonid välja (kaks punkti Jeesusele), deemonid tapavad sead (kaks punkti Saatanale). Linnarahvas palub Jeesusel lahkuda (kaks punkti Saatanale), kuid Jeesus saadab terveks saanud mehe enda juurest tunnistajana ära (kolm punkti Jeesusele). Teatud mõttes on see mees kõige ebatavalisem misjonär, kuid kindlasti oli tal rääkida jahmatav lugu.

`Kuidas võid sina saada sellest loost lootust, et Jeesusel on vägi aidata sind mistahes võitluses?`