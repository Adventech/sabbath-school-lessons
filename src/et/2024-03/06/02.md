---
title: Inimeste pärimused või Jumala korraldused
date: 04/08/2024
---

`Loe Mk 7:1–13. Millised olulised tõed siin esile tulevad?`

Võib ette kujutada, kuidas lapsed seda tekstilõiku hingamispäevakoolis õpivad ja kodus siis oma emale räägivad, et nad ei pese enne sööma hakkamist käsi, sest Jeesus ütles nii. Kuid see lugu ei ole hügieenist.

Jeesuse ajal olid paljud tollel maal elavad inimesed väga mures rituaalse puhtuse pärast. Kahe testamendi vahelisel ajal laienes kätepesemise nõue rituaalse puhtuse eesmärgil ka lihtrahvale, kuigi Vanas Testamendis käis see algselt ainult preestrite kohta (2Ms 30:17–21). Sellisest vaatest lähtudes kaebasid usujuhid Jeesusele Tema jüngrite peale.

Jeesus ei vasta Talle esitatud küsimusele otse. Küll aga kaitseb Ta oma jüngreid kaheosalise vastusega. Esiteks tsiteerib Ta Jesaja karme sõnu, millega noomiti rahvast, et nad austavad küll sõnades Jumalat, kuid nende süda on Temast kaugel (Js 29:13). Selle Jesaja raamatust pärit tsitaadi jätkuks kõlab hukkamõist, et inimlikud pärimused tõukavad kõrvale Jumala käsud.

Teine osa Jeesuse vastusest on Jesaja raamatul põhinev näide. Issand tsiteerib Jumala käsku austada oma vanemaid (2Ms 20:12) – see tähendab nende eest hoolekandmist nende vanas eas – ning vastandab sellele usulise tava, mispuhul inimene annab midagi Jumalale (kingitus, korban), et seda ise edasi kasutada, kuid keeldub seda kasutamast abi vajavate eakate vanemate heaks. Kujutage ette sellist jutuajamist: „Kahju küll, isa. Aitaksin sind hea meelega, aga andsin selle raha just templi heaks.“

Sedalaadi silmakirjalikkust ründab Jeesus järeleandmatult. Niimoodi toimijad tõstavad inimliku pärimuse kõrgemale Jumala Sõnast ning teevad sellega pattu.

Niisiis, milline oli vastus variseride küsimusele? Jeesuse vastus annab mõista, et Teda ei veena variseride kätepuhastamisnõue, justkui oleks seda vaja Jumala tahtmisega kooskõlas olemiseks. Küll aga toetab Tema vastus sõnaselgelt tõsiasja, et Jumala seaduses olevad käsud on kõrgemad inimese pärimusest. (Vaata ka Mk 1:44; Mk 7:10, 11; Mk 10:3–8; Mk 12:26, 29–31.)

`Kas meil võib olla „pärimusi“, mis lähevad vastuollu Jumala seaduse põhimõtetega? Kui nii, siis mis need oleksid?`