---
title: Keel sõlmes
date: 07/08/2024
---

`Loe Mk 7:31–37. Kes toodi Jeesuse juurde ja mida Jeesus tema heaks tegi?`

Jeesus ei valinud lühimat teed, et minna Tüürose ja Siidoni aladelt tagasi Galileasse. Näib, et Jeesus suundus Tüürose alalt põhja poole, läbis Siidoni ala ning läks siis sisemaa poole ja alla mööda Galilea järvest kirdesse jäävat maad, kuni jõudis järveni. Niisuguse tiiru tegi Ta tõenäoliselt selleks, et Tal oleks rohkem aega oma jüngreid õpetada.

Tekstist ei selgu, kes täpselt selle mehe Jeesuse juurde tõi, kuid tema probleem oli ilmselge – ta ei kuulnud ja kõneles vaevaliselt. Kuulmise kadu eraldab inimesed ümbruskonnast ja sügav kurtus muudab kõnelema õppimise raskeks. Selle mehe probleem võis olla pikemaaegne.

Jeesus mõistab mehe kitsikust ja viib ta kõrvale, et olla omavahel. Issanda meetod mehe tervistamiseks on pentsik, eriti tänapäeva lugeja jaoks. Ta paneb sõrmed mehe kõrvadesse, sülitab ja puudutab ta keelt ning õhkab. Jeesus puudutab mehe vigaseid kehaosi, mida Ta hakkab terveks tegema, kuid milleks õhkamine? „Ta… ohkas, mõeldes kõigi nende inimeste kõrvadele, kes ei tahtnud avaneda tõele, ja keeltele, mis keeldusid tunnistamast Päästjat.“ – Ellen G. White, „Ajastute igatsus“, orig lk 404.

Jeesus taastab imeliselt mehe kuulmise ja teeb talle võimalikuks selgesti rääkida. Tema ohe räägib ilmekalt piiridest, mille Jumal on endale seadnud inimkonna tahtevabadusega seoses. Tema ei sunni tahet. Kõik inimesed on vabad valima, keda nad soovivad oma elu juhtima – kas Eluvürsti või pimedusevürsti. Jeesus saab avada kurdi kõrvad, kuid ei saa sundida uskmatuid südameid tunnistama Teda Messiaks.

Siinne põgus lugu räägib ilmekalt sellestki, mida saab Jumal teha nende heaks, kes on valmis Tema poole pöörduma. Võib-olla oled oma usust rääkimisel kogenud, et oled sõnakehv, ja tundnud, et keel on sõlmes ning sa ei oska midagi öelda. See imetegu annab julgust, et Issand Jeesus saab avada su kõrvad olema vastuvõtlikud kaasinimeste vajadustele ja sa suudad vabalt lausuda sõnu, mis teiste eluteel nende meeli ülendavad.

`Mida teed kuulmise ja rääkimise andidega, mis on sulle antud – need on ju annid? Kuidas sa neid kasutad?`