---
title: Misjonilugu
date: 09/08/2024
---

#### 3. osa – Härras palve isa pöördumise pärast

_Loo on kirja pannud Andrew McChesney._

Üliõpilasena vaatas Anush üht Mehhiko filmi poisikesest, kes palvetas oma isa uskutuleku pärast. Selles filmis ütles poiss: „Usun, et kui ma palvetan iga päev oma isa pärast, siis on tal Jumala juurde tulemiseks kõik teed olemas.“ Poiss palvetas iga päev ja tema isa andis oma südame Jumalale.

Sellest loost innustatuna otsustas Anush palvetada iga päev isa pärast, et too saaks ristitud. Neiu alustas palvetamist neli aastat enne oma ristimist. Kaks aastat pärast oma ristimist palvetas ta ikka veel isa pärast. Ta oli kindel, et isa tuleb Jumala juurde. Aga kui kodus tekkisid pinged, hakkas Anush mõtlema, kui kaua ta veel ootama peab.

Pärast ristimist sai Anushist aktiivne liige seitsmenda päeva adventistide koguduses. Ta tegutses koguduse ettevõtmistes vabatahtlikuna; mõnikord sai ta väikese tasu, teinekord mitte.

Isa ei nurisenud, sest ta oli andnud Anushile loa käia kirikus ja saada ristitud. Armeenia on suuresti patriarhaalne ühiskond, kus paljud isad langetavad oma leibkonnas otsuseid.

Aga isa tahtis tütre jaoks parimat ega suutnud aru saada, miks tütar töötas nii vähese raha eest. „Kogudus kasutab sind ära,“ ütles ta. „Sa oled andekas ja nad kasutavad sind, andmata sulle väärilist tasu.“

Anush hakkas tajuma pinget iga kord, kui ta kodus oli, ja ta ei tahtnud seda. Kui teda kutsuti kaasa lööma koguduse ettevõtmistes, küsis ta isalt luba. Isa lubas tal minna, aga nurises iga kord.

Anush otsustas Jumalaga eriliselt rääkida.

„Jumal, ma tean, et isa tuleb Sinu juurde, aga ma olen päris väsinud,“ ütles ta. „Annan Sulle kaks valikut: ta kas tuleb Sinu juurde või ta tuleb Sinu juurde.“

Seejärel rääkis Anush emale: „Täna palun ma Jumalat väga tõsiselt. Palveta koos minuga. Me ei taha, et selline olukord jätkuks. Me tahame, et isa tuleks koos meiega kirikusse.“

Armeenias käib suur osa emasid ja lapsi kirikus ilma oma abikaasa või isata. Paljud pered elavad sellise korraldusega hästi nii kaua, kuni mehed lubavad emadel ja lastel kirikus käia, ilma et neid kiusaksid. Aga Anushit selline korraldus enam ei rahuldanud. Ta tahtis, et isagi tuleks kogudusse.

Ema oli nõus palvetama. Anushi lootus tõusis kõrgele. Ta oli kindel, et Jumal muudab isa südame. Ta oli veendunud, et see võib juhtuda iga hetk.

_Osaga möödunud veerandaasta kolmeteistkümnenda hingamispäeva annetusest avatakse Armeenia pealinnas Jerevanis mõjukeskus, mis on mõeldud Anushi pere taolistele perekondadele. Täname, et aitad oma annetustega evangeeliumi levitada. Järgmisel nädalal: isa keelab Anushil ja emal kirikus käimise._