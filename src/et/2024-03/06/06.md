---
title: Hoiduge halvast leivast
date: 08/08/2024
---

`Loe Mk 8:11–13. Missugune variseride küsimus valmistas Jeesusele sügavat pettumust?`

Miks mitte näidata jumalikku väge ja veenda neid tähenärijaid? Kõnealune keerdküsimus ulatub tagasi Markuse evangeeliumi 3. peatüki lõppu, kui Jeesus räägib patust Püha Vaimu vastu. Kui kellegi kõrvad on suletud ja silmad kinni, siis ei veena ka veel üks imetegu, olgu või tunnustäht taevast. See heidetakse lihtsalt kõrvale nagu kõik eelmised. Isegi imeteost ei piisa nende veenmiseks, kes otsustavad mitte uskuda.

`Loe Mk 8:14–21. Mida olid jüngrid unustanud ja millise mõtte Jeesus selle kohta esitab?`

Jeesus kasutab võimalust hoiatada jüngreid variseride ja Heroodese „haputaigna“ eest (Mk 8:15), mõeldes selle all nende õpetusi (võrdle Mt 16:12ga).

Kuid jüngrid saavad valesti aru ja mõtlevad, et Jeesus räägib päriselt leiva ostmisest hoidumisest. Nagu tavaliselt, kui jüngrid midagi vääriti mõistavad, juhendab Jeesus neid. Issand esitab terve rea küsimusi, mõningad neist alguses retoorilised, mis väljendavad Tema pettumust, et jüngrid ei ole aru saanud Tema elutööst. Tema sõnad meenutavad seda, mida Ta ütles Mk 4:10–12 kõrvaliste isikute kohta, kes ei saa aru. Tema tõsised sõnad on mõeldud jüngreid nende vaimulikust tardumusest äratama.

Mk 8:19, 20 küsib Ta vaid faktiküsimusi, nagu: kui mitu korvitäit palakesi kogusid jüngrid kokku pärast seda, kui Ta oli söötnud 5000 meest (Mk 6:30–44) ja 4000 meest (Mk 8:1–10). Need küsimused on mõeldud selgitama, kuidas jüngrid peaksid nüüdseks juba aru saama, et Issand Messia jaoks ei ole piiratud vahendid takistuseks. Tema viimane küsimus Mk 8:21 on taas retooriline: „Kas te ikka veel ei saa aru?“ Mõtle vaid, mida nad on koos Jeesusega juba näinud ja kogenud.

`Kuidas hoida oma süda ja meeled avatuna Jumala ja Tema armastuse tõelisusele? Mõtiskle tõenduste üle, mida on meile Jumala ja Tema armastuse kohta antud. Samas, miks on aeg-ajalt nii kerge kahelda?`