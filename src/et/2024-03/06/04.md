---
title: Raasukesed koertele
date: 06/08/2024
---

`Loe Mk 7:24–30. Millised tähtsad õpetused selles loos leiduvad?`

Eilse osa keerulise tekstilõigu kannul tuleb käesolev lugu, mis tekitab samuti häirivaid küsimusi. Miks vastas Jeesus sellele naisele nii kalgilt, nimetades teda otsesõnu koeraks?

Jeesus ei anna otsest seletust, kuid kaks iseloomulikku joont Tema vastuses naisele vihjavad sellele, mida Ta õpetab. Mk 7:27 ütleb Ta, et lapsi tuleks toita „esmalt“. Kui on olemas „esmalt“, siis tundub loogiline, et tuleb ka „teisena“. Teine tunnusjoon on see, et Jeesus kasutab sõna _koer_ deminutiivset ehk hellitavat vormi; Ta ei räägi kutsikatest, vaid – konteksti põhjal – just majja lubatud koertest, vastandina tänavakoertele. Naise vastusest Jeesusele ilmneb, et ta on neist kahest vihjest aru saanud, ja need aitavad tema vastust selgitada.

Naise vastus on üsna teravmeelne. Ta vastab: „Issand, koerakesed ju söövad laua all laste raasukesi“ (Mk 7:28).

Kuidas tuleb naine selle peale, et Jeesusele nii vastata? Kindlasti kannustas teda armastus oma tütre vastu. Kuid ka Jeesus julgustab teda. Jeesuse ütlus „esmalt“ vihjab, et võib tulla ka „teisena“. Lisaks annab Ta mõista, et naine on laua all olev koerake. Just nagu koerake on majas laua all, nii ootab see naine paluvalt Jeesuse jalge ees oma tütre pärast. Seega klammerdub naine koera õiguse külge saada põrandale kukkuvaid toiduraase.

Naise vastuses väljendub tema usk. Ta nimetas võimsat imetegu – oma tütre tervendamist kaugelt eemalt – „raasukeseks“. Niiviisi andis ta ühtaegu mõista, et Jeesuse vägi on eriliselt suur (kui selline ime on raasukene, siis milline oleks terve päts?) ning et tema palve rahuldamine oleks Jeesuse jaoks pisike asi. Jeesus on liigutatud ja täidab naise palve.

„Ta oli kontrollinud naise usku. Kohelnud naist nii kummalisel viisil, näitas Jeesus, et inimene, keda peeti halvaks, polnud võõras, vaid Jumala perekonna liige. Jumala lapsena oli tal eesõigus osa saada Isa andidest.“ – Ellen G. White, „Ajastute igatsus“, orig lk 401.

`Miks on eelarvamus teise rassi või rahvusesse kuuluva inimese suhtes täiesti vastupidine Jeesuse õpetusele? Kuidas saada puhtaks sellisest kurjusest?`