---
title: Puhtad käed või puhas süda?
date: 05/08/2024
---

`Loe Mk 7:14–19. Mida peab Jeesus silmas oma mõistukõnega Mk 7:15?`

Jeesuse sõnad selles kirjakohas on olnud paljude jaoks mõistatuseks, kui nad mõtisklevad nende seose üle 3. Moosese 11. peatükis olevate õpetustega puhtast ja roojasest lihatoidust. Kas Jeesus kaotab sellise eristuse? Kas seitsmenda päeva adventistid eksivad, kui nad õpetavad, et koguduseliikmed, kes söövad liha, söögu ainult loendis olevate puhaste loomade oma?

Esiteks oleks imelik, kui Jeesus, kes on Mk 7:6–13 just kaitsnud Moosest pärimuste vastu, heidaks äkitselt Mk 7:14–19 kõrvale Moosese kaudu antud juhtnöörid. Teiseks, pärimusel, mida variserid rõhutasid, ei ole Vanas Testamendis õpetuslikku alust; toitumiseeskirjal aga on. Kolmandaks, kui Mk 7:19 on kirjutatud: „Jeesus kuulutas puhtaks kõik toidud“, peetakse selle all silmas, et variseride loodud pärimus puudutuse kaudu rüvetumisest on kehtetu, mitte seda, et toitumiseeskirjad on tühistatud. Kehtetu on näiteks ekslik arusaam, et kui inimene muutub paganatega kokku puutudes ebapuhtaks, siis rüvetab teda ka toit, mida paganad on puudutanud.

`Loe Mk 7:20–23. Mis rüvetab inimest Jeesuse sõnade kohaselt?`

Mk 7:19 märgib Jeesus, et toit ei lähe südamesse, vaid kõhtu ja väljub siis seedesüsteemi kaudu. Kuid Mk 7:21–23 ütleb Ta, et kurjus tuleb inimese südamest, isiksuse olemusest. Ta loetleb pahesid, mis algavad kurjadest mõtetest, kuid lõpevad kurjade tegudega.

Kui lugeda viiendale käsule viitamine Mk 7:10 pahede loetelu hulka, on siin esindatud kõik korraldused kümne käsu teisel laual. Lisaks annab Jeesus Mk 7:7 mõista, et jumalakummardamine on ilmaaegne, kui lõhutakse see, mis on kümnest käsust esimese nelja käsu kese. Seega kaitseb Jeesus kogu selles tekstilõigus Jumala seadust.

`Sul võib olla õige teoloogia, aga kellele kuulub täielikult ja lõplikult su süda?`