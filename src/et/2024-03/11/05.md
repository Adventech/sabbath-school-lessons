---
title: Jätta kõik ja põgeneda Jeesuse juurest
date: 11/09/2024
---

`Loe Mk 14:43–52. Mis siin toimub, mis on lunastusplaanis väga oluline?`

Äärmiselt hämmastav on, et üks Jeesuse lähim kaaslane reedab Ta vaenlastele. Evangeeliumid ei kirjelda Juudase motivatsiooni eriti üksikasjalikult. Kuid Ellen G. White kirjutab: „Juudas oli loomu poolest väga rahaahne, kuid ta polnud igal ajal valmis selliseks teoks. Ta oli hellitanud ahnust seni, kuni sellest sai tema elu juhtiv jõud. Mammonaarmastus võitis lõpuks armastuse Kristuse vastu. Muutudes selle pahe orjaks, andis ta end Saatana kätesse, kes viis teda üha sügavamale patusse.“ – Ellen G. White, „Ajastute igatsus“, orig lk 716.

Reetmist iseenesest taunivad kõik, isegi need, kes reetjaid ära kasutavad (võrdle Mt 27:3–7). Kuid Juudase tegu on eriti alatu, sest ta püüab oma reetmise peita sõpruse sildi alla. Ta annab jõugule näpunäite, et mees, keda ta suudleb, on see, kes tuleb kinni võtta. Paistab, et Juudas tahab oma salakavalust Jeesuse ja kaasjüngrite eest varjata.

Kui jõuk Jeesuse kinni võtab, puhkeb segadus. Keegi haarab mõõga (Jh 18:10, 11 öeldakse, et seda tegi Peetrus) ning lõikab maha ülempreestri sulase kõrva. Jeesus pöördub rahvahulga poole ja noomib neid, et nad teevad salaja seda, mida kartsid teha avalikult, kui Ta templis õpetas. Kuid Jeesus lõpetab mõtte viitega, et Pühakiri peab täide minema. Tegemist on veel ühe vihjega kannatuslugu läbivale kahele süžeele – Jumala tahe läheb täide isegi siis, kui inimese tahe tegutseb Messia hävitamise nimel.

Kõik jüngrid põgenevad, kaasa arvatud Peetrus, kes ilmub sellegipoolest uuesti välja, järgneb Jeesusele eemalt ja satub lõpuks hätta. Kuid Mk 14:51, 52 räägib kellestki Jeesuse järel käivast noorukist, kellest kirjutatakse ainult siin ja mitte kuskil mujal kanoonilistes evangeeliumides. Osa arvab, et see oli Markus ise, kuid seda ei saa tõestada. Märkimisväärne on tõsiasi, et noormees jookseb minema alasti. Selle asemel, et nooruk jätaks kõik maha ja „järgneks“ Jeesusele, jätab ta kõik maha ja „põgeneb“ Jeesuse juurest.

`Mõtle hirmuäratavale ideele, et ainult ühe pahe orjuses olemine pani Juudase tegema seda, mida ta tegi. Mida peaks see meile rääkima patu vihkamisest ning – Jumala armu läbi – selle hülgamisest?`