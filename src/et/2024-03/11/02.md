---
title: Unustamatu
date: 08/09/2024
---

`Loe Mk 14:1–11. Millised kaks lugu siin põimuvad ning kuidas on need omavahel vastuolus?`

Mk 14:1 viitab sellele, et paasapüha pidi kätte jõudma kahe päeva pärast. Kõnealune kohtumine leidis tõenäoliselt aset sama nädala teisipäeva õhtul või kolmapäeval. Usujuhtidel on plaan ja ajastus. Neil on vaja vaid abinõu oma eesmärgi saavutamiseks. See tuleb üllatavast kohast.

Siinne tekstilõik on viies võileivalugu Markuse evangeeliumis (vaata 3. õppetükki). Jeesuse-vastase salanõu lugu on seotud looga naisest, kes võiab Jeesuse pead kallihinnalise lõhnaõliga. Kaks paralleelset tegelast panevad toime vastandlikke tegusid, tuues esile iroonilise kontrasti.

Markus ei avalda, kes see naine on. Naise hämmastav kingitus Jeesusele vastandub teravalt sõnamurdlikule Juudasele, kes reetis Issanda. Naise nime ei öelda; Juudast kirjeldatakse kui „üks neist kaheteistkümnest“. Naise kingitust hinnatakse kalliks; Juudasel on hinnaks ainult tõotus saada raha.

Naise tegu ei põhjendata kuidagi lähemalt, kuid külalisi pidusöögil jahmatab see, mida nad peavad suureks raiskamiseks – kulutada peaaegu aastapalk lõhnaainele, et valada see Jeesuse peale. Jeesus aga sekkub naise kaitseks ning ütleb, et tema tehtu saab osaks kogu maailmas kuulutatavast evangeeliumist ja teda mäletatakse. See tegu on unustamatu. Tõepoolest, kõik neli evangeeliumi jutustavad mingil kujul selle loo; ilmselt sellepärast, et Jeesuse sõnul pidi naise tegu mäletatama.

Juudase reetlikkus on samuti unustamatu. Markus annab mõista, et teda ajendas ahnus. Johannese evangeelium ütleb selle otse välja (Jh 12:4–6).

Markus mängib sõnaga „hea“ selleks, et ilmestada tõsiasja – neis lugudes on mängus kaks erinevat motiivi ehk salanõu. Jeesus nimetab naise tegu „kauniks/heaks“ (Mk 14:6). Ta ütleb, et te saate vaestele alati teha „head“ (Mk 14:7), ning Mk 14:9 nimetab Ta naise tegu „heade sõnumite“ ehk „evangeeliumi“ osaks. Mk 14:11 otsib Juudas „head võimalust“ Jeesust reeta (ISV ja 1926: „… kuidas … teda … parajasti [= hästi] … anda“). Selline sõnadega mängimine laseb aimata, et inimeste salanõust Messias hävitada saab tegelikult evangeeliumi osa, sest see viib ellu Jumala tahte anda oma Poeg inimkonna päästmiseks.

`Kuidas aitab Rm 8:28 siin toimuvat selgitada?`