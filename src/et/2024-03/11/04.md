---
title: Ketsemani
date: 10/09/2024
---

`Loe Mk 14:32–42. Mida Jeesus Ketsemanis palub ja kuidas palvele vastatakse?`

Jeesus ja Tema jüngrid jätavad seljataha Jeruusalemma linna, kus nad paasasöömaaega sõid, ning suunduvad Kidroni oru kaudu Õlimäe nõlval asuvasse aeda. Ketsemani nimi tähendab õli pressimist, mis laseb aimata, et läheduses asus oliiviõli pressimise koht. Aia täpne asukoht on teadmata, sest roomlased lõikasid linna piiramise ajal aastal 70 pKr kõik puud Õlimäelt maha.

Kui Jeesus astub aeda sisse, jätab Ta jüngrid sinnasamasse ning läheb koos Peetruse, Jaakobuse ja Johannesega kaugemale. Kuid siis jätab Ta ka need kolm sinnapaika ja suundub ise veel edasi. Selline kaugenemine ruumis annab mõista, et Jeesus jääb üha üksildasemaks, kui Tal tuleb vahetult tegemist teha oma eelseisva kannatusega.

Jeesus palvetab, et kannatuste karikas kõrvaldataks, kuid ainult siis, kui see on Jumala tahe (Mk 14:36). Ta kasutab arameakeelset sõna _abba_, millele Markus annab tõlkevasteks „isa“. See sõna ei tähenda „issi“, nagu osa on välja pakkunud. Sõna, mida laps kasutas oma isa poole pöördumisel, oli _abi_ (vaata Raymond E. Brown, „The Death of the Messiah“, Anchor Bible Reference Library [New York: Doubleday, 1994], 1. kd, lk 172, 173). Siiski viitab sõna _Abba_, Isa, väga lähedasele perekondlikule sidemele, mida ei tohiks alahinnata.

Jeesus palub kannatuste karika kõrvaldamist. Kuid Ta allub Jumala tahtele (võrdle Meie Isa palvega, Mt 6:10). Kogu ülejäänud kannatusloos saab ilmseks, et Jumala vastus Jeesuse palvele on „ei“. Ta ei kõrvalda kannatuste karikat, sest selle kogemuse tõttu pakutakse maailmale päästet.

Kui sa seisad silmitsi raskustega, on julgustav, kui sul on toetavaid sõpru. Fl 4:13 räägib Paulus, et suudab kõik Tema läbi, kes teeb ta tugevaks. Paljud unustavad Fl 4:14, mida Paulus alustab sõnaga: „Ometi.“ Terve salm kõlab nii: „Ometi, te tegite hästi, et võtsite osa minu kitsikusest.“ Jeesus igatseb Ketsemanis sama. Kolm korda tuleb Ta oma jüngritelt lohutust otsima. Kolmel korral nad magavad. Lõpuks äratab Ta jüngrid üles, et minna koos vastu raskele katsumusele. Tema on valmis; nemad ei ole.