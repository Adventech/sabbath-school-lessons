---
title: Kes sa oled?
date: 12/09/2024
---

`Loe Mk 14:60–72. Võrdle omavahel Jeesuse ja Peetruse reageeringut sündmustele. Mida neist erinevustest õppida?`

Mk 14:53–59 kirjeldab Jeesuse toomist Suurkohtu ette ja kohtumõistmise esimest osa. Sellest saab ärritav läbikukkumine. Ikka ja jälle püüavad juhid Jeesusele süüd külge kleepida. Evangeeliumikirjutaja märgib, kuidas ütlused on valed ja tunnistajate jutt ei klapi kuidagi.

Lõpuks tõuseb püsti ülempreester ja pöördub otse Jeesuse poole. Algul Jeesus ei vasta. Kuid siis vannutab ülempreester Teda Jumala ees (vaata Mt 26:63) ning küsib keerutamata, kas Ta on Messias. Jeesus tunnistab ausalt ja avameelselt, et Ta on, ning viitab seejärel Tn 7:13, 14 sõnadele Inimese Pojast, kes istub Jumala paremal käel ja tuleb taeva pilvedega. Ülempreestri jaoks on see liig. Ta rebib lõhki oma rüü ja nõuab süüdimõistvat otsust, mille nõukogu kohe annab. Juhid hakkavad häbistades Jeesuse peale sülitama, katavad kinni Ta näo, peksavad Teda ja käsivad Tal prohvetlikult kuulutada.

Ajal, mil Jeesus on kohtusaalis ja annab ustavalt tunnistust, on Peetrus väljas ja annab valetunnistuse. Tegemist on Markuse evangeeliumi kuuenda ja viimase võileivalooga ning siinne iroonia on eriti terav. Siin on kaks paralleelset tegelast, Jeesus ja Peetrus, kes toimivad vastandlikult. Jeesus annab ustava tunnistuse, Peetrus valetab. Kolmel korral pärib kas sulane või kõrvalseisja Peetruselt aru ning iga kord eitab ta oma seotust Jeesusega, seejuures lausa needes ja vandudes.

Siinkohal kireb kukk teist korda ja Peetrusele tulevad järsku meelde Jeesuse prohvetlikud sõnad, et ta salgab samal ööl oma Issandat kolm korda. Peetrus murdub ja nutab. Siingi torkab silma iroonia – kohtuprotsessi lõpus seotakse Jeesuse silmad kinni, Teda lüüakse ja Tal kästakse „prohveti kombel öelda“! Eesmärk on Teda pilgata, kuna Ta ei näe, kes Teda lööb. Ent samal ajal, kui inimesed nii teevad, salgab Peetrus all hoovis Jeesuse ning täidab Jeesuse ühe prohvetikuulutuse. Järelikult näitab Peetrus Jeesust salates, et Jeesus on Messias.

`Kuidas saad anda lootust kellelegi, kes tahab küll Jeesuse järel käia, aga kellel ei lähe see aeg-ajalt korda? Kellel meist poleks mõnikord ebaõnnestunud järgida seda, mida teame, et Jeesus tahab?`