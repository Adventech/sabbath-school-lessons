---
title: Misjonilugu
date: 13/09/2024
---

#### 8. osa – Unenägu tofust täitub

_Loo on kirja pannud Andrew McChesney._

Isal algasid probleemid maoga ning ema ja Anush otsustasid pöörata ta toiduvalikule tõsist tähelepanu. Anush oli taimetoitlane ja ema, kes oli hariduselt bioloog, teadis, millised toidud olid tervislikud. Aga nad polnud püüdnud panna pere lauale kõige tervislikumaid toite. Ema ja Anush hakkasid isale pakkuma põhiliselt taimset toitu ning probleemid maoga kadusid.

Siis nägi isa veel ühe unenäo. Ta nägi garaažis heledat valgust. See oli nii ere, et ta ei saanud seda silmitseda. „Ära karda,“ ütles hääl valguse seest. „Tule. Võta see ämber seemnetega ja külva need siia lauale.“

Isa nägi roostevabast terasest laua kõrval ämbrit seemnetega. Aga korraldus oli mõttetu. Ülikoolis oli isa õppinud põllumajandust, seepärast tundis ta taimi. Ning ilma oma haridusetagi teadis ta, et seemned ei saa terases idaneda. „Seemned tuleb istutada mulda,“ vaidles ta vastu. Hääl ei andnud alla. „Tee, nagu ma ütlesin.“

Unenäos möödus päev ning isa nägi tugevaid kolmesentimeetriseid võrseid lauast välja kasvamas. Ta oli rabatud. „Mis toimub?“ küsis ta. „Kuidas saavad seemned ühe ööga kasvada ja veel roostevabast terasest laual?“

„Nopi rohelised võrsed üles ja müü need maha,“ ütles hääl.

Isa rääkis unenäost oma perele. Kui Anush kuulas, läks ta mõte sellele, kas Jumal käsib isal tofut tegema hakata. Armeenias ei olnud ettevõtet, kes valmistanuks tofut. Isa oli äriomanik, kel oli põllumajanduslik haridus, ning Anush oli kindel, et isa saaks sellega hakkama. Aga tütar ei tahtnud püüda isa unenägu tõlgendada. Ta palvetas, et isa kuuleks ise Jumala kutset.

Siis võttis Anush osa meditsiinimisjonäride konverentsist Ukrainas. 300 osalejat olid vaimustuses, kui kuulsid isa unenägu. Aasta oli 2019 ning adventistidel oli selles riigis hästiedenev tofutootmine, tootmishooned ja tervislike toiduainete kauplused. Kui konverentsi organisaator küsis, kes tahaks isale tofu valmistamist õpetada, tõstsid kõik käe.

Kaks kuud hiljem ostis isa lennupileti Ukrainasse. Aabrahami ja Saara sarnaselt lahkusid nad koos emaga kodust teadmata, kuhu nad täpselt lähevad. Jumal korraldas kõik. Liidu meditsiinimisjonärid kohtusid nendega lennujaamas. Isa ja ema elasid nende juures ja külastasid 12 päeva jooksul adventistide tervisliku toidu kaupluseid ning tofu tootmishooneid. Isa nägi, et kristlased ei tööta mitte üksnes raha pärast, vaid ka Jumala auks. See avaldas talle muljet. Ta pöördus tagasi Armeeniasse ja avas sealse esimese tofut tootva ettevõtte.

Anush oli ülirõõmus. Teda hämmastas, kui ta mõtles sellele, et kord oli isa kasutanud tema vegetaarset elulaadi põhjusena, miks keelata tal ja emal kirikus käimine. Nüüd aga müüs isa tofut ja edendas taimetoitlaste eluviisi.

Osaga möödunud veerandaasta kolmeteistkümnenda hingamispäeva annetusest avatakse Armeenia pealinnas Jerevanis mõjukeskus, mis on mõeldud Anushi pere taolistele perekondadele. Täname, et aitad oma annetustega evangeeliumi levitada. Järgmisel nädalal: perekond jagab ühiselt evangeeliumi Armeenias.