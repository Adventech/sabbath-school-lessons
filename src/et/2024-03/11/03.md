---
title: Viimane paasasöömaaeg
date: 09/09/2024
---

`Loe Mk 14:22–31 ja 2Ms 24:8. Mis siin leiduvast on kristliku usu jaoks tohutult tähtis?`

Mk 14:12 mainib, et hapnemata leibade püha esimesel päeval toodi ohvriks paasatall. See söömaaeg oli neljapäeva õhtul.

Viimasel paasasöömaajal seab Jeesus sisse uue mälestusteenistuse. See on üleminek juudi paasapühalt ning on otseselt seotud Iisraeli lahkumisega Egiptusest ja saamisega Jumala lepingurahvaks Siinai jalamil. Lepingu pitseerimisel (2Ms 24:8) piserdas Mooses rahva peale ohvriverd ja ütles: „Vaata, see on selle lepingu veri, mille Issand teiega on teinud kõigi nende sõnade põhjal.“

Torkab silma, et Issanda õhtusöömaajal, mille Jeesus siin sisse seab, ei kasutata paasatalle liha. Sellepärast, et Jeesus ongi Jumala Tall (võrdle Jh 1:29ga). Issanda söömaajal kujutab leib Tema ihu. Uus leping (võrdle Jr 31:31–34) pitseeritakse Jeesuse verega, mida kujutab karikas. Jeesus ütleb: „See on minu lepinguveri, mis valatakse paljude eest“ (Mk 14:24).

Siis, keset kõike seda, kuulutab Jeesus ette, et kõik Tema jüngrid jätavad Ta maha. Ta tsiteerib Sk 13:7, mis räägib karjase kallale tõusvast mõõgast ja lammaste pillutamisest. Jeesus on karjane ning Tema jüngrid on lambad. See on karm ja masendav teade. Kuid Jeesus lisab sellele lootusesõnad ehk kordab oma ülestõusmise ettekuulutust, teatades veel, et läheb jüngrite eel Galileasse. Seda prohvetikuulutust tuletabki meelde Jeesuse haua juures olev noormees (Mk 16:7) ja seega on sellel siin eriline kaal.

Kuid jüngritel on kõike seda liiga raske omaks võtta, eriti Peetrusel, kes väidab, et kõik teised võivad ära langeda, aga tema mitte. Ent Jeesus jätkab pühalikult ja ennustab, et Peetrus salgab Ta ära kolm korda enne, kui kukk kaks korda kireb. See ettekuulutus mängib otsustavat osa Jeesuse üle kohtumõistmiseses ja Peetruse salgamises ja nii on sellel otsustav osa ka siin.

`Mida õpid neist kordadest, kui sa lubasid Jumalale, et teed midagi (või jätad midagi tegemata), kuid lõpuks toimid ikka vastupidi?`