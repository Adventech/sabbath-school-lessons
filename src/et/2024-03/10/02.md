---
title: Kaks mündikest ohvrirahakirstus
date: 01/09/2024
---

`Loe Mk 12:41–44. Kui palju lesknaine annetab ja mida Jeesus selle kohta ütleb?`

Jeruusalemma tempel oli imetlusväärselt kaunis ehitis. Templimägi kõrgus üle linna ning sellel seisnud hoone massiivsed kivid äratavad tänini imetlust. Mõni neist kaalub sadu tonne. Templi ja Templimäe ümberkujundamist ja laiendamist alustas Heroodes Suur umbes 20. aastal eKr, kuid ehitise kallal jätkus tööd ja nikerdamist veel kuuekümnendailgi aastail pKr.

Paljud inimesed tõid annetuseks kaasa suuri rahasummasid, et panna need ühte kolmeteistkümnest annetuskastist, mis olid paigutatud templi külje all asuvasse naisteõue. Siin Jeesus istuski, kui Ta nägi üht lesknaist tulemas ja kaht leptonit kasti poetamas. Väärtuse poolest moodustas see summa 1/32 teenarist, mida tööline tavaliselt päevapalgaks sai. Niisiis oli naise annetus päris väike.

Jeesusele aga avaldas annetus muljet. Paljud rikkad inimesed lasksid kasti suuri summasid, kuid Ta ei öelnud nende annetatud raha kohta midagi. Kuid selle lesknaise annetus kutsus Temas esile kiituse. Ta märgib, et naine andis rohkem kui keegi teine. Kuidas on see võimalik? Jeesus nendib, et teised andsid oma küllusest, kuid naine oma kehvusest. Neile jäi palju alles; tema andis kõik, mis tal elamiseks oli. See tõsiasi muudab naise ohvri ebaharilikuks, ehkki selle rahaline väärtus oli pisitilluke.

Selles loos on sügav õppetund vahendite kasutamiseks. Jumala töö heaks annetatu väärtus ei sõltu juhtide tegevusest. Templi vaimulik juhtkond oli paheline, kuid Jeesus ei soovitanud kordagi annetamata jätta. Kui rääkida usujuhtide rikutusest (Kaifas? Annas?), siis tolleaegsed juhid olid ühed kõige hullemad. Ja Jeesus teadis seda.

On tõsi, et juhtide püha kohustus on kasutada vahendeid kooskõlas Jumala tahtega. Kuid isegi siis, kui nad seda ei tee, saavad need, kes Jumala töö heaks annetavad, ikkagi õnnistatud nagu see naine.

Teisalt: kümnise või annetuste andmata jätmine juhul, kui juhid teevad midagi vastumeelset, tähendab seda, et andmine seotakse nende tegevusega. Annetada tuleks aga tänulikkusest Jumala vastu. Juhtide tegudest lähtuv annetamine võib olla väga ahvatlev, kuid see on vale.

`Mida peaks see lugu meile õpetama ustavuse tähtsusest Jumala töö heaks andmisel?`