---
title: Ei jää kivi kivi peale
date: 02/09/2024
---

`Loe Mk 13:1–13. Kuidas reageerivad jüngrid sellele, mida Jeesus ütleb templi kohta? Mis väärib Jeesuse vastuses tähelepanu?`

Nagu oleme täheldanud, oli templikompleks tõesti imetlusväärne ehitis. Josephus märgib, et kuninglik portikus ehk sammaskoda kompleksi lõunaküljel koosnes 162 sambast, millest igaühe ümbermõõt oli kolme mehe väljasirutatud käte haardeulatus („_Antiquities“,_ 15.11.5 §§ 413–414). Jeesus ütleb, et _kõik see kistakse maha_. Selline prohvetikuulutus imetlusväärse ehitise kohta kõlas kuulaja kõrvus maailmalõpuna.

„Millised sõnatud mõtted liikusid Jumala Poja peas siis, kui Tema tähelepanu pöörati templi suurejoonelisusele? Tempel oli tõepoolest kaunis, kuid Jeesus lausus nukralt: „Ma näen seda kõike. Ehitis on imetlusväärne. Te osutate müüridele, mis näivad hävimatutena; kuid kuulake minu sõnu: Tuleb päev, kus siia ei jäeta kivi kivi peale, mida maha ei kistaks.“ – Ellen G. White, „Ajastute igatsus“, orig lk 627.

Jüngrid tahavad teada, millal Jeesuse ettekuulutus teoks saab. Nii küsib väike rühm – Peetrus, Jaakobus, Johannes ja Andreas – Temalt aja kohta. Nad tahavad teada, millal kõik see juhtub ja mis on selle toimuma hakkamise märgiks.

Mk 13:5–13 torkab silma, et enamiku ajast hoiatab Jeesus oma jüngreid selle eest, mida neil on oodata varakristliku koguduse rajamistöös, mitte ei kirjelda Jeruusalemma hävitamist. Koguduse asutamine pole kuuldavasti kergete killast.

Tõsiasi on, et jüngreid hakatakse taga kiusama, vahistama ja osa tapetakse. Kuid Jeesus annab kõige selle juures mõista, et aeg pole veel käes. Nad ärgu lasku end tormilistest sündmustest petta. Pealegi annab Püha Vaim neile õigel ajal sõnad, mida lausuda, ka siis, kui pereliikmed ja sõbrad nende juurest lahkuvad.

Jeesuse prohvetikuulutuse sissejuhatavatest sõnadest võetagu kaasa mõte, et Jumala rahvas ei pea kartma rahutut aega ega katsumusi. Nad olgu ärksad, sest Jumala Vaim kannab neid hädast läbi.

`Millised on su enda kogemused seoses katsumustega Jeesuse järel käimise pärast? Kui sul pole midagi sellist olnud, pead ehk endalt küsima, kas sa käid ikka päriselt Tema järel.`