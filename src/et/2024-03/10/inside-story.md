---
title: Misjonilugu
date: 06/09/2024
---

#### 7. osa – „Adventistid on head inimesed“

_Loo on kirja pannud Andrew McChesney._

Anush tegutses Adventistide Katastroofi- ja Arenguabi (ADRA) projekti koordinaatorina enne, kui isa keelas temal ja emal käia Armeenias nende linnas asuvas seitsmenda päeva adventistide koguduses. Pärast seda, kui isa keelu tühistas, jätkas Anush tööd ADRAs.

Anushi töö tõttu kohtus isa terve hulga nende riiki külastavate adventjuhtidega. Üks neist oli Euro-Aasia Divisjoni ADRA juht, kelle haldusalasse kuulub suur osa endise Nõukogude Liidu riike, sealhulgas Armeenia.

Kui Anush külalisi nende koju tõi, avaldas isale muljet, et tegemist oli siirate ja hästi haritud inimestega.

„Adventistid on head inimesed,“ ütles ta Anushile.

Kui isa õppis tundma seitset naist, kes moodustasid nende linna kodukiriku, leidis ta, et nemadki olid head inimesed.

Siis anti Anushile võimalus minna Ameerika Ühendriikidesse Andrewsi Ülikooli magistriõppesse ning Euro-Aasia Divisjon ja ADRA olid nõus ta kulud katma. Isale avaldas seegi muljet. Ta tahtis ju tütrele parimat.

Kui Anush ülikooli lõpetas, määrati ta ADRA juhiks Armeenias. Isa vaatas kõrvalt, kuidas tütre haldusalasse kuulus palju projekte, ning tema lugupidamine nii adventkoguduse kui ka adventistide eluviisi suhtes kasvas. Ta kõrvaldas tubaka ja seejärel alkoholi toidupoekesest, mille omanik ta oli.

Siis tuli isa ristimisele ja ühines adventkogudusega. See toimus 21 aastat pärast ema ristimist ja üheksa aastat pärast seda, kui Anush oli hakanud palvetama, et isa leiaks tee Jumala juurde.

Pärast ristimist kohtus isa sõbraga, kelle küsimus Piibli lugemisest oli teda jahmatanud ja ajendanud kirikus käima. „Kas tead, et sinu sõnad muutsid mu elu?“ küsis ta. „Tegin lõpu passiivsele Piibli lugemisele ja läksin ristimisele.“

„Millest sa räägid?“ küsis sõber.

„Sa küsisid, et kui Jeesus tuleks homme, kas ütleksin siis talle: „Ma olen lugenud Piiblit“? Kas sellest aitab?“ sõnas isa.

Sõber eitas, et selline vestlus üldse toimunud oli.

„Ma pole midagi sellist kunagi öelnud,“ teatas ta. „Ma ei ole sulle kunagi sellist hinnangut andnud. Sa pidid millestki valesti aru saama.“

Sel hetkel mõistis isa, et Jumal oli temaga rääkinud sõbra vahendusel, kes polnud isegi aru saanud, mida ütles.

_Osaga möödunud veerandaasta kolmeteistkümnenda hingamispäeva annetusest avatakse Armeenia pealinnas Jerevanis mõjukeskus, mis on mõeldud Anushi pere taolistele perekondadele. Täname, et aitad oma annetustega evangeeliumi levitada. Järgmisel nädalal: isa näeb veel ühe unenäo._