---
title: Suur viletsus
date: 04/09/2024
---

`Loe Mk 13:19. Millele see salm osutab?`

Mk 13:14 hävituse koletise kohta öeldu on telg, mille ümber ülejäänud peatükk pöörleb (vaata teisipäevast osa). Mk 13:19 tähistab üleminekupunkti. See viib mõtted suurele viletsusele, millele pole võrdset maailma loomisest alates, ning ennustab suuremat või ulatuslikumat tagakiusamist kui Jeruusalemma hävitamisel. Mk 13:19 kasutatakse ka tulevikuvormi, osutades nii sündmustele, mis on Jeesuse ajast kaugemad.

Samuti nagu Mk 13:14 kajab vastu Taanieli raamatu 9. peatüki prohvetikuulutus, kajavad Mk 13:19–23 suure tagakiusamise kirjeldusest vastu Taanieli raamatu 7. peatüki ja 8. peatüki prohvetikuulutused, kui väikese sarvena kujutatud võim kiusab taga Jumala rahvast „ajaks, aegadeks ja pooleks ajaks“ (Tn 7:25). Siinne prohvetlik periood – 1260 päeva – võrdub 1260 tegeliku aastaga (4Ms 14:34; Hs 4:6). See aeg ulatus 530. aastast eKr kuni 1798. aastani pKr. Aastal 1798 saatis Napoleon oma kindrali paavsti vangistama. Selle 1260aastase perioodi jooksul kiusas ja tappis väikese sarvena kujutatud võim neid, kes ei nõustunud kiriku valitsemise süsteemiga.

`Loe Mk 13:20–23. Millise lootuse annab Jumal oma rahvale tagakiusamisaja jooksul ning mille suhtes ta neid selle lõppemisel hoiatab?`

Mk 13:20 räägib, et tagakiusamist lühendatakse Jumala rahva pärast. Ajaloolises plaanis vähenesid tagakiusamise leegid pärast protestantliku reformatsiooni esiletulekut, lühendades ahistuse aega. Kui väikese sarvena kujutatud võim kahanes, ühines rohkem inimesi reformidega. Kuid väike sarv on uuesti võimule tõusmas, nagu näitab Ilm 13. peatüki prohvetikuulutus.

Mk 13:21–23 hoiatab Jeesus veel ühe ohu eest – valeprohvetite ja valekristuste eest –, kes tõusevad esile enne Tema tagasitulekut. Jeesus annab oma järelkäijatele hoiatuse neist hoiduda.

`Ajal, mil Jeesus hoiatas valekristuste eest, oli Tema alustatud liikumine napilt alguse saanud. Sellele vaatamata kuulutas Ta hämmastaval viisil ette tulevikku, mis ongi tõdenenud (ka tänapäeval on inimesi, kes väidavad end olevat Jeesuse). Kuidas kasvatab see ettekuulutus meie jaoks Jumala Sõna usaldusväärsust?`