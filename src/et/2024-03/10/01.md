---
title: Lõpupäevad
date: 31/08/2024
---

### Selle nädala õppeaine
Mk 12:41–44; Mk 13:1–32; Tn 9:24–27; Tn 7:25; 1Ts 4:13–18.

> <p>Juhtsalm</p>
> „Ja siis nähakse Inimese Poega tulevat pilvedes suure väe ja kirkusega. Ja siis ta läkitab inglid ja kogub kokku oma valitud neljast tuulest, maa äärest taeva ääreni“ (Mk 13:26, 27).

Selle nädala õppetükk saab alguse lühikese looga Markuse evangeeliumi 12. peatüki lõpuosas, kui Jeesus lausub sügavad sõnad lesknaise väikese teo kohta. Kuid põhiosa käesolevast õppetükist käsitleb Markuse evangeeliumi 13. peatüki jahmatavat prohvetikuulutust Jeruusalemma templi saatuse ja sellega seonduva kohta. See peatükk koos paralleelkohtadega, Matteuse evangeeliumi 24. peatükiga ja Luuka evangeeliumi 21. peatükiga, räägib mõlemast – nii Jeruusalemma langemisest ja sellele järgnevast kui ka maailma lõpuni välja viivatest sündmustest.

Markuse evangeeliumi 13. peatükis öeldakse selge sõnaga, et see prohvetikuulutus algab prohveti, Jeesuse ajaga ja kulgeb lõpuajani, Tema teise tulemiseni. Selline muster võtab aluseks „lõpuaja prohvetikuulutuse historitsistliku tõlgenduse“ nime all tuntud põhimõtte, vastupidi katsele paigutada need prohvetikuulutused minevikku või kaugele tulevikku.

Sarnaselt paljude Jeesuse õpetustega Markuse evangeeliumis on ka need Issanda juhised vastuseks Tema jüngrite küsimusele või vääritimõistmisele. Jüngrite küsimused või vääritimõistmised annavad Jeesusele võimaluse õpetada kristliku elu ja kogemuse jaoks vajalikke tõdesid. Jeesus ei kuuluta mitte ainult tulevikku ette, vaid juhendab ka oma toonaseid ja nüüdseid jüngreid, kuidas valmistuda saabuvateks katsumusteks.

_Selle nädala õppetükki õppides valmistud hingamispäevaks, 7. septembriks._