---
title: Inimese Poja tulemine
date: 05/09/2024
---

`Loe Mk 13:24–32. Millist tohutut sündmust siin kirjeldatakse?`

Tegemist on päris kindlasti Jeesuse Kristuse tagasitulekuga aus, millele eelnevad märgid päikeses, kuus ja tähtedes. Uues Testamendis on rikkalikult prohvetikuulutusi, mis suunavad tähelepanu sellele imepärasele sündmusele. Apostel Paulus kirjutab sellest üksikasjalikult 1Ts 4:13–18, kus ta räägib, et need, kes on Kristuses läinud puhkama, äratatakse ellu ja tõmmatakse koos elavate pühadega üles õhku, et kohtuda Kristusega. 1Kr 15. peatükis räägib apostel põhjalikult surnute ülestõusmisest, mis toimub päriselt Kristuse tagasitulekul.

Peetrus kirjeldab seda suurt päeva 1Pt 3:3–13, kui selgitab, et Issand ei ole aeglane oma lubadust täitma, vaid tahab, et kõik inimesed tuleksid meeleparandusele. Ning Ilmutuse raamatus on värvikaid kirjeldusi Kristuse tagasitulekust (vaata Ilm 1:7; Ilm 6:12–17; Ilm 14:14–20 ja Ilm 19:11–21). Uue Testamendi järjekindel õpetus on, et Kristuse tagasitulek on isiklik, tegelik, nähtav ja kuuldav, Igaüks näeb Teda, kui Ta tuleb.

Mida peab Jeesus aga silmas märksõnadega „see sugupõlv“ ja „seda päeva või tundi“? Need sõnad on pannud paljusid inimesi pead murdma seepärast, et ilmselgelt on põlvkond, kellele Jeesus tol korral rääkis, juba ammu surnud.

Selle tekstilõigu kohta on pakutud palju lahendusi. Osa väidab, et sõna „põlvkond“ võib viidata teatud inimrühmale, antud juhul juutidele. Öeldu kõlaks siis nii, et juudi rahvas ei hukku; neid jätkub Kristuse tulekuni. Teise lahenduse järgi ei kao inimpõlv, kes näeb kõiki neid märke täitumas, enne Kristuse tagasitulekut.

Kuid lihtsam lahendus on tähele panna, et Jeesus kasutab Mk 13:30 sõna „see“ nagu „see sugupõlv“ ja Mk 13:32 sõna „too“ nagu „seda [toda] päeva või tundi“. Markuse evangeeliumi 13. peatükis esineb sõna „see“ (_houtos, hautē, touto_) rohkem just 1.–13. salmis, mis eelnevad Jeruusalemma hävitamisele. Sõna „too“ on iseloomulik peatüki teisele osale.

Nii et „see sugupõlv“ viitab suure tõenäosusega esimese sajandi sugupõlvele, kes nägi Jeruusalemma hävitamist, nagu kirjeldab Mk 13:30. Kuid Mk 13:32 viitab Kristuse teisele tulekule, mis on alles tulemas ning oli esimesel sajandil veelgi kaugemal. Järelikult kasutatakse Mk 13:32 sõna „too“, et rääkida sündmustest, mis on esimesest sajandist kaugemal.