---
title: Hävituse koletis
date: 03/09/2024
---

`Loe Mk 13:14–18. Millise vihje annab Jeesus selleks, et jõuda arusaamisele, millele „hävituse koletis“ viitab?`

Jeesus jõuab Mk 13:14ga Jeruusalemma hävitamise jutu tulipunkti. Ta viitab „_hävituse koletisele“_. Issand ütleb, et lugeja mõtelgu sellele, saagu sellest teadlikuks. Nende sõnadega suunab Jeesus oma jüngrid Taanieli raamatu juurde. Sarnane sõnavara esineb Tn 9:27; Tn 11:31 ja Tn 12:11, koos paralleeliga Tn 8:13.

`Loe Tn 9:26, 27. Kes on „võitu“ ja kes on „saabuv vürst“?`

„Võitu“ Tn 9:26 on heebrea keeles sõna _māšiah,_ meie keeles _Messias_. Kui uurida hoolsalt Tn 9:24–27, siis selgub, et võitu viitab siin Jeesuse Kristuse tulemisele.

Kuid kes on „saabuv vürst“, kes hävitab Jeruusalemma linna? Linna purustas Rooma kindral Titus. Seega tundub loogiline, et tema on „saabuv vürst“, kellele viitab Tn 9:26, 27. Need kaks isikut on omavahel seotud, sest viis, kuidas Messiat koheldi, tõi linnale hukatuse.

Mis aga on „hävituse koletis“, millest Jeesus Taanieli raamatule viidates räägib? Kahjuks usuvad paljud õpetlased, et koletis osutab teisele sajandile eKr, mil Antiochos Epifanes pühakoja rüvetas. See ei ole see. Jeesuse kirjelduses on „hävituse koletis“ midagi, mis saab ilmsiks pärast Tema aega maa peal; niisiis ei või see kuidagi osutada millelegi, mis toimus kaks sajandit enne Kristuse maapealse kuulutustöö algust.

Selle asemel viitab hävituse koletis arvatavasti Rooma paganlike nõuete juurutamisele Iisraelis Jeruusalemma piiramise aegu 60ndate aastate lõpus pKr. See oli kristlaste jaoks märgiks põgeneda, mida nad ka tegid.

`Nii nagu Jeesus kuulutas, Jeruusalemm hävitati. Kuidas õpime usaldama Teda ja Piiblit kõiges, mis on ette kuulutatud?`