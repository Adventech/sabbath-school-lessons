---
title: „Järgnege mulle“
date: 07/07/2024
---

`Loe Mk 1:16–20. Kes olid mehed, keda Jeesus oma järelkäijateks kutsus, ja mida nad vastasid?`

Markuse evangeeliumi 1. peatükis leidub vähe Jeesuse sõnu. Kuid Mk 1:17 on kirjas Tema sõnad kahele kalurile, Siimonale, keda edaspidi hakatakse kutsuma Peetruseks, ja tema vennale Andreasele. Mõlemad mehed seisavad Galilea järve kaldal ja heidavad noota järve.

Ei mainita paati ega muud kalapüügivarustust, millest aimub, et need kaks meest ei ole rahalises mõttes heal järjel. Mk 1:19, 20 on Jaakobus ja Johannes koos oma isa ja palgalistega paadis, mis annab mõista, et nemad olid rahaliselt paremal järjel kui Peetrus ja Andreas. Luuka evangeeliumis märgitakse, et Peetrusel oli paat ning tegelikult olid Jaakobus ja Johannes Peetruse ja Andrease kaastöölised (vaata Lk 5:1–11). Kuid Markuse evangeelium võib kaht vendadepaari vastandada selleks, et ilmestada mõtet – Jeesus kutsub oma järelkäijad nii nende hulgast, kellel on vähem vahendeid, kui ka nende hulgast, kel on vahendeid rohkem.

Jeesuse kutse neile meestele on lihtne, otsekohene ja prohvetlik. Ta kutsub neid endale järgnema; see tähendab, hakkama Tema jüngriteks. Ta teatab, et kui nad Tema kutsele vastavad, siis teeb Ta nad inimestepüüdjaiks.

`Mõtiskle, miks jätsid need mehed kohe kõik sinnapaika (Mk 1:16–20) ja järgnesid Jeesusele.`

Johannese evangeelium täiendab pilti veelgi (vaata Jh 1:29–42). Näib, et vennad olid Ristija Johannese järelkäijad ja kuulsid tema teadaannet, et Jeesus oli „Jumala Tall, kes kannab ära maailma patu“ (Jh 1:29). Nad kohtusid Jeesusega ja olid Temaga koos Jordani jõe ääres. Järelikult ei olnud tõsiasi, et nad Jeesuse kutse evangeeliumitööle vastu võtsid, sugugi kergemeelne tegu või hulljulge temp. Nad olid asja läbi mõelnud.

Kuid miks ei esita Markus rohkem üksikasju? Ilmselt selleks, et toonitada Jeesuse väge. Tema kutsub ja teenistusvalmis kalurid vastavad ning nende elu ja maailmgi pole enam endine.

`Millest on sind kutsutud loobuma Jeesuse järel käimise nimel? (Mõtle, mida saab su vastusest järeldada, eriti, kui sul polegi midagi meenutada.)`