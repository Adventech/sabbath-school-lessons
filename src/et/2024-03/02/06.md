---
title: Suudad sa saladust hoida?
date: 11/07/2024
---

`Loe Mk 1:40–45. Mida saame siit teada Jeesusest ja sellest, kuidas Ta suhtus ühiskonna poolt tõrjututesse?`

Pidalitõbi, niisugusena nagu seda on kirjeldatud siinses tekstilõigus ja terves Vanas Testamendis, ei viita ainuüksi haigusele, mida tänapäeval tuntakse Hanseni tõve nime all (päris leepra). Piibelliku termini parem tõlge oleks „kardetud nahahaigus“. Selle alla võivad kuuluda ka teised epidermise vaevused. Hanseni tõbi võis hakata levima muistsest Lähis-Idast kolmanda sajandi paiku eKr (vaata David P. Wright ja Richard N. Jones, „Leprosy“, koguteosest „The Anchor Bible Dictionary“, 4. kd [New York: Doubleday, 1992], lk 277–282). Seega võis siinses tekstilõigus kirjeldatav pidalitõbi olla Hanseni tõbi, aga samas ei tea me päris kindlalt, mida mees põdes, vaid ainult seda, et haigus oli halb.

Pidalitõbine usub, et Jeesus võib ta puhtaks teha. 3Ms 13. ptk kohaselt oli pidalitõbine rituaalses mõttes rüve ja tal tuli vältida kontakte kaasinimestega (vaata 3Ms 13:45, 46).

Jeesus aga astub kaastundlikult mehe juurde ja puudutab teda. „Ja Jeesusel hakkas temast hale, ta sirutas oma käe välja, puudutas teda ja ütles: „Ma tahan, saa puhtaks!““ (Mk 1:41). Selline tegu pidanuks Jeesuse muutma ebapuhtaks kuni õhtuni, mil Tal tulnuks end nõuetekohaselt pesta, et taas rituaalselt puhtaks saada (võrdle 3Ms 13.–15. peatükki). Aga Markus ütleb otse, et Jeesuse puudutus tegi haige mehe pidalitõvest puhtaks. Niisiis, mehe puudutamine ei rüvetanud Jeesust.

Jeesus saadab mehe preestri juurde koos näpunäitega, et ta tooks ohvri, milleks Mooses oli sellistel puhkudel korralduse andnud, 3Ms 14. ptk. Kogu Markuse evangeeliumis kaitseb ja toetab Jeesus seda, mida Mooses õpetas (vaata Mk 7:10; Mk 10:3, 4; Mk 12:26, 29–31). Selline vaade vastandub teravalt usujuhtidele, kes Mk 7. ptk-s, 10. ptk-s ja 12. ptk-s olevate tekstilõikude näitel õõnestavad Moosese vahendusel antud õpetuste algset tähendust. Need üksikasjad selgitavad, miks annab Jeesus Mk 1:44 mehele korralduse vaikida. Kui ta ütleks välja, et Jeesus ravis ta terveks, võiks see Jeesuse suhtes oleva eelarvamuse tõttu mõjutada preestri otsust.

Kuid on näha, et puhtaks saanud pidalitõbine ei taipa seda. Jeesuse korraldust eirates levitab ta uudist lähedal ja kaugel ning muudab Jeesuse jaoks võimatuks minna avalikult linnadesse oma kuulutustööd tegema.

`Kuidas saame meie vaadata ette, et me ei teeks midagi, mis võiks takistada evangeeliumi levikut – olgu meie kavatsused kuitahes head?`