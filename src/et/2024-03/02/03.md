---
title: Unustamatu jumalateenistus
date: 08/07/2024
---

`Loe Mk 1:21–28. Mida unustamatut juhtus Kapernauma sünagoogis ning millise vaimuliku õpetuse sellest kirjapanekust saame?`

Suuremal osal kristlastest on nende kristlikul teekonnal nii mõnigi unustamatu hetk – otsus Jeesuse järel käia; ristimispäev; mõjus jutlus, mis pani neid sügavalt tundma Jumala lähedust. Mõni selline hetk võib lisaks unustamatule olla ka elumuutev.

Küllap oli nii mõnegi Kapernauma inimese jaoks selliseks hetkeks Markuse evangeeliumi 1. peatükis kirjeldatud hingamispäev. „Ja nad olid vapustatud tema õpetusest, sest ta ei õpetanud neid nõnda nagu kirjatundjad, vaid nagu see, kellel on meelevald“ (Mk 1:22). Ajal, mil Jeesus õpetas, kisendas kurjast vaimust vaevatud mees, keda kahtlemata mõjutas Jeesuse vägi: „Mis on meil asja sinuga, Jeesus Naatsaretlane? Kas sa oled tulnud meid hukkama? Ma tean, kes sa oled: Jumala Püha!“ (Mk 1:24), ning Jeesus ajas deemoni välja.

Mõtle, mida need kurja vaimu sõnad tähendavad.

Esiteks, deemon tunnistab, et Jeesus on „Jumala Püha“. Ta tunneb ära, et Jeesus on Jumala püha erisaadik, vastandina Saatana riivatule, ebapühale väehulgale. Jumalateenistuse juurde oodatakse kuuluvat pühi asju ja inimesi, mitte ebapühi ja rüvedaid. Niisiis ilmneb selles loos terav erinevus headuse ja kurjuse jõudude vahel. Näeme siin suure võitluse tegelikkust. Inimesed ei pruugi teada, kes on Jeesus, aga kuri vaim teab seda kindlasti ja tunnistab seda avalikult.

Edasi – käsk minna mehest välja on igati mõistetav, aga milleks korraldus „Jää vait“? Siit saab alguse märkimisväärne motiiv Markuse evangeeliumis: Jeesuse üleskutse vaikida sellest, kes Ta on. Õpetlased nimetavad seda „Messia saladuseks“.

Jeesuse üleskutse vaikida on arusaadav, kuna Messia ootus oli Tema ajal saanud poliitilise varjundi. Oli ohtlik olla Messias. Ometi põimub üleskutsega vaikida eksimatu ilmutus sellest, kes Jeesus on. Aja jooksul selgub, et Jeesuse olemust ei saa varjata, ning tõde sellest, kes Ta on, muutub evangeeliumi keskpunktiks. Inimestel on vaja teada, kes Jeesus on, kuid seejärel on neil vaja otsustada, kuidas nad vastavad Tema tulekule ja mida see nende jaoks tähendab.

`Kui püüame kaasinimestele tunnistada, siis millal võib olla mõistlik mitte rääkida kõigest, mida me „käesoleva aja tõest“ usume?`