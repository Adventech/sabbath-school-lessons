---
title: Jeesuse kuulutustöö saladus
date: 10/07/2024
---

`Loe Mk 1:35–39. Millise tähtsa õpetuse saame sellest, mida Jeesus siin tegi?`

Jeesus ärkas enne päikesetõusu ja läks rahulikku, inimtühja paika palvetama. Mk 1:35 toonitab, et Jeesuse tegevuse keskmes oli palve. Kõik selle lause teised tegusõnavormid pannakse kirja kokkuvõtlikult – Ta tõusis üles, väljus ja läks (kõik need on kreeka keeles aoristlikus ajavormis, mis tähistab lõpetatud tegevust). Kuid tegusõna „palvetas“ on imperfektis, ajavormis, mida siin kasutatakse teoksil oleva tähistamiseks. _Ta palvetas, Ta jätkas palvetamist._ See kirjakoht rõhutab ka väga varast tundi, mil Jeesus välja läks, andes mõista, et Ta oli üksi palves pikka aega.

Kõigis evangeeliumides kohtume Jeesusega kui palveinimesega (vaata Mt 14:23; Mk 6:46; Jh 17. ptk). Tundub, et see on Jeesuse kuulutustöö mõju olulisim saladus.

`Loe Lk 6:12. Mida õpime siit Jeesuse palve-elust?`

Paljudel kristlastel on kindlad palveajad. See on õige ja hea, kuid sellest võib saada ka rutiin, peaaegu masinlik tegevus. Üks võimalus kindlatest raamidest välja murda on palveaega vahetevahel muuta või palvetada kohati tavapärasest pikemalt. Eesmärk on mitte suruda ennast mingisugusesse vormi, mida justkui muuta ei saa.

Peetrus ja ta kaaslased ei olnud Jeesusega koos palvepaigas. Võib-olla nad teadsid Jeesuse asukohta, sest nad leidsid Ta üles. Nende ütlus, et kõik otsisid Jeesust, viitab inimeste ootusele, et Jeesus jätkaks eelmise päeva põnevat kogemust, tervendaks ja õpetaks veel. Jeesus on ootamatult vastu ja osutab laiemale teenimispõllule teistes piirkondades. „Tema aga ütles neile: „Läki mujale, naaberküladesse, et ma sealgi kuulutaksin, sest selleks olen ma tulnud!“ (Mk 1:38).

`Kui juba Jeesusel oli vaja veeta nii palju aega palves, siis mida öelda meie kohta ja selle kohta, kui palju peaksime palvetama? Mida õpime Jeesuse eeskujust?`