---
title: Veel kuulutustööd hingamispäeval
date: 09/07/2024
---

`Loe Mk 1:29–34. Kuidas aitas Jeesus Peetruse perekonda ja millise vaimuliku õpetuse saame sellest kirjapanekust?`

Pärast jahmatavat jumalateenistust sünagoogis läheb Jeesus koos jüngrite salgakesega (Peetrus, Andreas, Jaakobus ja Johannes) Peetruse koju, ilmselt selleks, et veeta hingamispäeva ülejäänud osa sõpradega einet võttes ja omavahel olles.

Kuid sündmustikku varjutab mure: Peetruse ämm on palavikus, mis tollal tähendas, et inimene kas paranes või suri. Jeesusele räägitakse haigusest ning Jeesus võtab Peetruse ämmal käest kinni ja tõstab ta jalule. Kohe hakkab ämm nende vajaduste eest hoolt kandma. Vägagi võimas näide põhimõttest, et need, keda Jeesus päästab ja terveks teeb, teenivad omakorda kaasinimesi!

Markuse evangeeliumis on tihtilugu kirjas, et Jeesus teeb haige terveks puudutuse abil (vaata Mk 1:41; Mk 5:41), ehkki mõnelgi korral ei ole puudutamist nimetatud (vaata Mk 2:1–12; Mk 3:1–6; Mk 5:7–13).

Jeesuse kuulutustöö ei olnud selleks päevaks veel läbi. Pärast päikeseloojangut tulid paljud Peetruse majja tervenemist saama, kahtlemata seetõttu, et olid näinud ja kuulnud, mis oli sel päeval sünagoogis juhtunud. Tõsiasi, et evangeeliumi kirjutaja ei selgita lugejatele, miks inimesed ootasid, kuni hingamispäeva tunnid möödusid, näitab kirjutaja eeldust, et tema lugejad on hingamispäevast teadlikud. Markuse evangeeliumi niisugune tunnus on kooskõlas tõigaga, et evangeeliumi lugejad on hingamispäevapidajad.

Markus ütleb, et terve linn kogunes sel õhtul maja ukse ette (Mk 1:33). Küllap kulus Jeesusel üksjagu aega, et kõiki kokku tulnud inimesi aidata.

„Tund kulus tunni järel; inimesed tulid ja läksid, sest keegi ei teadnud, kas homme on suur Arst veel nende keskel. See oli harukordne päev Kapernaumas. Kõikjal kõlasid rõõmsad hääled. Kristus rõõmustas rõõmu pärast, mida Ta oli esile kutsunud. Nähes nende kannatusi, kes tulid Tema juurde, tundis Ta sügavalt kaasa. Nähes nende taastunud tervist ja õnne, oli Ta südamest rõõmus.

Jeesus ei lõpetanud oma tööd enne, kui viimnegi abivajaja oli rahuldatud. Oli juba sügav öö, kui rahvahulk lahkus ja vaikus Siimona maja haaras. Pikk, erutav päev oli möödunud ja Jeesus vajas puhkust. Kuid varahommikul, enne koitu, kui linn oli veel unehõlmas, tõusis Kristus üles „ning läks tühja paika ja palvetas seal“.“ – Ellen G. White, „Ajastute igatsus“, orig lk 259.