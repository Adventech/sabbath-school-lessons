---
title: Misjonilugu
date: 12/07/2024
---

#### Segaduses šamaan, 2. osa

_Loo on kirja pannud Andrew McChesney._

Isa puhkas mõne päeva tütre Divya kodus Nepalis. Ta oli väga väsinud ehitusel töötamisest ja šamaanitööst.

Isa vaatas huviga, kui seitsmenda päeva adventistide pastor Divya kogudusest tuli külla koos mitme koguduseliikmega. Ta kuulas, kui nad laulsid palju laule tema tütre uuest Jumalast, Jeesusest.

Siis avas pastor Piibli ja luges Jeesuse üleskutse: „Tulge minu juurde kõik, kes olete vaevatud ja koormatud, ja ma annan teile hingamise“ (Mt 11:28). Isa südames tärkas igatsus tunda seda Jumalat. Ta tahtis hingamist. Siis luges pastor Jh 3:16: „Sest nõnda on Jumal maailma armastanud, et ta oma ainusündinud Poja on andnud, et ükski, kes temasse usub, ei hukkuks, vaid et tal oleks igavene elu.“ Isa süda sai liigutatud. Ta polnud iial kuulnud Jumalast, kes andis oma ainsa Poja, et inimkond päästa. Ta taipas, et loomohvreid polnud vaja, sest Jumal saatis oma Poja lõpliku ohvrina kõigiks aegadeks.

Pärast pastori lahkumist küsis isa Divyalt Piiblit. Ta tahtis neid kaht salmi ise lugeda. Aga kui ta otsis, ei suutnud ta neid leida. Ka Divya ei suutnud salme leida, seepärast helistas ta pastorile, kes näitas, kuidas Piiblist salme otsida. Isale valmistas see rõõmu ja ta hakkas iga päev Piiblit lugema. Ühel hingamispäeval läks ta kirikusse koos Divyaga ja oma naisega, kes oli tervenenud salapärasest haigusest Divya palvete peale. Isa ei teadnud kogudusest ega Piiblist mitte midagi. Aga kui ta jättis mõne aja pärast ema Divya juurde ja pöördus tagasi koju naaberlinna, võttis ta Piibli kaasa.

Kodus jätkas isa päeviti ehitajatööd ja šamaanitööd. Õhtuti luges ta Piiblit. Kuude möödudes kadus tema soov vaime teenida. Ta otsustas šamaaniameti maha panna. „Mu elu on muutunud,“ rääkis ta linnarahvale. „Ma ei taha neid riitusi teha.“

Linnarahvas oli tulivihane, kui sai teada, et isa oli hakanud kristlaseks. Nad süüdistasid teda oma esivanemate hülgamises. Isa ei hoolinud sellest. Ta oli kindel, et oli leidnud ühe ja ainsa Jumala.

Praegu on isa ja ema aktiivsed seitsmenda päeva adventistid. Isa, kelle täisnimi on Krishna Lama, on 66-aastane ja ta on diakon.

„Mul oli tavaks mõelda, et mu kodu on seal, kus esivanemad elasid,“ ütles ta. „Aga nüüd tunnen, nagu oleks kogudus mu kodu. Koos Jeesusega on mu tulevik helge.“

_See misjonilugu illustreerib Seitsmenda Päeva Adventistide koguduse strateegilise plaani „Mina lähen“ misjonieesmärki nr 2: „Edendada ja mitmekesistada adventmisjonit … inimrühmade keskel, kelleni evangeelium on jõudnud vähe või üldse mitte.” Rohkem teavet saad aadressilt IWillGo2020.org._