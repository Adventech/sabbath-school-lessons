---
title:  Misjonilugu
date:   05/06/2020
---

#### Armeeniast Küprosele

_Loo on kirja pannud Ermine Orphanidi (pildidl)_

Sündisin Armeenias. Minu isa oli kreeklane ja ema armeenlanna. Lapsepõlvest peale uskusin Jumalasse ja tahtsin endale oma Piiblit. Kuid tol ajal oli Piibleid Armeenias raske leida ja need olid väga kallid.

Ühel päeval kutsus seitsmenda päeva adventistist naaber mind seeriakoosolekutele. Need, kes ustavalt kohal käisid, pidid saama Piibli. Ma hüppasin rõõmust mõtte juures, et saan lõpuks oma Piibli. Mõte surmast vaevas mind kogu aeg. See tundus elu jaoks nii mõttetu lõpp. Siis rääkis jutlustaja ülestõusmisest Jeesuse teisel tulekul. See oli üllatav. Mäletan ikka veel elavalt pilti, mida ta näitas – ülesäratatud inimesed tulevad oma hauast välja. Kui esitati üleskutse ristimisele tulla, tõusin ma esimesena püsti.

Midagi juhtus. Enne ristimist püüdsin nii mõnelgi korral Piiblit lugeda, aga ei suutnud sellest aru saada. Imestasin, kuidas said teised tundide viisi seda lugeda. Pärast ristimist muutus kõik mõttekaks. Minu meelest oli see üks neist paljudest imedest, mida Jumal minu elus tegi.

Neli kuud pärast ristimist kolisin Küprosele. Kuigi olen poolenisti kreeklane, ei rääkinud ma kreeka keelt ja tundsin ennast võõrana võõral maal.  
16 aastat ei teadnud ma midagi adventkogudusest Küprosel. Minu teele tuli palju läbikatsumisi, kuid Jumal seisis mu eest.

Siis sain ühe sõbra kaudu teada koguduse asukoha. Olin oma esimese külaskäigu eel kartlik. Kuidas koguduseliikmed minusse suhtuvad? Kõik kartus kadus, kui liikmed mind armastusega ümbritsesid. Sellest päevast peale on minu kogudus mu perekond, minu teine kodu.

Alates esimesest külastusest viis aastat tagasi pole ma ühtki hingamispäeva vahele jätnud. Nüüd räägin soravalt kreeka keelt. Naudin õpetajaametit täiskasvanute ja teismeliste hingamispäevakooli klassides. Mis veelgi märkimisväärsem, koos minuga käivad kirikus mu ema, vennanaine ja kaks nõbu. Liikmete armastusväärsus võitis nad. Ootan seda päeva, millal ka mu poeg Jeesuse valib, ja palvetan selle pärast. Tänan Jumalat Tema headuse eest ja ootan õnnelikku elu koos Temaga siin ning igavikus.

_Osa selle veerandaasta kolmeteistkümnenda hingamispäeva annetusest aitab ehitada uue kogudusehoone ja kogukonnakeskuse Nikosiasse Küprosel. Täname, et aitate levitada evangeeliumi kogu maailmas._
