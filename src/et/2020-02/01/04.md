---
title:  Piibel kui ettekuulutus
date:   31/03/2020
---

Piibel on muude tuntud usuliste teoste hulgas ainulaadne selle poolest, et kuni 30 protsenti selle sisust moodustavad ettekuulutused ja prohvetlik kirjasõna. Prohvetikuulutustel ja nende õigeaegsel täitumisel on piibellikus maailmavaates keskne koht, sest Jumal, kes tegutseb ajaloos, teab tulevikku ja on seda oma prohvetitele ilmutanud (Am 3:7). Vähe sellest, et Piibel on elusõna või ajalooline sõna – Piibel on _prohvetlik_ sõna.

`Kuidas ilmutavad järgmised piiblisalmid Messia tuleku üksikasju?`
`1Ms 49:8–12`
`Ps 22:13–19`
`Js 53:3–7`
`Tn 9:2–27`
`Mi 5:1`
`Ml 3:1`
`Sk 9:9`

Vanas Testamendis on vähemalt kuuskümmend viis Messia kohta käivat otsest ettekuulutust. Kui me aga lisame ka tüpoloogia (tüpoloogia on õpetus sellest, kuidas Vana Testamendi rituaalid, nagu näiteks ohvrite toomine, olid väikesed prohvetikuulutused Jeesusest), siis on see arv palju suurem. Need ettekuulutused puudutavad selliseid üksikasju nagu „ei lahku valitsuskepp Juudast“ (1Ms 49:10); et Ta sünnib Petlemmas Juudamaal (Mi 5:1); et Ta on „põlatud ja inimeste poolt hüljatud“ ning Teda pekstakse ja Talle esitatakse valesüüdistusi, aga ometi ei ava Ta suud, et ennast kaitsta (Js 53:3–7); et Tema käed ja jalad torgatakse läbi ja inimesed jagavad isekeskis Tema riideid (Ps 22:13–19).

Tõsiasi, et sellised Vana Testamendi ettekuulutused täitusid Jeesuse elus, Tema surmaga ja Tema ülestõusmisel nii täpselt, annab tunnistust nende jumalikust sisendusest ja ilmutamisest. Samuti näitavad need, et Jeesus oli see, keda Tema ja teised väitsid Ta olevat. Jeesus sai aru, et vana-aja prohvetid kuulutasid ette Tema surma ja ülestõusmist (Lk 9:21, 22; Mt 17:22, 23), Jeruusalemma langemist (Mt 24:1, 2) ja Tema teist tulemist (Jh 14:1–3). Niisiis kuulutab Piibel ette Jeesuse lihassetuleku, surma ja ülestõusmise ning nende tõdenemine rõhutab öeldu usaldusväärsust.

`Milliseid põhjusi uskuda Jeesusesse ja Tema surma meie eest tooksid esile sina? Räägi neist hingamispäeval klassis ja esita küsimus:  
Miks on need tõendid nii veenvad?`
