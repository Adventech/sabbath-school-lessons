---
title:  Usk annab Piiblist arusaamise
date:   09/04/2020
---

`Loe Hb 11:3, 6. Miks on usk väga oluline selleks, et saada aru Jumalast ja Tema sõnast? Miks on võimatu olla Jumalale meelepärane ilma usuta?`

Kogu õige tundmaõppimine toimub usu kontekstis. Lapse tingimusteta usk oma vanematesse võimaldab tal õppida midagi uut. Usaldav suhe paneb lapse õppima elu ja armastuse põhialuseid. Nii kasvab teadmine ja arusaamine välja armastavast ja usaldavast suhtest.

Samas vaimus mängib hea muusik pala hästi siis, kui ta ei valda mitte ainult meisterlikke tehnilisi oskusi, mis võimaldavad tal vastavat pilli mängida, vaid näitab, et ta armastab muusikat, heliloojat ja pilli. Samamoodi ei saa me Piiblist õigesti aru, kui meie lähenemisnurk sellele on skeptiline või metodoloogiliselt kahtlev; saame õigesti aru siis, kui me Piiblit armastame ja usume. Apostel Paulus kirjutas: „Ilma usuta on võimatu olla meelepärane Jumalale“ (Hb 11:6, NIV). Seega on hädavajalik asuda Piiblit mõtestama usus, tunnistades selle üleloomulikku päritolu, mitte aga näha Piiblit inimtekkelise raamatuna.

Seitsmenda päeva adventistid väljendavad selgesõnaliselt arusaama Pühakirja üleloomulikust päritolust Seitsmenda Päeva Adventistide koguduse põhiõpetuste esimeses punktis, mis ütleb: „Pühakiri – Vana ja Uus Testament – on kirjapandud Jumala Sõna, mis on antud jumaliku sisenduse läbi. Inspireeritud kirjutajad rääkisid ja kirjutasid nii, nagu neid mõjutas Püha Vaim. Selles sõnas on Jumal usaldanud inimesele teadmised, mis on vajalikud päästmiseks. Pühakiri on Tema tahte ülim, usaldusväärne ja eksimatu ilmutus. See on iseloomu mõõdupuu, kogemuse katsekivi, tõe autoriteetne ilmutaja ning usaldatav aruanne Jumala tegudest läbi ajaloo (Ps 119:105;  
Õp 30:5, 6; Js 8:20; Jh 17:17; 1Ts 2:13, 2Tm 3:16, 17; Hb 4:12; 2Pt 1:20, 21).“

`Mis läheb inimestel Piiblist arusaamises kaduma, kui nad ei lähene Pühakirjale usus? Miks ei ole see usk pime? Millised põhjused on meil uskuda ja miks on usk vajalik ka siis, kui käsitleme Piibli tõdesid?`
