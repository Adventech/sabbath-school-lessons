---
title: Naine kaevul
date: 28/10/2024
---

`Loe Jh 4:7–15. Kuidas kasutab Jeesus seda kohtumist naisele tunnistamiseks?`

„Juutide ja samaarlaste vaheline vihavaen keelas naisel osutada heategu Jeesusele. Kuid Päästja püüdis leida teed samaarlanna südamesse ning jumalikust armastusest tuleneva taktitundega palus Ta teenet, mitte ei pakkunud seda. Naine oleks võinud keelduda, ent usaldus äratas usaldust.“ – Ellen G. White, „Ajastute igatsus“, orig lk 184.

Nagu kohtumisel Nikodeemosega, nii teab Jeesus siingi, mis on inimese südames. Vastuseks naise üllatusele, et juut küsib teenet samaarlaselt, läheb Jeesus otse asja juurde: „Kui sa ainult teaksid Jumala kinki ja kes see on, kes sulle ütleb: Anna mulle juua!, siis sa paluksid teda ning tema annaks sulle elavat vett“ (Jh 4:10).

Naine vastab sarnaselt Nikodeemosega, kes küsis uussünni kohta: „Kuidas see on võimalik?“ (Jh 3:9). Naine küsib: „Ämbrit sul ei ole ja kaev on sügav. Kust sa siis saad selle „elava vee“?“ (Jh 4:11). Mõlemal juhul suunab Jeesus nad (nii silmapaistva juudi õpetaja kui ka halva kuulsusega samaarlanna) inimkogemusest väljaspool olevate vaimulike tõdede juurde, mida igal inimesel on vaja kuulda ja taibata. Kummalgi juhul ütleb Jeesus põhimõtteliselt üht ja sama: neil on vaja pöördumiskogemust.

`Milline vanatestamentlik tagamaa on Jeesuse ütlusel elavast veest? (Jr 2:13; Sk 14:8).`

Vesi on eluks hädavajalik; inimene ei saa ilma veeta elada, ja nii on vesi ka võimas ning kohane kujund igavese elu jaoks. Jeesus ütleb: „Aga kes iganes joob vett, mida mina talle annan, ei janune enam iialgi, vaid vesi, mille mina talle annan, saab tema sees igavesse ellu voolavaks allikaks“ (Jh 4:14).

`Loe Jh 7:37, 38. Mida ütleb Jeesus neis salmides meile ning kuidas kogeme seda, mida Ta siin tõotab?`