---
title: Ilmutus Jeesusest
date: 30/10/2024
---

`Loe Jh 4:16–24. Kuidas näitas Jeesus naisele, et teadis tema süga­vaimaid saladusi, ja kuidas naine reageeris?`

Valgus oli otse vaatamiseks liiga pimestav. Naine tunnistas küll, et Jeesus oli prohvet, kuid püüdis jälle teemat vältida. Ta küsis Jeesuselt juutide ja samaarlaste vahelise usulise vastuolu kohta – mis on õige koht, kus palvetada.

Vastuses juhtis Jeesus tähelepanu sellele, et samaarlased ei teadnud, mida nad kummardasid. Nende jumalateenimine koosnes judaismist ja paganlusest. Juudid kummardasid Jumalat, kes ise ennast ilmutab – järjekordne oluline tähele­panek samaarlase jaoks.

Tõelise Jumala teenimine ei ole seotud kohaga. Ja nii polnud vestluse seisukohalt oluline hakata arutlema jumalakummardamise koha üle. Sest Jumal on vaim ja need, kes Teda teenivad, kummardavad vaimus ja tões. Naine võttis omaks selge tõe, mille Jeesus välja ütles, ning oli valmis rohkemaks.

`Loe Jh 4:25, 26. Kuidas avaldas Jeesus naisele oma olemuse?`

Kõigis neljas evangeeliumis on see ainus piiblitekst enne Jeesuse üle kohtupidamist, kus Ta ütleb kellelegi selgelt, et Ta on Messias. Ta ei tee seda mitte suure rahvahulga või tähtsate isikute ees, vaid nimetu samaarlanna kuuldes, kes on üksinda Jaakobi kaevu ääres. Jeesus on huvitatud igast üksildasest inimhingest, kes tunneb ennast teistest eraldatuna ja üksi.

Sellele naisele, kes on pärit võõrast kultuurist ning pole lisaks kuigi kõlbeline inimene, annab Jeesus otse teada, kes Tema on. Ta näitas naisele, et teab tolle tumedaimaid saladusi, kuid andis naisele samas tohutu põhjuse uskuda Temasse.

`Mida peaks see lugu meile rääkima sellest, miks peab evangeelium purustama tõkked, mida meie, inimesed, üksteisele loome?`