---
title: Kohtumiskoht
date: 27/10/2024
---

`Loe Jh 4:1–4. Milline taustal olev probleem viis Jeesuse läbi Samaaria?`

Variserid leidsid, et Jeesuse jüngrid ristisid rohkem inimesi kui Ristija Johannese jüngrid. Selline olukord oli soodne pinnas pinge tekkimiseks Johannese järelkäijate ja Jeesuse omade vahel. Johannese jüngrid seisid muidugi kiivalt oma õpetaja maine ja staatuse eest (võrdle Jh 3:26–30). Johannes vastas muljetavaldavate sõnadega, et tema peab kahanema, aga Jeesus peab kasvama (Jh 3:30). Arvatavasti lahkus Jeesus vastuseisu vältimiseks Juudamaalt ja suundus Galileasse. Läbi Samaaria läks otsetee nende kahe koha vahel, ent see ei olnud ainuvõimalik tee. Vagad juudid kasutanuks pikka ümberminekut ida poolt Perea kaudu. Ent Jeesusel oli Samaarias ülesanne täita.

`Loe Jh 4:5–9. Kuidas kasutas Jeesus võimalust asuda naisega kaevul vestlema?`

Jaakobi kaev asus Sekemi lähedal ning Sühhar, kust naine tuli, oli umbes 1,5 km kaugusel. Jeesus istus kaevu äärde ajaks, mil Tema jüngrid läksid linna toitu ostma. Ta ei pääsenud ligi karastavale kaevuveele. Kui naine tuli vett võtma, pöördus Ta juua paludes naise poole.

Johannese evangeeliumi 3. peatükis üllatas meid Nikodeemos, juutide juht ja rabi, kes alandas ennast selleks, et kohtuda Jeesusega. Ta tuli öösel, et keegi teda ei märkaks. Johannese evangeeliumi 4. peatükis aga peidab naine ennast selgesse päevavalgusse; arvatavasti selleks, et vältida kokkupuudet teiste naistega, kes tulid kas hommiku- või õhtujahedas. Ja üldse, miks võtab naine vee toomiseks ette nii pika teekonna ning seda kuumal keskpäeval? Olgu põhjus milles tahes, kuid kohtumine Jeesusega muudab ta elu.

Milline pilt nüüd lahti rullub? Juudi õpetajat võrreldakse kehva mainega samaarlannaga. Vastuolu missugune! Ent ometi toimub just sellisel taustal tähelepanuväärne kohtumine.

`Millised tabud sinu kultuuris võivad raskendada su tunnistamistööd kaasinimeste hulgas? Kuidas õppida neid ületama? Räägi oma vastusest hingamispäeval klassis.`