---
title: „Isand, anna mulle seda vett“
date: 29/10/2024
---

„Ja ma piserdan teie peale puhast vett, et te saaksite puhtaks; kõigist teie rüvedusist ja kõigist teie ebajumalaist ma puhastan teid. Ja ma annan teile uue südame ja panen teie sisse uue vaimu. Ma kõrvaldan teie ihust kivise südame ja annan teile lihase südame.

Ma panen teie sisse oma Vaimu ja teen, et te käite mu määruste järgi ja peate mu seadusi ning täidate neid“ (Hs 36:25–27).

`Kuidas peegeldab Hs 36:25–27 tõdesid, mida Jeesus püüdis esitada Nikodeemosele ja naisele kaevul?`

Mõlemal juhul püüdis Jeesus jõuda kõnealuste inimesteni vaimulike tõdedega, kuid kasutas selleks näiteid tegelikkusest.

Kumbki inimene ei saanud aru, mida Jeesus mõtles – vähemalt mitte alguses. Kuidas, küsis Nikodeemos, saab inimene uuesti sündida? See tähendab, kuidas saab ta tagasi oma ema üska? Nikodeemose mõte liikus argisel ja maisel tasandil, kuigi Jeesus suunas teda ilmselgelt vaimuliku tõe juurde. Nainegi võttis Jeesuse ütlust vee kohta sõna-sõnalt, kuigi Jeesus rääkis ilmselgelt millestki vaimulikust.

Kui Jeesus pakkus elavat vett, kostis naine nii: „Anna mulle seda vett, et ma ei januneks enam ega peaks aina käima siit ammutamas!“ (Jh 4:15). Tema mõttes võimaldas Jeesuse pakutav vesi vältida kaevul käimist ja vähendada seega riski kohtuda kaasinimestega. Torkab silma, et vestlus võtab väga kiiresti teise suuna – Jeesus palus ju naise käest juua, ent nüüd palub naine Jeesuselt janukustutust.

`Loe Jh 4:16. Kuidas vastas Jeesus naise palvele?`

Jeesus muutis järsult kõneainet, kui tegi naisele ettepaneku kutsuda oma mees ja tulla tagasi. Miks selline ootamatu teemavahetus? Naise tegutsemise ajendiks oli vältimine. Jeesus suutis lugeda ta südant. Naine pidi oma olukorraga silmitsi seisma selleks, et terveneda. „Enne, kui see inimolevus võis vastu võtta andi, mida Issand tahtis talle anda, pidi ta tulema patutunnetusele ja nägema Päästjat.“ – Ellen G. White, „Ajastute igatsus“, orig lk 187.