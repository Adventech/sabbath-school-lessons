---
title: Misjonilugu
date: 01/11/2024
---

#### Omal algatusel posti pandud raamat

_Loo on kirja pannud Andrew McChesney._

Pensionile läinud USA mereväeohvitseril Rob Schetkyl oli kogu elu olnud raskusi Piibli ja selle tähenduse mõistmisega.

Kunagise agnostikuna (inimesena, kes polnud usklik ega uskmatu) otsis Rob Jumala tahet, kuid hingamispäev tekitas probleemi. Ta torises, kui inimesed ei läinud pühapäeval kirikusse ja tegelesid argitoimetustega. Ta küsis: „Miks te mängite pühapäeval golfi?“ Aga sisimas imestas ta: „Kuskohas Piiblis muutis Jumal hingamispäeva ära?“

Rob ei läinud enam kirikusse. Ta otsis just uut kirikut Fairbanksi linnas Alaska osariigis USAs, kui postkontorisse tema postkasti saabus üks raamat, mille keegi oli omal algatusel talle saatnud. „Sellel on huvitav pealkiri,“ mõtles ta, kui raamatut vaatas. „Huvitav, mis „suur võitlus“ see on?“

Postkontorist tulema hakates möödus Rob raamatute virnast, kuhu inimesed olid jätnud neile saadetud „Suure võitluse“. Tegemist oli olnud masspostitusega.

Kui Rob kodus lugema hakkas, kütkestas raamat teda. Mees läks elevile, kui luges, kuidas inimene, mitte Jumal, oli tõstnud Jumala teenimise päeva hingamispäevalt pühapäevale. „Vau!“ mõtles ta. „Keegi räägib kirikulugu väga loogiliselt.“

Ühe sõbraga ühendust võttes teatas Rob: „Olen leidnud suurepärase ajalooraamatu kristlusest. Selle pealkiri on „Suur võitlus““. Hiljem helistas sõber talle tagasi. „Jäta see raamat sinnapaika,“ ütles sõber. „See on seitsmenda päeva adventistide koguduse oma. See on sekt!“

Rob üllatus. Ta ei olnud tähelepanu pööranud raamatu autorile Ellen White’ile ega märkele, et too oli adventkoguduse kaasasutaja. „Ei, see ei ole sekt,“ ütles Rob. „Nad lihtsalt usuvad Jumala Sõna.“

Pärast seda jutuajamist arutles Rob endamisi, kas adventistid pidasid jumalateenistust ka Fairbanksis. Internetist vaatas ta järele, et selline kirik asus tema kodust ainult 10minutilise autosõidu kaugusel. Hingamispäeval võttis ta kaasa oma Piibli ja „Suure võitluse“ ning läks kirikusse. Ta oli lugenud raamatut vähem kui kuu aega.

Esimene inimene, kes Robi kirikus tervitas, oli hingamispäevakooli õpetaja Helen. Naine oli üllatunud, kui kuulis, et mees oli kirikusse tulnud „Suure võitluse“ tõttu. „Sa tegid just ühe mu kartuse tühjaks,“ ütles naine.

Helen oli olnud mures raamatu väikese teksti pärast – et see teeb lugemise võimatuks. Ometi oli Rob lugenud juba kolm neljandikku raamatust ja tuli nüüd kirikusse juurde õppima.

Praegu, seitse aastat hiljem, on Rob 70aastane ja koguduse diakon. Ta loeb ikka iga päev Piiblit ja Ellen White’i kirjutisi. „Kui ma leidsin seitsmenda päeva adventistide koguduse, leidsin ma kodu ja tõe,“ ütles ta.

_Ühine 2024. aastal adventistide ülemaailmse koguduse ettevõtmisega reklaamida ja jagada massiliselt „Suurt võitlust“. Et rohkem teada saada, külasta veebilehte greatcontroversyproject.com või küsi oma pastorilt._