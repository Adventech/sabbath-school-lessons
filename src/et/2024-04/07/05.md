---
title: Toomase tunnistus
date: 13/11/2024
---

`Loe Jh 20:19–31. Mida õpime Toomase loost usu ja kahtlemise kohta? Mis oli Toomase põhiline viga?`

Pärast oma ülestõusmist ilmus Kristus jüngritele, kes olid hirmu tõttu lukustatud uste taga. Toomast ei olnud nendega. Hiljem kuulis ta teiste jüngrite käest ülestõusmise kohta, kuid oli meeleheitel. Kõik see ei sobitunud tema loodud pildiga kuningriigist. Ja küllap käis tal peast läbi ka mõte, miks ilmutas Jeesus ennast teistele siis, kui teda ei olnud kohal.

Toomas ütles: „Kui ma ei näe tema käte sees naelajälgi ning ei pista oma sõrme naelte asemeisse ega oma kätt tema külje sisse, ei usu ma mitte!“ (Jh 20:25)

Toomas määras ära, mis tingimustel ta usub. Johannese evangeeliumis esineb Jeesusesse uskumisel ikka ja jälle sellist lähenemisviisi. Nikodeemos vastab Jeesusele: „Kuidas saab inimene sündida, kui ta on vana?“ (Jh 3:4) Naine kaevu ääres küsib: „Isand, ämbrit sul ei ole ja kaev on sügav. Kust sa siis saad selle „elava vee“?“ (Jh 4:11) Rahvahulk, keda on toidetud leibade ja kaladega, küsib: „Mis tunnustähe sa siis teed… et võiksime sind uskuda?“ (Jh 6:30)

Johannese evangeelium seisab vastu suhtumisele „kui ma näen, siis ma usun“. Kui Jeesus pärast ülestõusmist Toomasega kohtub, kutsub Ta Toomast ligi astuma, vaatama ja katsuma Tema üles äratatud ihu. Ent siis Ta ütleb: „Õndsad on need, kes ei näe, kuid usuvad“ (Jh 20:29).

„Jumal ei käsi meil kunagi uskuda, andmata küllaldasi tõendeid, millele oma usku rajada. Tema olemasolu, tema iseloom, tema Sõna tõepärasus – kõik see on kinnitatud tunnistusega, mis apelleerib meie mõistusele; ja see tunnistus on küllaldane. Siiski, Jumal ei ole kõrvaldanud kahtlemise võimalust. Meie usk peab rajanema tõenditele, mitte tõestusele.“ – Ellen G. White, „Tee Kristuse juurde“, orig lk 105.

Jumala Sõna, loomise ja isikliku kogemuse vahendusel on meile antud Jeesusesse uskumiseks meeletult suur kogus tõendeid.

`Kui keegi küsib sinult, miks sa usud Jeesusesse, siis mida vastad?`