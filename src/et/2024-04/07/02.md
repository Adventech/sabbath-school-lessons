---
title: Aabrahami meelde tuletades
date: 10/11/2024
---

Jeesus ei häbenenud öelda, kes Ta oli, ega kõhelnud kutsumast tunnistajaid Temast tunnistama; isegi selliseid tunnistajaid, kes olid ammu hauda läinud, nagu näiteks Aabraham. „Teie isa Aabraham tundis suurt rõõmu sellest, et ta saab näha minu päeva, ja ta nägi seda ja rõõmustas“ (Jh 8:56).

`Miks oli Aabrahami tunnistus nii oluline, et see pandi kirja Johannese evangeeliumisse? Vaata ka 1Ms 12:3; 1Ms 18:16–18; 1Ms 26:4; Mt 1:1; Ap 3:25.`

„Sümbolite ja tõotuste kaudu kuulutas Jumal Aabrahamile „head sõnumit“ (Gl 3:8). Usuisa uskus tulevasse Lunastajasse. Kristus ütles juutidele selle kohta: „Teie isa Aabraham tundis suurt rõõmu sellest, et ta saab näha minu päeva, ja ta nägi seda ja rõõmustas“ (Jh 8:56). Iisaki asemel ohverdatud jäär kujutas Jumala Poega, keda meie eest ohverdati. Jumala käsust üleastumine mõistis inimese surma, kuid Isa ütles Pojale otsa vaadates patusele mõeldud sõnad: „Ela, mina olen leidnud lunahinna!““ – Ellen G. White, „Patriarhid ja prohvetid“, orig lk 154.

Aabraham oli juudi rahva esiisa. Ta sai tõotuse sellest, et tema kaudu õnnistatakse kõiki rahvaid. See tõotus tuli Messia tõttu, kes sündis tema sugupuusse.

Aabraham oli ka nende isa, kes vastasid Jumalale usus (Hb 11:8, 17–19). Tema valmidus ohverdada tõotusepoeg, oma poeg Iisak (1Ms 22. ptk), oli ühtaegu nii tõend tema usust kui ka pilguheit lunastusplaani.

Kui Jeesus ütles: „Teie isa Aabraham tundis suurt rõõmu sellest, et ta saab näha minu päeva,“ (Jh 8:56) kostsid juhid: „Sina ei ole veel viiekümneaastanegi ja tahad olla näinud Aabrahami?“ (Jh 8:57)

Jeesuse vastus on üllatav: „Tõesti, tõesti, ma ütlen teile, enne kui Aabraham sündis, olen mina“ (Jh 8:58, NKJV). Jeesuse sõnakasutus toob meelde, mida ütles Jumal Moosesele põleva põõsa juures. See on väide, et Ta on Jumal, iseenesest olemasolev. Juhid said kahtlemata aru, mida Ta ütles, sest siis võtsid nad „kive, et teda nendega surnuks visata“ (Jh 8:59).

`Loe Rm 4:1–5. Kuidas kasutab Paulus siin lugu Aabrahamist, et avaldada suurt tõde pääsemisest üksnes usu kaudu, ilma seaduse tegudeta? Kuidas aitavad need salmid aru saada mõttekäigust, et Aabraham on nende isa, kes elavad usust?`