---
title: Misjonilugu
date: 15/11/2024
---

#### Rinnamärk viis laagri töötajaks saamiseni

_Loo on kirja pannud Andrew McChesney._

Kogu Jacob Pierce’i perekond armastas rinnamärke ja nad käisid lahtiste silmadega ringi, et leida Ameerika Ühendriikides toimuval rahvusvahelisel rajaleidjate kokkutulekul uusi märke.

Ema märkas ühte meest Alaska märgiga. Teades, et Jacobile meeldis Alaska loodus väga, püüdis ema veenda meest märke vahetama.

„Ma ei saa vahetada,“ ütles mees. „See on ainult Alaska pastorite märk.“

Selle peale ema huvi ainult kasvas. „Mida te seal Alaskal teete?“ küsis ta.

Mees tutvustas ennast nimepidi – Tobin Dodge, Alaska laagrite juht. Tegemist on Seitsmenda Päeva Adventistide Alaska Liidu misjonialgatusega, mis rahastab igal suvel 8–17aastastele lastele toimuvaid laagreid.

„Kas mu poeg võiks seal töötada?“ küsis ema.

„Jah, me võtame nõustajakoolitusse alates 16. eluaastast ja nõustajaks alates 18. eluaastast,“ ütles Tobin.

Jacob hüppas rõõmust mõtte üle veeta suvi Alaskal. Ta liitus laagri personaliga ja töötas laagris kolm aastat.

Laagrielu võib esitada väljakutseid, rääkis Jacob. Ühel aastal viibis ta Polarise laagris, mis asub Edela-Alaskal Aleknagiki järve ääres, koos ühe põlisalaskalasest poisiga. Neil oli ühine huvi looduse vastu ning nad ronisid Jackknife’i mäe otsa, mida oli laagrist näha. Aga see poiss ei hinnanud käitumisnorme. Samuti oli ta sõnavara ebatsensuurne ning teda näis pigem huvitavat ebausu propageerimine kui Piibli tõdede kuulamine. Ühel vihmasel päeval süüdistas ta teist poissi, kes oli tapnud ämbliku, ning ütles: „Kui tapad ämbliku, siis sajab vihma.“

Jacobis kasvas pettumus. Kuid laagri lõpul kallistas see poiss Jacobit ja läks siis oma isa juurde. Jacob hakkas neid kahte koos nähes järsku poisi käitumisest aru saama. Poiss kasvatas ennast tegelikult ise.

„Suuremal osal lastest ei ole sugugi kristlikku tausta,“ ütles 20aastane Jacob Polarise laagris toimunud usutlusel. „Seetõttu on see päriselt silmi avav ja üllatav misjonipõld.“

Ta rääkis, et vaimulik võitlus Polarise laagris erineb muude suvelaagrite omast, mida Alaska liit rahastab, kuna peaaegu kõik siiatulnud on põlisalaskalaste lapsed, kes on pahatihti psüühiliselt traumeeritud ning heitlevad eelarvamustega ja kuritarvitavad narkootikume.

„Aga see on seda väärt, et nad siin on,“ ütles Jacob. „Olen näinud, et see on kutse, mis on tugevam kui miski muu. Jumal vajab päriselt siin vabatahtlikke. See on misjonipõld.“

Täname sind, et annetasid 2015. aasta kolmeteistkümnendal hingamispäeval ning aitasid seega remontida ja laiendada Polarise laagrit, et rohkem lapsi saaks seal osaleda. Osa käesoleva veerandaasta kolmeteistkümnenda hingamispäeva annetusest aitab avada mõjukeskuse Betheli adventkoguduses Alaskal. Betheli kogudus saadab igal aastal kohalikke lapsi Polarise laagrisse.