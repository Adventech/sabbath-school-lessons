---
title: Maarja tunnistus
date: 11/11/2024
---

Kuus päeva enne paasapüha külastas Jeesus Maarjat, Martat ja nende venda Laatsarust, kelle Jeesus oli ellu äratanud. Siimon, kelle Jeesus oli pidalitõvest terveks teinud, võõrustas pidusööki tänutäheks selle eest, mida Jeesus oli talle teinud. Marta teenis ja Laatsarus istus koos külalistega lauas (Jh 12:1–8).

`Milline tähendus oli siin Maarja teol? Kuidas tunnistas see, kes Jeesus päriselt on? Jh 12:1–3.`

Lõhnav salv, millest jutt käib, maksis väga palju – peaaegu ühe lihttöölise aastapalga. Ilmselt väljendas Maarja sellise kingitusega tänu Päästjale, kes tema patud andestas ja ta venna surnuist ellu äratas. Ta kavatses kasutada salvi kunagi hiljem Jeesuse matusteks. Ent siis kuulis ta, et Jeesus pidi peagi kuningaks võitama. Sel juhul olgu tema austusavaldus esimene.

Maarjal polnud arvatavasti plaanis oma teoga tähelepanu äratada, ent Johannes mainib, et „koda täitus salvi lõhnast“ (Jh 12:3). Juudas reageeris kärme noomitusega, teatades, et lõhnasalvi pidanuks maha müüma ja tulu vaestele andma. Jeesus rahustas Maarjat kohe sõnadega: „Jäta naine rahule… Vaeseid on ju alati teie juures, aga mind ei ole teil alati“ (Jh 12:7, 8).

Evangeeliumi läbib veel üks korduv teema. Jeesus teab, mis on inimeses (Jh 2:24, 25; Jh 6:70, 71; Jh 13:11; Jh 16:19). Antud juhul teadis Jeesus Siimona pidusöögil, mis oli Juudases. Johannes juhib tähelepanu sellele, kes oli Juudas – omakasupüüdlik varas (Jh 12:6).

„Healõhnalise salvi, millega Maarja oli mõelnud võida Õpetaja surnukeha, valas ta nüüd elava Õpetaja peale. Pärast Jeesuse surma oleks salvi hea lõhn täitnud ainult surnukambri, kuid nüüd tegi see Õpetajale rõõmu kui tõend Maarja usust ja armastusest… Kui Jeesus astus läbi suure katsumusetunni, kandis Ta endas mälestust sellest teost. See kõneles armastusest, mida lunastatud osutavad Talle läbi igaviku.“ – Ellen G. White, „Ajastute igatsus“, orig lk 560.

`Jeesus teadis, mis oli Maarja südames ja Juudase südames. Ta teab sedagi, mis on sinu südames. Kuidas räägib see tõde meile vajadusest Kristuse kui meie õiguse järele – et Tema meid muudaks ja kataks?`