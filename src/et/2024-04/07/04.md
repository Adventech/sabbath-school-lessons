---
title: Pilaatuse tahtmatu tunnistus
date: 12/11/2024
---

Ikka ja jälle räägib Johannes usujuhtide püüdlustest võtta Jeesus kinni, viia Ta kohtu ette ja mõista surma. Üks teema Johannese evangeeliumis, mida Jeesus tihilugu nendib, on see, et Tema aeg ehk tund ei ole veel tulnud. Selle all pidas Ta silmas oma ristilöömise aega (Jh 2:4; Jh 7:6, 8, 30; Jh 12:7, 23, 27; Jh 13:1; Jh 17:1).

Nüüd oli see tund tulnud. Jeesus oli Ketsemani aias vahistatud, viidud Hannase juurde, siis ülempreester Kaifase juurde, seejärel kaks korda Pilaatuse juurde.

Johannes on võtnud appi mitu tunnistajat igalt elualalt, kes tunnistavad, et Jeesus on Kristus. Nüüd tõstab Johannes esile Pilaatuse, maavalitseja, kes Jeesuse üle kohut mõistab. Tegemist on tähtsa tunnistusega, sest Pilaatus on roomlane, maavalitseja ja kohtunik; teised tunnistajad on enamasti olnud juudid ja lihtinimesed.

`Kuidas on Pilaatuse otsus seotud Johannese evangeeliumi teemaga? Jh 18:38; Jh 19:4–22.`

Jeesus toodi Pilaatuse juurde reede varahommikul (Jh 18:28). Pilaatuse plaan oli saata see vang kiiresti oma saatusele vastu. Ent Jeesuse käitumisviis köitis Pilaatuse tähelepanu. Maavalitseja küsitles Jeesust lähemalt ja kuulis Tema huulilt sõnu: „Mina olen selleks sündinud ja selleks tulnud maailma, et ma annaksin tunnistust tõe kohta. Igaüks, kes on tõe seest, kuuleb minu häält“ (Jh 18:37).

Ehkki maavalitseja mõistis Jeesuse viimaks surma, kuulutas ta Jeesuse sellegipoolest kolmel korral süütuks (Jh 18:38; Jh 19:4, 6). Ja sildile risti peal kirjutas ta sõnad: „Jeesus Naatsaretlane, juutide kuningas“ (Jh 19:19); nii lõpetas ta oma tunnistuse sellest, kes on Jeesus. Kuid hoolimata sellest, et Pilaatus tunnistas Kristuse süütuks, mõistis ta Jeesuse ometi surma.

Otse Pilaatuse ees seisis Tõde ja ikkagi – märatseval rahvahulgal ennast heidutada lastes – _määras Pilaatus Jeesusele surmanuhtluse_! Väga traagiline näide, mis juhtub siis, kui ei tehta selle järgi, mida sisetunne ja süda ütlevad õige olevat!

`Mida õpime Pilaatuse näitest selle kohta, kui ohtlik on lasta populaarsetel mõtte- või isegi surveavaldustel takistada end tegemast seda, mida usume õige olevat?`