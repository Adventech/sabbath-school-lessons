---
title: Kohtumine Galileas
date: 22/12/2024
---

`Loe Jh 21:1–19. Millised olulised tõed avalduvad siin just Jumala armu ja inimese alandlikkuse kohta?`

Jh 20. peatükile pannakse punkt raamatu eesmärgi kirjeldamisega. Siinkohal oleks loogiline lõpetada, kuid jääb veel üks peatükk. 21. peatükk algab sellega, et osa jüngreid on taas Galileas ja Peetrus paneb ette veeta öö järvel. Näib, nagu oleksid vanad ajad tagasi, ja jüngrid on naasnud oma vana elukutse, kalastamise juurde. Ent sellel ööl ei saa nad ühtki kala.

Hommikul käsib kaldal olev mõistatuslik võõras neil heita võrk vette paadi parema parda poolt. Siis saavad nad nii palju kalu, et ei suuda võrku paati tõmmata. Samamoodi juhtus Jeesusega koos töötamise alguses (vaata Lk 5:1–11). Johannes tunneb Jeesuse kohe ära ja ütleb seda Peetrusele, kes hüppab vette ja sumab kaldale.

Jeesus esitab Peetrusele kolm küsimust, mis kõik käivad selle kohta, kas ta armastab oma Õpetajat. Enne ristilöömist väitis Peetrus innukalt, et ta võib Jeesuse eest oma elu jätta (Jh 13:37). Tol korral kuulutaski Jeesus ette, et Peetrus salgab Teda kolm korda (Jh 13:38). Sellel kohtumisel Galileas ei lähtu Peetrus endast, vaid hoopis Jeesusest: „Issand, sina tead kõik, sina tead, et sa oled mulle armas“ (Jh 21:17).

Mõni märgib, et kui viimane küsimiskord välja arvata, kasutab Jeesus Peetrust küsitledes tegusõna _agapaō_, mis tähendab „armastama“, ning Peetrus vastab alati sõnaga _phileō,_ mis tähendab samuti „armastama“, ent nagu sõber. See laseb mõista, et kõrgema astme armastus pole Peetrusel veel käes.

Tegelikult koondub Peetruse vastuses tähelepanu alandlikkusele. Peetrusel on meeles oma nurjumine ja on tõenäolisem, et ta kasutab alandlikult „alamat sõna“, söandamata enda kohta liiga palju väita. Just sellele alandlikkusele annab Jeesus positiivse hinnangu ning see täidab olulist osa Peetruse tegevuse ennistamises. Kahtlemata on alandlikkus evangeeliumitöö tegemise üks tähtsaim omadus, sest tähelepanu läheb siis endalt Jeesusele Kristusele.

Peetruse ennistamine ja juhiroll varakristlikus koguduses on üks tugevaim tõendus sellest, et Jeesus tõusis surnuist üles. Raske oleks selgitada Peetruse esiletõusmist juhul, kui poleks olnud Jeesust, kes andis talle kaasjüngrite juuresolekul taas koha evangeeliumitöös.

`Miks on alandlikkus väga tähtis igaühe jaoks, kes püüab Issandat tunda? Mille üle võime üldse risti valgel uhked olla?`
