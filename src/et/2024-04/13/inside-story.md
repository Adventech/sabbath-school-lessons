---
title: Misjonilugu
date: 27/12/2024
---

#### Võti Alaska küla jaoks

_Loo on kirja pannud Andrew McChesney._

Misjonipiloot Jim Kincaidi meelest oli päris ränk töö lennata USA Alaska osariigi ühest kolkakülast teise. Põõsastikus lendu tõusmine ja maandumine oli töö kergem osa. Kuid leida põlisalaskalaste hulgast evangeeliumi sõnumile vastuvõtlikke südameid oli hoopis raskem.

Kui Jim maandas oma väikelennuki ühe asunduse juures umbes 150 miili Fairbanksist põhjas, tundis ta, et nüüd läheb keeruliseks. Ta oli õhu teel külast külla käiv kirjandusevangelist, kes müüs Piibleid ja muud kristlikku kirjandust. Kui ta parkis, sõelusid lennuki ümber maasturid. Sealsed elanikud polnud kuigi lahked.

„Kes sa oled?“ küsis üks.

„Mis sa siin teed?“ uuris teine.

Sel hetkel meenus Jimile üks nimi. Keegi mees sellest külast oli käinud paaril evangeelsel koosolekul, mida peeti mõni aeg tagasi Fairbanksis. Jim pöördus küla väravahoidjate poole.

„Kas Robert Frank on kohal?“ küsis ta.

Elanike ilme muutus kohe. Vihased pilgud andsid maad uudishimule ja siis külalislahkusele.

„Oo, sa tunned Robert Franki?“ küsis üks.

„Me viime su tema juurde!“ ütles teine.

Jim viidi Robertile külla. Tundus, et temast sai selle küla jaoks võti.

Robert sõi parajasti, kui Jim saabus, ega tundnud kahjuks pilooti kohe ära. Jimil tuli talle meenutada, kus ja kuidas nad teineteisega tutvusid. Siis aga tuli Robertile meelde ja ta oli väga südamlik. Ta pakkus Jimile tükki värsket karuliha.

Ja nii said Jim ja kirjandusevangelistid ligipääsu uude külla, mis vastasel juhul jäänuks kättesaamatuks. Selleks oli vaja üht – tunda kohaliku inimese nime.

Ka Jeesus teab inimesi nimepidi. Jeesus ütles, et Tema, hea Karjane, „hüüab oma lambaid nimepidi ning viib nad välja“ (Jh 10:3).

Kui Jeesus tunneb inimesi nimepidi, eks ole siis Tema järelkäijatel samuti hea Tema eeskuju kohaselt toimida?

„Tunda külast kedagi, isegi kui tead üksnes inimese nime, võib anda sulle võimaluse suhelda kogu külaga,“ ütles Jim. „Nii on igas kultuuris – kui tead kellegi nime, jõuad kaugele.“

_Osa selle veerandaasta kolmeteistkümnenda hingamispäeva annetusest aitab avada mõjukeskuse põlisalaskalaste jaoks Bethelis, Alaskal. Täname, et kavatsete sellel hingamispäeval heldelt annetada._