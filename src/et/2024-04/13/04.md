---
title: Valgus ja pimedus
date: 24/12/2024
---

`Loe Jh 1:4–10; Jh 3:19–21; Jh 5:35; Jh 8:12; Jh 9:5; Jh 11:9, 10 ja Jh 12:35. Milline suur kontrast siin valitseb ja miks on see kontrast tõe mõistmisel nii põhjapanev?`

Maailm on pimeduses. See väldib valgust ega suuda omapäi leida teed tõelise Jumala juurde, isikliku Looja, Ilmutaja ja Lunastajani.

„Inimene iseenesest ei tunnetaks iialgi jumalikku. „See on kõrgem kui taevad – mida sina suudad teha? Sügavam kui surmavald, mida sina sellest tead?“ (Ii 11:8). Ainult lapselik usk avab meile Jumala sügavused. „Mida silm ei ole näinud ja kõrv ei ole kuulnud ja mis inimese südamesse ei ole tõusnud.“ Jumal on meile selle ilmutanud Vaimu läbi.“ – Ellen G. White, „Ajatute igatsus“, orig lk 412.

Üksnes Jeesus Kristus „on meile teate toonud“ Isast (Jh 1:18). Kreeka keeles kasutatakse siin tegusõna _exēgeomai_, mis tähendab „tõlgendama“, „selgitama“, „esile tooma“. Johannes esitleb Jeesust taevase sõnumitoojana, Ainsana, kes ilmutab, mida tähendab Jumalat tunda. Üksnes Jeesuse kaudu saame Jumalat päriselt tunda.

`Loe Jh 8:42–44. Kuidas kirjeldab Jeesus valet alust, millele Iisraeli usujuhid olid oma usu rajanud?`

Need, kes ei jää tõesse, räägivad enda leidlikkusest. Nad „näevad“ mingi piibliteksti tähendust ainult inimlikust vaatenurgast. Kuid meil tuleb võtta Kristus maailma valguseks ning minna Tema Sõna tõlgendades Tema järel. Kurat räägib seevastu „enda oma“ (Jh 8:44). Kui me pole ettevaatlikud ega allu usus ja kuulekuses Jumalale, on oht, et teeme sama: loeme piibliteksti omaenda soovide, tahtmiste ja seisukohtadele alusel. Seda on palju kergem teha, kui arvata oskame.

`Kuidas suhtud tõdedesse, mis „astuvad sulle varba peale“, selle asemel, et suhtuda neisse tõdedesse nii, nagu peaksid?`