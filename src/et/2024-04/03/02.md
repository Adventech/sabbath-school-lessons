---
title: Alguses – jumalik Sõna
date: 13/10/2024
---

`Loe Jh 1:1–5. Mida räägivad need sõnad Sõnast – Jeesusest Kristusest?`

Johannese evangeelium algab imelise mõttega: „Alguses oli Sõna ja Sõna oli Jumala juures ja Sõna oli Jumal“ (Jh 1:1). Selles kaunis lauses on mõttesügavused, mida vaevalt taipame.

Esiteks viitab evangelist Moosese esimese raamatu 1:1 algavale loomisloole: „Alguses…“ Enne universumi algust oli Sõna. Nii rõhutab Johannes Jeesuse igavest olemasolu.

Seejärel: „… ja Sõna oli Jumala juures“. Jh 1:18 näitab Johannes, et Jeesus „on Isa rinna najal“. Kõigis meie püüdlustes ette kujutada, mida see täpselt tähendab, on kindel see, et Jeesus ja Isa on väga lähedased.

Siis ütleb Johannes: „…ja Sõna oli Jumal.“ Ent kuidas saab Sõna _olla Jumala juures_ ja samas _olla Jumal_? Vastus leidub kreeka keeles. Kreeka keeles on olemas määrav ehk definiitne artikkel, ent ei ole umbmäärast ehk indefiniitset artiklit. Meie jaoks on tähtis, et kreeka keele määrav artikkel osutab individuaalsele, mingile konkreetsele objektile või isikule.

Väljendis „Sõna oli Jumala juures“ on mõistel „Jumal“ artikkel, mis osutab konkreetsele isikule, Isale. _Ja [määrav artikkel] Sõna oli [määrav artikkel] Isa juures._ Fraasis „ja Sõna oli Jumal“ ei ole mõistel „Jumal“ artiklit ning seega räägitakse siin millestki jumalikkusele omasest. Jeesus on Jumal: Ta ei ole Isa, ent Ta on jumalik Jumala Poeg, kolmes isikus oleva Jumala teine isik.

Apostel kinnitab seda arusaamist, sest Jh 1:3, 4 on kirjutatud, et Jeesus on kõige loodu Looja. Kõik see, mida kord olemas ei olnud, hakkas olema ainult Jeesuse, Looja Jumala tõttu.

„Igaviku aegadest peale oli Issand Jeesus Kristus üks Isaga; Ta oli „Jumala kuju“, Tema suuruse ja ülevuse kuju, „Tema au“.“ – Ellen G. White, „Ajastute igatsus“, orig lk 19.

`Miks on Kristuse täielik jumalikkus nii oluline osa meie teoloogiast? Mis läheks kaotsi, kui Jeesus olnuks mis tahes viisil pelgalt loodud olevus? Räägi oma vastusest hingamispäeval klassis ning ole valmis arutlema, miks on Kristuse igavene jumalikkus meie usu jaoks väga oluline.`