---
title: Korduvad teemad – kirgastamine
date: 17/10/2024
---

`Loe Jh 17:1–5. Mida pidas Jeesus silmas, kui ütles: „Isa, tund on tulnud, kirgasta oma Poega, et ka Poeg kirgastaks sind“?`

Eilne õppetund keskendus maisele, inimlikule süžeeliinile Johannese evangeeliumis ning kirjeldas inimestevahelisi põrkumisi ja vastastikmõju küsimuses, kes on Jeesus ja mida Ta teeb. Tänases õppetunnis vaadeldakse jumalikku, kosmilist süžeeliini, mis on Johannese evangeeliumis samuti olemas.

Sissejuhatus algab kosmilise süžeeliiniga. Jeesust esitletakse Jumala jumaliku Pojana, universumi Loojana. Taas: kõik, mida kord olemas ei olnud, hakkas olema ainult Jeesuse läbi. „Kõik on tekkinud tema läbi ja ilma temata ei ole tekkinud midagi, mis on tekkinud“ (Jh 1:3, NKJV). Ent siit liigutakse edasi Tema lihassetulemise kaudu inimeseks saamiseni ja selles oleva kirkuseni (Jh 1:14). Johannes kasutab mõisteid _kirkus_ ehk _au_ (_doxsa__:_ kirkus, hiilgus, kuulsus, au) ja _kirgastama_ ehk _austama_ (_doxsazō_: kiitma, austama, ülistama, kirgastama), et rääkida mõlemast: inimestelt tulevast austusest ja Jumalalt au ehk kirkuse saamisest.

Johannese evangeeliumis on Jeesuse kirgastamine seotud Tema tunniga; see tähendab aega, mil Ta sureb (võrdle Jh 2:4; Jh 7:30; Jh 8:20; Jh 12:23–27; Jh 13:1; Jh 16:32; Jh 17:1). Tema austamise tund on rist.

See mõte on üpris paradoksaalne, sest ristilöömine oli häbiväärseim ja alandavaim hukkamisviis muistses Roomas. Selline uskumatu kontrast – Jumal ristil – on ilmekas näide inimliku süžeeliini põimumisest jumalikuga.

Inimlikult võttes suri Jeesus piinarikkalt, põlatud kurjategijana, kes nõtruses hüüdis: „Mu Jumal, mu Jumal, miks sa mu maha jätsid?“ Seda inimlikku, tumedat poolt ristil toovad eelkõige esile Matteuse ja Markuse evangeelium (Mt 27:46; Mk 15:34).

Kuid risti kuulsusrikast poolt toovad eriliselt esile Luukas ja Johannes (Lk 23:32–47; Jh 19:25–30). Rist on päästmise ja halastuse paik ning koht, kus Jumala Poeg loovutab end Isale.

On ülim iroonia, et Jumala suurim au avaldub Tema suurimas häbis – maailma pattude võtmises enda kanda.

`Mõtle, mida see tähendab, et meie päästmiseks patust läks vaja midagi nii rabavat – Jumalat ennast ristil. Mida peaks see meile rääkima tõsiasjast, kui kohutav patt tegelikult on?`