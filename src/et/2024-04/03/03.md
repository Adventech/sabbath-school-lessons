---
title: Sõna sai lihaks
date: 14/10/2024
---

`Loe Jh 1:1–3, 14. Mida on neil salmidel meile öelda selle kohta, mida tegi Jeesus, kes on ise Jumal, ning miks on see tähtsaim tõde, mida eales teada võime?`

Johannes ei kasuta oma evangeeliumi alguses nime Jeesus või tiitlit Messias/Kristus, vaid mõistet _logos_. Tol ajal, mil Johannes evangeeliumi kirjutas, viitasid mitmesugused filosoofilised õpetused mõistega _logos_ universumi otstarbe­kohasele ülesehitusele või loogika ja mõistuse ideele kui sellisele.

Mõjuka antiikaja filosoofi Platoni õpetus oli jaganud reaalsuse kaheks valdkonnaks. Üks oli taevane ja muutumatu valdkond, mis oli absoluutselt täiuslik. Teine reaalsus oli siin – kaduv, muutuv, väga ebatäiuslik kujutus täiuslikust reaalsusest ülal, kus iganes see väidetavalt eksisteeris. (Platon ei vastanud kunagi sellele küsimusele.) Mõnes filosoofilises õpetuses esines _logos äratuntavalt mingi abstraktse vahendajana ajatute vormide ning siin asuvate ajaliste ja maisete vormide vahel._

Johannes kasutab seda mõistet täiesti teistmoodi. Ta teatab, et tõde, _logos,_ ei ole mingisugune eeterlik ja abstraktne taeva ja maa vahel hõljuv ettekujutus. _Logos_ on isik: Jeesus Kristus, kes sai lihaks ja elas meie keskel (Jh 1:14).

Johannese jaoks on _logos_ Jumala Sõna. Veelgi tähtsam – suhtlev Jumal. See tähendab, et Jumal avaldas end inimkonnale kõige sügavamal moel: Ta _sai üheks meist. Johannese evangeeliumis tähistab logos igavest_ Jumalat, kes astub aega ja ruumi, kes räägib, tegutseb ning suhtleb inimestega isiklikul tasandil. Igavene Jumal sai inimeseks, üheks meist.

Jh 1:14 kirjutab apostel, et _logos_ „sai lihaks ja elas meie keskel“. Kreekakeelne sõna, mida meie tõlgime _elas_, tähendab ka _püstitas telgi._ Johannes viitab 2Ms 25:8-le, kus Jumal käskis iisraellastel teha pühamu, püstitada telk, et Ta saaks elada nende keskel. Sarnaselt astus Jeesus, jumalik Jumala Poeg, inimeseks sündimisega inimlihasse, looritas oma aulisuse nii, et inimesed saaksid Temaga kokku puutuda.

`Mõtiskle, mida Johannese kirjutatu siin veel tähendab. Jumal ise, Looja, sai inimeseks, üheks meist, ning elas meie keskel. (Me pole isegi veel selleni jõudnud, et Ta sureb meie eest!) Mida räägib niisugune tegu sellest, kui tõeliselt Jumal inimkonda armastab? Miks peaks see hämmastav tõde meid vägagi lohutama?`