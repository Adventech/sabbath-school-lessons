---
title: Korduvad teemad – uskumine/uskmatus
date: 16/10/2024
---

`Loe Jh 3:16–21; Jh 9:35–41 ja Jh 12:36–46. Kuidas kordub neis kirjakohtades uskumise/uskmatuse teema, mille leiame sissejuhatusest?`

Johannese evangeeliumis näib inimkond jagunevat kahte põhirühma: need, kes usuvad Jeesusesse ja võtavad Ta vastu Messiana, ning need, kel on küll võimalus uskuda, ent kes valivad seda mitte teha.

Esimeses rühmas on üksteist jüngrit, samuti näiteks Nikodeemos (kes hakkas uskuma tasapisi), naine kaevul ja pimedana sündinud mees. Teises rühmas on ülempreestrid, 5000 mehe söötmise imetegu näinud inimesed ja isegi üks jüngritest, Juudas.

On huvitav, et nimisõna _usk/uskumine_ (kreeka keeles _pistis_) ei esine Johannese evangeeliumis kordagi. Kuid tegusõna _uskuma_ (_pisteuō_) esineb 98 korda; võrdluseks: kogu Uues Testamendis leidub seda sõna kokku 241 korda. See tegusõna on kindlasti väga suur teema Johannese evangeeliumis. Nimisõna asemel tegusõna kasutamine toob esiplaanile kristlaseks saamise väga tegusas mõttes. Kui usume Jeesusesse, siis pole see lihtsalt uskumuste kogum, vaid miski, mida me teeme ja mis väljendub meie eluviisis. Teadupoolest usub Jeesusesse ka kurat (vaata Jk 2:19).

Johannese evangeeliumis seisneb kahe kõnealuse rühma põhierinevus selles, mismoodi suheldakse Jeesusega. Usklikud ehk need, kes uskuma hakkavad, on Jeesusele avatud isegi siis, kui Ta kõneleb nende vastu või noomib neid. Nad tulevad Jeesuse juurde ega jookse ära. Ta on valgus, mis nende peale paistab. Ja usu läbi, uskumise läbi, saavad neist Jumala lapsed.

Teisalt tulevad uskmatud Jeesuse juurde üldiselt selleks, et Temaga tüli norida. Neid iseloomustatakse inimestena, kes armastavad pimedust rohkem kui valgust. Nad leiavad, et Jeesuse öeldut on raske omaks võtta, või näevad, et Ta muudab vanu pärimusi ega täida nende ootusi. Selle asemel, et lasta Tema valgusel neid mõõta ja hinnata, mõistavad nad Tema üle kohut. Sellist hoiakut on ikka ja jälle näha usujuhtide juures, kes ideaaljuhul pidanuks rahva vaimulike juhtidena olema esimesed Jeesust vastu võtma.

`Kuidas rakendad sa ellu oma usku Jeesusesse, vastandina üksnes mõtte tasandil nõustumisele, et Ta on Messias? Miks on oluline seda erinevust teada? (Vaata Mt 7:21–23.)`