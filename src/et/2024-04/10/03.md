---
title: Ma tulen jälle tagasi
date: 02/12/2024
---

`Loe Jh 14:1–3. Millises kontekstis Jeesus need sõnad ütleb?`

Jh 13. ptk lõpus ütleb Jeesus, et Ta läheb ära (Jh 13:33). See tekitab Peetruses küsimuse, kuhu Ta läheb (Jh 13:36). Jüngrid ei saa aru, et Jeesus räägib oma surmast, ülestõusmisest ja taevaminekust. Peetrus ütleb, et ta on valmis andma Jeesuse eest oma elu (Jh 13:37). Siinkohal kuulutab Jeesus ette, et Peetrus salgab Ta (Jh 13:38).

Sellises kontekstis ütlebki Jeesus oma jüngritele, et nende süda ärgu olgu mures (Jh 14:1). Tegusõnaühend _mures olema_ on tõlgitud kreekakeelsest sõnast _tarassō_, mis tähendab _üles ärritama_, _ärevusse ajama_, _ehmuma_, _segadusse sattuma_. Pole üllatav, et Jeesuse sõnad viivad jüngrid segadusse.

Ent nende hirmudele vastukaaluks räägib Jeesus oma Isa majast, kus on palju eluasemeid (mitte häärbereid, vaid eluasemeid nagu võõrastemajas). Ta läheb sinna jüngritele aset valmistama. Tema sõnad on suunatud kaugemale saabuvast tormist – ristilöömisest – ajale, mil Ta tuleb oma rahvast lunastama. Ta silmad näevad aega, mil kogu patutragöödia on lõpuks ometi läbi (vaata Tn 7:27).

Jeesus ütleb: „Ja kui ma olen läinud…, tulen ma jälle tagasi ja võtan teid kaasa enese juurde, et teiegi oleksite seal, kus olen mina“ (Jh 14:3). See on ilmselge tõotus Tema teisest tulekust.

Mis on selle tõotuse usaldusväärsuse aluseks? Paljud võivad öelda, et Piibli prohvetikuulutus, ja kindlasti on öeldu õige. Ent Jh 14:3 toob selle aluse välja teisiti. Kreeka keeles on selle salmi lauseosa „tulen ma jälle tagasi“ tegelikult olevikuvormis (tõlkija selgitus: keeltes, kus ajavormina on olemas tulevikuvorm, kasutatakse siinkohal seda; eesti keeles eraldi tulevikuvormi pole ja see koht tõlgitakse olevikuvormi nagu kreeka keeles). Kreeka keeles on see niinimetatud _tulevikuline olevik._ See tähendab, et tuleviku sündmusest räägitakse nii kindlas kõneviisis, justkui see juba juhtukski.

Alus, millele toetub meie lootus Issanda tagasitulekust, on midagi enamat kui Piibli prohvetikuulutuse täitumine. Meie lootus toetub veel kindlamalt usaldusele Mehe vastu, kes tõotuse andis. Tema ütles, et Ta tuleb kindlasti oma rahvale järele. See tõotus on meie jaoks usaldusväärne tõotuse andja pärast.

`Mida õpetab rist meile selle kohta, kui kindel on Kristuse teine tulek? Mida head teinuks Jeesuse surm Tema esimesel tulekul ilma Tema teise tulekuta?`