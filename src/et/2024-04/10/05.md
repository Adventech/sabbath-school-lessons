---
title: Mina olen tõde
date: 04/12/2024
---

`Loe Jh 1:14, 17; Jh 8:32; Jh 14:6 ja Jh 15:26. Kuidas seob Johannes tõe mõiste otseselt Jeesusga?`

Johannese evangeeliumis kuulub tõde ikka ja jälle kokku Jeesusega, Tema Isaga ja Püha Vaimuga. Tõde on ühendatud Jeesusega, Sõnaga (_logos_) ja valgusega ning vastandub pimedusele (Jh 1:1–14; Jh 3:19–21). Samas kuulub vale kokku kuradiga ja patuga (Jh 8:44–46). Seega on tõde Johannese evangeeliumis midagi enamat kui faktide ja arvude küsimus. Jah, faktid ja arvud kaasnevad tõega, kuid veel rohkem hõlmab tõde Jumalale ja Tema tahtele ustav olemise moraalset külge.

„Paljud otsivad elavat Jumalat ning igatsevad jumalikku ligiolekut. Filosoofilised teooriad ega kirjanduslikud esseed, ükskõik kui suurepärased need ka poleks, ei suuda südant rahuldada. Inimeste väidetel ja väljamõeldistel ei ole mingit väärtust. Laskem Jumala Sõnal inimestele kõneleda, et need, kes on tuttavad ainult tavade ja inimeste teooriatega ning reeglitega, kuuleksid Selle häält, kelle Sõna saab hinge igavese elu jaoks uuendada.“ – Ellen G. White, „Kristuse tähendamissõnad“, orig lk 40.

Mõtle hetkeks, mida tähendab Jeesuse jaoks see, et Ta on tõde. Jeesus on _logos_, Sõna, kes oli koos Jumalaga algusest ja kes oli kogu loodu Looja (Jh 1:1–4). Olles üks Isaga igavesest ajast igavesti, on Jeesusel Isa omadused, sealhulgas „Mina olen“. Tema olemine ei allu mitte millelegi ega kellelegi teisele. Mitte miski, mis on olemas, kaasa arvatud teadmine, ei saa olla temast eraldi. „Sest tema läbi on loodud kõik, mis on taevais ja maa peal, mis on nähtav ja nähtamatu, olgu troonid või ülemused, olgu valitsused või meelevallad – kõik on loodud tema läbi ja tema poole. Tema ise on enne kõike ja kõik püsib koos temas“ (Kl 1:16, 17).

Jeesus ei ole pelgalt tõe kehastus. Tema _on_ Tõde. Tõde ei ole kontseptsioon või konstruktsioon. Tõde on Isik!

Tõde, Jeesust Kristust, saab võrrelda päikesega, mis valgustab maailma (Jh 8:12). C. S. Lewis ütles kristluse kohta midagi sarnast: „Usun kristlusesse samamoodi, nagu usun, et päike on tõusnud – mitte ainult sellepärast, et ma näen päikest, vaid sellepärast, et seetõttu näen ka kõike muud.“ – „Is Theology Poetry“ (n. p.: Samizdat University Press, 2014), lk 15, algselt avaldatud 1944. Jeesuse, Tõe abil suudan ma tõlgendada õigesti maailma enda ümber.