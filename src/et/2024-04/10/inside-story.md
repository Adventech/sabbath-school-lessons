---
title: Misjonilugu
date: 06/12/2024
---

#### Kingitus elegantsele naisele

_Loo on kirja pannud Andrew McChesney._

Üks elegantne naine juhtis oma auto Seitsmenda Päeva Adventistide Ülem-Magdalena Liidu kiriku parkimismajja Bogotas, Kolumbias. „Kas olete kristlane?“ küsis ta parklahoidjalt.

„Jah,“ vastas 52aastane Ruben Campos.

„Mis usku te olete?“ küsis naine.

„Oleme seitsmenda päeva adventistid,“ vastas mees. „Kas saame teid aidata?“

„Keegi rääkis mulle, et adventistidele ei meeldi teisi inimesi aidata,“ ütles naine.

Ruben üllatus. „Lubage teid aidata,“ ütles ta. „Oleme teenistusvalmid.“

Naine küsis, kas ta võiks parkida oma auto kiriku parkimismajja. Tema korter asus lähikonnas, aga seal ei olnud parklat ja tema meelest polnud ohutu jätta autot ööseks tänavale.

„Jah, võite siin parkida,“ ütles Ruben.

„Kui palju see maksab?“ küsis naine.

„See ei maksa teile midagi,“ vastas Ruben. „See on meie kingitus teile.“

„Aitäh!“ hüüatas naine. „Kas võin teid kallistada?“

Sel õhtul jättis naine oma auto parkimismajja. Ta tuli taas järgmisel õhtul. Kolmandal õhtul küsis ta Rubenilt Piiblit.

Siis hakkasid nad kahekesi Piiblit tundma õppima. Ruben tõi naise jaoks tooli ja nad istusid õppimise ajal tema putkas. Kuu aja pärast ütles naine, et tahaks Rubeni tuttavaks teha oma abikaasaga. Naine helistas mehe mobiiltelefonile. „Temaga koos ma Piiblit uuringi, ja ma tahan saada ristitud,“ ütles naine oma mehele.

Selle naise abikaasa oli Kolumbia sõjaväes vanemohvitser ning töötas ajutiselt välismaal. Mees ütles Rubenile, et temagi tahaks võtta piiblitunde. „Alustame siis, kui ma Kolumbiasse tagasi tulen,“ ütles ta.

Küllap oli Ruben kõige õnnelikum parklahoidja terves Kolumbias, kui see naine ristiti Bogotas seitsmenda päeva adventistide kogudusse. Nüüd ootab ta abikaasa tagasi jõudmist, et temaga Piiblit uurida.

Jeesus oli misjonimeelne; Ta teenis kaasinimesi. Ta ütles: „Inimese Poeg ei ole tulnud, et lasta ennast teenida, vaid et ise teenida“ (Mt 20:28). Ruben püüab järgida Tema eeskuju.

„Võime mõjutada paljude elu, kui oleme lihtsalt teenimisvalmid,“ ütles Ruben, kes on kaheksa aastat töötanud parklahoidjana. „Keegi võib peagi su juurde astuda. Ole teenimisvalmis olenemata sellest, kes või kust see inimene on.“

_Täname sind kolmeteistkümnenda hingamispäeva annetuse eest, mis aitas viimasel veerandaastal rahastada Kolumbias kahte misjoniprojekti._