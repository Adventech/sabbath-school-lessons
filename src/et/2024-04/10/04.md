---
title: Mina olen tee, tõde ja elu
date: 03/12/2024
---

`Loe Jh 14:5, 6. Millise küsimuse esitab Toomas selle kohta, kuhu Jeesus läheb? Kuidas Jeesus vastab?`

Toomase küsimus tundub päris loogilisena. Kui sa ei tea, kuhu keegi läheb, siis kuidas sa tead, mis teed pidi talle järele minna? Jeesus pöörab küsimuse tagurpidi, öeldes, et Tema ise on tee. Tee kuhu? Tee Isa juurde. Sissejuhatuses (Jh 1:1–18) rõhutatakse väga lähedast sidet Sõna (_logos_), Jeesuse Kristuse, ja Isa vahel.

Jh 1:18 ütleb, et ainusündinud (parem tõlge oleks siin _ainukordne_) Jumal on see Üks, kes on meile Isa tuntuks teinud, kes „on meile teate toonud“. Selles tekstis tõlgitakse sõnaühend „teate toonud“ ehk tuntuks teinud kreekakeelsest tegusõnast _exēgeomai_, mille tähendus on _selgitama_, _tõlgendama, näitama_. Siit tuleb ka sõna _eksegees_. Eksegees tähendab, et välja tuuakse tähendus. Seega on Jeesus Kristus ühendus Isaga, see Üks, kes selgitab või tõlgendab langenud maailmale Isa. Järelikult on Ta tee Isa juurde. Ilma Temata on meie arusaamine piiratud.

`Loe Jh 14:7–11. Kuidas klaarib Jeesus ära Filippuse taipamatuse?`

Filippus palub näidata Isa, keda ükski patune inimene ei saa näha ja ellu jääda (võrdle 2Ms 33:17 – 34:9; Jh 1:18). Jeesus noomib mõistmatust ja juhib tähelepanu tõsiasjale, et kes on näinud Teda, see on näinud Isa (Jh 14:9). Järelikult on selge, et Jeesus on tee Jumala juurde. Ilma Temata muutub rada pimedaks ja ebakindlaks. Tema on valgus, mis näitab teed Jumala juurde.

Jeesus seob ühte kolm mõistet: _tee_, _tõde_ ja _elu_. Sõna _tee_ kasutatakse veel vaid Jh 1:23 seoses Ristija Johannesega kui Jeesusele tee valmistajaga, ja siis siin, Jh 14:6. Ent _tõde_ ja _elu_ on selle evangeeliumi peateemad. Meie kolmapäevane ja neljapäevane osa rõhutavad mõistet _tõde_, väga olulist teemat, eriti maailmas, kus tõe idee üleüldse on seatud kahtluse alla.

`Miks on väga julgustav mõista, et Jeesus on parim ilmutus, mis on meil siin Jumal Isa olemuse kohta?`