---
title: „Tema on tõesti see prohvet“
date: 07/10/2024
---

`Loe Jh 6:14, 15, 26–36. Kuidas inimesed Jeesuse imeteole reageerisid ja kuidas püüdis Jeesus selle abil neile õpetada, kes Ta on?`

Juudamaalased ootasid maapealset messiat, kes vabastaks nad Rooma impeeriumi surve alt. Kaks suurimat keerukust sõjapidamise juures on väehulkade toitlustamine ning haavatute ja surnute eest hoolitsemine. Oma ime­tegude kaudu näitas Jeesus, et Tema suudab teha mõlemat.

Ent Jeesus ei tulnud selle pärast ja see ei olnud Tema imeteo eesmärk. Selle asemel andis viie tuhande mehe söötmine võimaluse tuua näitlikult esile, et Jeesus on eluleib, et Jumal ise on tulnud taevast alla. „Mina olen eluleib,“ ütles Ta. „Kes minu juurde tuleb, see ei nälgi iialgi“ (Jh 6:35).

See on esimene Johannese evangeeliumis leiduvast seitsmest ütlusest „Mina olen“, mispuhul on sõnad „Mina olen“ seotud mingisuguse öeldistäitega („eluleib“, Jh 6:35; „maailma valgus“, Jh 8:12; „uks“, Jh 10:7, 9; „hea karjane“, Jh 10:11, 14; „ülestõusmine ja elu“, Jh 11:25; „tee, tõde ja elu“, Jh 14:6; „tõeline viinapuu“, Jh 15:1, 5). Need ütlused viitavad ühele tähtsale tõele Jeesuse kohta. „Mina olen“-ütlused suunavad mõtted 2Ms 3. peatüki juurde, kus Jumal esitleb ennast Moosesele sõnadega „Mina Olen“ (võrdle Jh 8:58). Jeesus on suur Mina Olen.

Ent inimesed ei taibanud seda.

„Rahulolematud inimesed küsisid: Kui Jeesus võis teha palju imetegusid, siis miks Ta ei andnud kogu rahvale tervist, jõudu ja rikkust ega vabastanud neid rõhujate võimu alt? Tõsiasi, et Ta väitis end olevat Jumalast läkitatu ja ometi keeldus olemast Iisraeli kuningas, oli mõistetamatu. Tema keeldumine tundus arusaamatuna. Paljud järeldasid, et Ta ei söandanud end esile tõsta sellepärast, et Ta kahtles oma ülesande jumalikkuses. Nii avasid nad südame uskmatusele ja Saatana külvatud seeme kandis vilja vääritimõistmise ja ärataganemise näol.“ – Ellen G. White, „Ajastute igatsus“, orig lk 385.

Inimesed ootasid materiaalset kasu tõe asemel, mis viis igavesse ellu. Kui meie pole ettevaatlikud, võime langeda samasse lõksu.

`Kuidas vältida materiaalsetesse asjadesse takerdumist vaimuliku elu arvelt?`