---
title: Laatsaruse ülesäratamine
date: 10/10/2024
---

Johannese evangeeliumi 11. peatükk on täis kurvastamist – kurvad uudised armsa sõbra haigusest (Jh 11:1–3); tema surm paneb nutma (Jh 11:19, 31, 33); õdede kurtmine, et Laatsarus poleks surnud, kui Jeesus oleks kohal olnud (Jh 11:21, 32), ning Jeesuse pisarad (Jh 11:35).

Ent Jeesus viivitas kaks päeva, enne kui asus Laatsaruse juurde teele (Jh 11:6), ning andis lausa mõista, et Ta oli rõõmus, et polnud varem tulnud (Jh 11:14, 15). Niiviisi toimimine ei tulenenud külmast südamest. Hoopis Jumala au pidi ilmnema.

Jh 11:17–27 tegevuse ajaks on Laatsarus olnud neli päeva surnud. Nelja päevaga võis surnukeha hakata juba lagunema, nagu Marta ütles: „Issand, ta lehkab juba, sest on juba neljas päev“ (Jh 11:39). Kahtlemata aitas Jeesuse viivitus muuta imetegu veel hämmastavamaks. Äratada ellu lagunev surnukeha? Mille enamaga saanuks Jeesus tõestada, et Ta on Jumal?

Ning Jumalana – Isikuna, kes lõi elu – oli Jeesusel vägi surma üle. Niisiis kasutab Jeesus Laatsaruse surma korral võimalust avaldada ülioluline tõde enda kohta: „Mina olen ülestõusmine ja elu. Kes minusse usub, see elab, isegi kui ta sureb. Ükski, kes elab ja usub minusse, ei sure alatiseks“ (Jh 11:25, 26).

`Loe Jh 11:38–44. Mida tegi Jeesus oma väite toetamiseks?`

Samamoodi nagu Jeesus näitas pimedale mehele nägemise andmisega (Jh 9:7), et Ta on maailma valgus (Jh 8:12; Jh 9:5), äratab Ta ellu Laatsaruse (Jh 11:43, 44) ning näitab selgelt, et Tema on ülestõusmine ja elu (Jh 11,25).

See imetegu rõhutab rohkem kui ükski teine, et Jeesus on eluandja ja seega Jumal ise. See toetab tugevalt Johannese teemat, et Jeesus on Jumala jumalik Poeg ja usu kaudu on meil Tema tõttu elu (Jh 20:30, 31).

`Kui jõuame selle imelise loo lõppu (Jh 11:45–54), mil paljud, kes toimuvat nägid, hakkasid uskuma (Jh 11:45), avaneb silmadele võimas, aga kurb iroonia. Jeesus näitab, et Tema saab surnu taas ellu äratada, ja ometi mõtlevad need mehed, et nad suudavad _Teda tappes_ Ta peatada? Milline näide inimkonna haledusest Jumala tarkuse ja väega võrreldes!`