---
title: Kõvad südamed
date: 02/10/2024
---

Märgid, tunnustähed ja imeteod iseenesest pole tõendiks, et mõni nähtus on Jumalast. Ent teisest küljest – kui need on Jumalast, siis on ohtlik neile selga keerata.

`Loe Jh 5:10–16. Millise õppetunni annab meile usujuhtide üllatavalt kõva süda Jeesuse suhtes ja ime suhtes, mille Ta äsja sooritas?`

Kui Jeesus andis ennast tunda mehele, kelle Ta oli terveks teinud, ütles mees otsemaid usujuhtidele, et Jeesus tegi seda. Võiks mõelda, et nüüd oli aeg Jeesust kiita, kuid juhid hakkasid hoopis „Jeesust varitsema, et ta oli seda teinud hingamispäeval“ (Jh 5:16).

Hingamispäeval oli lubatud ravida ainult hädaabi korras. See mees oli olnud vigane 38 aastat; seega polnud tema tervistamine kuidagi hädaabi. Ja isegi sel juhul: miks oli vaja öelda, et ta võtaks oma voodi? Võis ju mõelda, et keegi, kes sooritas sellise imeteo Jumala väega, teadis, et hingamispäeval oli kohatu oma matti koju kanda. Selge see, et Jeesus püüdis juhatada inimesi mõistma Piibli tõdesid sügavamalt, kui seda pakkusid nende loodud reeglid ja määrused, mis nii mõnelgi juhul lämmatasid õige usu.

`Mida õpetavad teised lood selle kohta, kuidas inimeste süda saab tõenditest hoolimata jääda vaimulikus mõttes kõvaks? (Jh 9:1–16; Mk 3:22, 23; Mt 12:9–14.)`

Kuidas said usujuhid olla nii pimedad? Võimalik vastus on, et nende süda oli rikutud, nad uskusid vääralt, et Messias vabastab nad nüüd Rooma ikkest, ning nad armastasid võimu ja neil puudus Jumalale allaheitlik meel. Kõik see aitas neil keerata selga tõele, kes seisis otse nende ees.

`Loe Jh 5:38–42. Mille eest Jeesus hoiatab? Mida meie neist sõnust õpime? Järelikult, mis võib meid pimestada tõdede suhtes, mida peaksime tundma ja oma ellu rakendama?`