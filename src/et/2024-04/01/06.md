---
title: Jeesuse väited
date: 03/10/2024
---

Imetegu Betsata tiigi ääres pakkus Johannesele suurepärase võimaluse esile tuua, kes on Jeesus. Johannes kirjeldab üheksa salmi ulatuses imetegu ennast ning umbes 40 salmi ulatuses (vaata allpool) Teda, kes imeteo sooritas.

`Loe Jh 5:16–18. Miks kiusati Jeesust taga hingamispäeval tehtud ime pärast?`

Jh 5:18 võib mõjuda häirivalt, sest see näib ütlevat, et Jeesus rikkus hingamispäeva. Kuid terasemalt Jh 5:16–18 vaadates võib leida Jeesuse väite, et Tema „töö“ hingamispäeval on vastavuses Tema ja Isa vahelise väga lähedase suhtega. Jumal ei jäta universumit hingamispäeval alal hoidmata. Järelikult on Jeesuse tegu hingamispäeval osa Tema väitest, et Ta on Jumal. Usujuhid kiusasid Teda taga hingamispäeva arvatava rikkumise ja enda Jumalaga võrdseks pidamise pärast.

`Loe Jh 5:19–47. Mida ütles Jeesus selleks, et aidata juhtidel näha, kes Ta tõeliselt oli – seda väidet kinnitas tugevasti äsja tehtud imetegu?`

Jeesus kaitseb oma tegevust kolmes etapis. Esiteks selgitab Ta oma ülimalt lähedast suhet Isaga (Jh 5:19–30). Jeesus märgib, et Tema ja Tema Isa tegutsevad niisuguses kooskõlas, et Tal on vägi nii kohut pidada kui ka surnuist üles äratada (Jh 5:25–30).

Teiseks loeb Ta kiiresti üles neli „tunnistajat“, kes Teda kaitsevad – Ristija Johannese (Jh 5:31–35), Jeesuse tehtud imeteod (Jh 5:36), Isa (Jh 5:37, 38) ja Pühakirja (Jh 5:39). Kõik need „tunnistajad“ tunnistavad Jeesuse poolt.

Lõpuks seab Jeesus Jh 5:40–47 oma süüdistajad silmitsi _nende enda hukkamõistuga_, kui paljastab terava vahe Tema tegevuse ja nende omakasupüüdlikkuse vahel. Ta ütleb, et Mooses (Jh 5:45–47) mõistab nad hukka – seesama, kellele nad on oma lootused rajanud.

`Kuidas hoiduda langemast lõksu, et me justkui usume Jumalat ja meil on õige õpetus, ent me ei alluta ennast jäägitult Kristusele? Räägi oma vastusest hingamispäeval klassis.`