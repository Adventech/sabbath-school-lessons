---
title: Teine imetegu Galileas
date: 30/09/2024
---

Kogu oma maapealse teenistuse jooksul sooritas Jeesus imetegusid, mis aitasid inimestel Temasse uskuda. Johannes paneb need imeteod kirja, et teisedki inimesed võiksid uskuda Jeesusesse.

`Loe Jh 4:46–54. Miks märgib evangelist ära seose pulmapeol sooritatud imeteoga?`

Kirjeldades teist imetegu, mida Jeesus Galileas tegi, viitab Johannes esimesele imeteole, Kaana pulmas toimunule. Johannes tahab justkui öelda: _Need imeteod, mida Jeesus tegi, aitavad teil näha, kes Ta on._ Siis Johannes lisab: „Selle teise tunnustähe tegi Jeesus pärast Juudamaalt Galileasse tulekut“ (Jh 4:54).

Esmapilgul võib Jeesuse vastus kuninga ametimehe palvele näida järsk. Ometi oli ametimees teinud oma poja tervenemisest kriteeriumi, kas Jeesusesse uskuda või mitte. Jeesus luges mehe südant ja tõi esile vaimuliku häda, mis oli sügavam kui tema poja elu ohustav haigus. Meest tabas välguna selgest taevast arusaamine, et tema vaimulik vaesus võib maksta poja elu.

Tähtis on aru saada, et imeteod iseenesest ei tõestanud, et Jeesus oli Messias. Teisedki on imesid teinud. Muist neist on olnud tõelised prohvetid, muist valeprohvetid. Imeteod näitavad üksnes üleloomuliku väe olemasolu; need ei tähenda veel, et Jumal on need teinud. (Saatan suudab teha „imetegusid“, kui mõtleme „imetegude“ all üleloomulikke tegusid.)

Ahastav ülik jätab end Jeesuse halastuse hoolde, anudes, et Jeesus teeks tema poja terveks. Jeesus kinnitab meest. Ta ütleb: „Mine, sinu poeg elab!“ (Jh 4:50) Tegusõna „elab“ on kreeka keeles olevikuvormis. Sellist kasutust nimetatakse „tulevikuliseks olevikuks“, mispuhul kõnealusest tulevikusündmusest räägitakse sellise kindlusega, nagu oleks see juba toimunud. See mees ei tormanud koju, vaid – uskudes Jeesust – jõudis koju järgmisel päeval ning leidis, et täpselt siis, kui Jeesus need sõnad lausus, alanes pojal palavik.

Väga võimas põhjus uskuda Jeesust!

`Kui näeme mõnd imet, siis milliseid tundemärke peame otsustamisel arvesse võtma, enne kui eeldame automaatselt, et imetegu on Jumalast?`