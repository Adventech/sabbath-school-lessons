---
title: Toetav Mõte
date: 25/10/2024
---

Loe Ellen G. White’i raamatust „Ajastute igatsus“, peatükki „Nikodeemos“, orig lk 167–177.

Nikodeemos „asus Pühakirja uurima uuel viisil – mitte teadmiste omandamiseks, vaid südamevajaduseks. Alistudes Püha Vaimu juhtimisele, hakkas ta mõistma taevase kuningriigi olemust…

Usu kaudu võtame vastu Jumala armu, kuid usk ise ei päästa. Usk ei ole vahend, millega midagi ära teenida. Usk on käsi, millega haarame kinni Kristusest ja võtame vastu Tema teened… Meeleparandus tuleb Kristuselt just nii, nagu pattude andestuski.

Kuidas me siis pääseme? „Nõnda nagu Mooses kõrbes mao ülendas“, nii on ülendatud Inimese Poeg ning igaüks, keda madu on salvanud, võib vaadata ja elada. „Vaata, see on Jumala Tall, kes võtab ära maailma patud!“ (Jh 1:29). Ristilt paistvas valguses näeme Jumala armastust. Tema armastus tõmbab meid enda poole. Kui me ei osuta vastupanu, juhitakse meid risti jalamile, et me võiksime kahetseda patte, mille pärast Õnnistegija risti löödi. Siis loob Jumala Vaim inimhinges usu kaudu uue elu. Mõtted ja tahe alistuvad Kristusele. Süda ja mõistus uuendatakse Tema sarnaseks, kes tegutseb Püha Vaimu kaudu meis. Me usaldame kõik Temale. Siis kirjutatakse Jumala käsk meie mõistusesse ja südamesse ning me ütleme koos Kristusega: „Sinu tahtmist, mu Jumal, teen ma hea meelega“ (Ps 40:9).“ – Ellen G. White, „Ajastute igatsus“, orig lk 175, 176.

**Küsimused aruteluks:**

`1. Ristija Johannes tuli Jeesusele teed valmistama. Kui edukaks sina tema tegevust hindad, vähemasti inimlikust vaatenurgast? Kui sa selle vastuse üle järele mõtled, siis esita veel üks tähtis küsimus: kuidas määratleda „edu“ vaimulikes asjus?`

`2. Hiljem väljendas Ristija Johannes mõningaid siiraid kahtlusi (Mt 11:2, 3; Lk 7:19). Mis teda niimoodi küsima pani ja mida õpime siit selle kohta, kuidas olla usus kindel?`

`3. Arutlege klassis mõtte üle, kuidas selline inimene nagu Nikodeemos – õige koguduse juht, kellel oli kindlasti palju teadmisi – võis ikkagi olla vaimulikus teadmatuses sellest, mis oli tõeliselt oluline. Mida õpime tema olukorrast?`

---

  
Annetus >> Balti unioon [toeta.advent.ee](https://toeta.advent.ee/)  
  
Päikeseloojang 17.44