---
title: Nikodeemose tunnistus
date: 24/10/2024
---

`Loe Jh 3:1–21. Kuidas toetab Nikodeemose tunnistus Johannese evangeeliumi kõnealust teemat?`

Nikodeemos oli Iisraeli lugupeetud õpetaja ja Suurkohtu varakas liige. Tema tunnistus etendas mitmel põhjusel Johannese evangeeliumis olulist osa. Ta viitas Jeesusele sõnaga „rabi“ ja osutas Jeesuse tehtud tunnustähtedele kui Tema jumaliku ülesande tõenditele. Enne, kui Nikodeemos isegi aru sai, mida teeb, esitas ta seega tõendid, mis toetasid Jeesuse Messiaks olemist.

Nikodeemos pidas tunnustähti küll tõendiks Jeesuse jumalikust volitusest, kuid ei näinud neis viidet Jeesusele kui Messia kohta käivate Vana Testamendi prohvetikuulutuste täidesaatjale. Niisiis tuli Nikodeemos kohale mõningase kahtlusega; ta ei tundnud sel hetkel Jeesuses ära Kristust.

`Loe Jh 3:3–21. Mida ütles Jeesus Nikodeemosele, mis näitas, et Ta nägi Nikodeemost läbi?`

Jeesus teab iga inimese südant. Tema vastus Nikodeemosele võib tunduda järsk, ent Ta asub otse asja juurde. Juudid uskusid, et paganad vajasid uussündi, kuid paljud ei saanud aru, et ka nemad – valitud rahvas – vajasid pöördumiskogemust. Mitte keegi pole sündinud päästetuna, vaatamata oma rahvusele või kogudusele, kus nad on üles kasvanud.

Juutide imeline pärand, mis ulatus tagasi Aabrahamini, pakkus neile kahtlemata palju selgeid eeliseid (vaata Rm 3:1, 2). Ent sellest iseenesest ei piisanud. Jeesus rääkis Nikodeemosele mõeldamatust – et tema, Iisraeli õpetaja ja juhataja, peab uuesti sündima ülalt!

Siis seadis Jeesus Nikodeemose silmitsi tema vaimuliku võhiklikkusega: „Sina oled Iisraeli õpetaja, ja ei tea seda?“ (Jh 3:10) Kuidas sina, austatud õpetaja, seda ei tea? See noomitus oli ilmselt jahmatav.

Vaatamata küsimustele, mis olid Nikodeemosel tollal Jeesuse kohta, asus Nikodeemos hiljem Jeesuse järelkäijate hulka (vaata Jh 19:39).

`Mida tähendab „uuesti sündima“ ja miks Jeesus sellele nii suurt tähelepanu pöörab?`