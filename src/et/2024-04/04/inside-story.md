---
title: Misjonilugu
date: 25/10/2024
---

#### Palve vägi Usbekistanis

_Loo on kirja pannud Andrew McChesney._

Kiirabi kihutas 36aastase Nigoraga Taškendi haiglasse Usbekistanis. Naine suutis vaevu rääkida. Tema käsivarred olid tuimad. Tal oli raskusi neelamisega. Arst ei suutnud talle diagnoosi leida.

Järgmise kuu jooksul, kui Nigora haiglas oli, läks tal halvemaks. Ta ei saanud magada rohkem kui 15 minutit päevas. Röntgen näitas, et ta aju oli ebatavaliselt aktiivne.

Üks teine arst ütles, et Nigoral on surmav haigus. Tema meelest oli asi lootusetu.

Nigora ei uskunud Jeesusesse, aga tema naabrid olid seitsmenda päeva adventistid, kes uskusid. Nad külastasid teda intensiivravi palatis ja küsisid luba kutsuda sinna ka nende koguduse pastor, et koos haigega palvetada. „Ei, ei,“ ütles Nigora. „Mul ei ole kõik korras. Ma näen kohutav välja. Öelge, et ta tuleks siis, kui tunnen ennast paremini.“

Aga naabrid ei jätnud. „Luba, et ta tuleks ja palvetaks su eest,“ ütlesid nad.

Nigora nõustus tõrksalt. Päev hiljem olid pastor ja ta naine Nigora voodi juures. Pastor luges 23. psalmi ja võidis Nigora laupa õliga ning palvetas: „Issand, kingi meie õele tervis. Anna talle paranemist nii, et ta täielikult taastuks.“ Pärast palvet ei tundnud Nigora end kuidagi teistmoodi.

Järgmisel päeval tuli pastor koos naisega tagasi. Jälle luges ta Piiblit, võidis Nigorat ja palvetas. Jälle ei tundnud Nigora end kuidagi teistmoodi. Aga pärastpoole magas ta kogu öö. Sellest alates magas ta igal öösel hästi.

Pastor ja ta naine käisid pidevalt Nigorat külastamas. Tasapisi Nigora kõnevõime paranes. Tema käsivarred ja jalad hakkasid liikuma. Haiglas tehtud röntgenipilt näitas, et ta ajutegevus normaliseerus. Arst oli hämmingus.

„Võimatu, et olete ta terveks teinud, ja nii kiiresti,“ ütles ta.

Neli kuud pärast seda, kui pastor oli hakanud palvetama, juhtis Nigora oma autot ja käis jälle tööl.

Naine, kes varem Jumalat ei uskunud, andis oma paranemise eest au Talle.

„See on Jumala ime,“ ütles ta.

Ta on rõõmus naabrite üle, kes temast hoolisid. „Olen Jumalale väga tänulik, et Ta andis mulle sellised sõbrad, kes on nagu oma pere,“ ütles naine, rääkides Adventmisjonile intervjuud andes aeglaselt, kuid selgelt.

Kuigi Nigora usub Jumalat, ei ole ta oma südant veel Jumalale andnud. Teda heidutab arvatavasti tõsiasi, et paljud inimesed Usbekistanis peavad seitsmenda päeva adventiste sektiks. Palun palveta Nigora ja teiste temataoliste pärast, kes on näinud Jumala väge oma elus, kuid pole veel Tema kasuks otsustanud.

_Nigora on varjunimi._