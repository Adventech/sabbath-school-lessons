---
title: Misjonilugu
date: 22/11/2024
---

#### Jumala täiuslik ajastus Tbilisis

_Loo on kirja pannud Andrew McChesney._

Zurab Gruusiast pidas ennast kristlaseks, aga tema suhtlemine Jumalaga piirdus ainult peakirikus küünalde süütamisega. Tal oli kodus Piibel, kuid ta võttis raamatu kätte vaid selle pealt tolmu pühkimiseks.

Siis hakkas südametunnistus teda vaevama ja ta mõtles: „Kui ma olen kristlane, miks ma siis Piiblit ei loe?“ Teda haaras soov Piiblit lugeda.

Zurab võttis Piibli ning luges selle algusest lõpuni läbi. Ta sai esimest korda elus teada seitsmenda päeva hingamispäevast. Üllatunult otsis ta veebist rohkem teavet. Ta vaatas YouTube’st umbes 100 jutlust ning teda kütkestas jutlustaja, kes avas Piibli sisu selgelt. See jutlustaja määratles ennast seitsmenda päeva adventistina ja ütles, et tema kogudus koosneb miljonitest liikmetest, kes peavad seitsmenda päeva hingamispäeva.

Zurab polnud adventistidest kuulnudki ja ta tõrkus mõtte juures selleks saada. Paljud grusiinid usuvad, et adventistid kuuluvad sekti. Mees otsis internetist mõnd teist kirikut, mis austaks seitsmendat päeva ja rakendaks ellu teisi piibellikke tõdesid, kuid tulutult.

Niisiis ilmus Zurab hingamispäeva hommikul Gruusia pealinna Tbilisi adventkiriku juurde. Ta seisis väljas, soovides sisse astuda ja samas tõrkudes minemast. Siis läks uks lahti ja keegi kutsus ta sisse.

Zurabile sai osaks soe vastuvõtt.

„Olete esimest korda adventkirikus?“ küsis keegi.

„Jah, esimest korda,“ vastas ta.

„Suurepärane!“ ütles keegi teine. „Tulge ka meie evangeelsele koosolekule.“

Tuli välja, et kogudus oli kavandanud evangeelsete koosolekute sarja, mis algas samal õhtul. Zurab osales hommikusel jumalateenistusel ja siis õhtusel evangeelsel koosolekul. Seejärel käis ta kohal kahe nädala jooksul igal õhtul. Siis ta ristiti.

Nüüd, aasta hiljem, suhtleb 36aastane Zurab Jumalaga uutmoodi. Ta loeb iga päev Piiblit ning räägib sellest oma naisele ja kahele pojale, kes käivad koos temaga hingamispäeviti kirikus. Zurabi hämmastab, kuidas kõik klappis – tema soov Piiblit lugeda, tema avastus hingamispäeva kohta, veebijutlustaja leidmine ning tema jõudmine adventkirikusse selsamal päeval, mil algas esimene evangeelne koosolek.

Zurab ei läinud kirikusse misjonialgatuse tõttu. Kuid koguduseliikmete misjonimeelsus pani teda tundma ennast teretulnuna nagu kodus.

„Kõik sobis nii hästi kokku,“ ütles ta.

_Osa selle aasta kolmeteistkümnenda hingamispäeva annetusest läheb tervisekeskusele Gruusias. Palun palveta, et Jumal tooks inimesi sellesse keskusesse nii, nagu Ta tõi kirikusse Zurabi, kes Teda paremini tundma õpib. Vaata lühivideot Zurabist aadressil bit.ly/Zurab-Georgia._