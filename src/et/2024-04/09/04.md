---
title: Uskumine ja uussünd
date: 26/11/2024
---

`Loe Jh 1:12, 13. Millistest sammudest kristlaseks saamise teel siin räägitakse?`

Johannes kirjutas oma evangeeliumi selleks, et me usuksime Jeesusesse ja et uskudes oleks meil igavene elu Tema nimes (Jh 20:31). Jh 1:12, 13 kirjeldab sama protsessi kahe sammuna. Esiteks võtame Jeesuse vastu, see tähendab, usume Temasse. Teiseks annab Tema meile meelevalla ehk volituse saada Jumala lasteks, mida 13. salm kirjeldab justkui Jumalast sündimist. Niisiis on kristlaseks saamisel tegev inimlik pool ja jumalik pool. Meil tuleb tegutseda usus, võtta Jumal vastu ja olla avatud valgusele, ent Tema on ainus, kes südame taas elule toob.

Tegelikult on usk ise and ehk kingitus Jumalalt, mille saame Tema Sõna kuulmisest (Rm 10:17). „Selleks, et meis oleks püsiv usk Kristusesse, tuleb meil tunda Teda nii, nagu Teda [Jumala Sõnas] kujutatakse.“ – Ellen G. White, „Fundamentals of Christian Education“, lk 433. „Vaim tegutseb inimmõistuse juures ja valgustab seda, luues usu Jumalasse.“ – Ellen G. White’i märked koguteosest „Piibli kommentaarid, SPA poolt välja antud“, 7. kd, lk 940.

Need, kes usuvad ehk võtavad Poja vastu Messiana, saavad igavese elu. Johannes rõhutab ühtlasi Jeesuse räägitud Sõna vastuvõtmist ehk sellesse uskumist (Jh 5:24, 38, 47). Püha Vaimu osa on inimest veenda (Jh 16:7, 8; võrdle Rm 8:16).

`Loe Rm 8:16. Millise põhimõtte leiad siit pääsemise kohta Jeesuses?`

Usk, piibellik usk, mille aluseks on Püha Vaimu töö meie südames, on meie usu vundament. „Usk on… suur õnnistus – silm, mis näeb, kõrv, mis kuuleb.“ – Ellen G. White, „In Heavenly Places“, lk 104. Humanistlik käsitlus usust ütleb, et meil tuleb leida põhialus, uskumise kriteeriumid, ja siis uskuda. Piibellik käsitlus aga nendib, et usk on põhialus, Jumala and (Ef 2:8; 1Kr 1:17–24; 1Kr 2:1–6). Me alustame oma kasvu usu põhialuselt ja siis kasvame sealt edasi arusaamises ning armus.

`Kui keegi sinult küsib, millel su usk põhineb, siis kuidas vastad?`