---
title: Elu allikas
date: 23/11/2024
---

### Selle nädala õppeaine

Jh 1:4; Jh 10:10; Jh 1:12, 13; Jh 6:61–68; 4Ms 13:23–33; Mt 4:1–4.

> <p>Juhtsalm</p>
> „Jeesus ütles talle: „Mina olen tee ja tõde ja elu. Ükski ei saa minna Isa juurde muidu kui minu kaudu““ (Jh 14:6).

Johannese evangeeliumis on kirjas, et kui Jeesuselt küsiti, kes Ta on, vastas Ta Jumalat tähistava sõnaühendiga. „Mina olen“ oli ilmselge viide Issandale, kes oli ilmunud Moosesele põlevas põõsas. „Ja Jumal ütles Moosesele: „Ma olen see, kes ma Olen!““ (2Ms 3:14). Ning seesama Jumal, „Mina olen“, sai „lihaks ja elas meie keskel, ja me nägime tema kirkust nagu Isast Ainusündinu kirkust, täis armu ja tõde“ (Jh 1:14).

Teema „Mina olen“ läbib kogu Johannese evangeeliumi. Selle nädala juhtsalmgi peegeldab seda teemat: „Mina olen tee ja tõde ja elu“ (Jh 14:6). „Mina olen“ on maailma valgus, eluleib, lambatara värav ehk uks, hea karjane ja tõeline viinapuu.

Sel nädalal jätkame ilmutusega Jumalast, nii nagu see Johannese evangeeliumis avaldub. Vaatleme ka pahupoolt, sest vaatamata mõjuvatele tõenditele, et Jeesus oli Messias, pööras osa inimesi Talle selja. Uurime seda mõtet kahel põhjusel: selleks, et sama viga vältida, ent ka selleks, et juurelda, kuidas jõuda inimesteni, kellel on oht niisugust viga teha.

_Selle nädala õppetükki õppides valmistud hingamispäevaks, 30. novembriks._