---
title: Igavese elu sõnad
date: 25/11/2024
---

`Loe Jh 6:61–68. Mida tähendas Peetruse vastus Jeesuse küsimusele, kas jüngridki lahkuvad Tema juurest?`

Peetruse sõnad „igavese elu“ kohta puudutavad teemat, mis läbib kogu Johannese evangeeliumi. 5000 mehe söötmise loos, Jh 6:27, 40, 47, 54, 68, on päris mitu väljendit igavesest elust. Jeesus ütleb, et tema on eluleib (Jh 6:35), mis tähendab, et Tema elu, surm ja ülestõusmine on igavese pääste allikas.

Sõnaühendit _igavene elu_ või selle vasteid esineb Johannese evangeeliumis vähemalt 17 korral. See termin ei tähista vaimset eksistentsi ega igavese olendiga üheks saamist ega mõnd muud eeterlikku ideed. Küll aga tähistab see eluandvat väge, mis annab meile pääste ja olemasolu mõtte juba praegu ning lõputa elu siis, kui meie Issand tagasi tuleb. Nagu Jeesus oli inimihus, nii toimub ülestõusmine, millest Jeesus räägib, ajas ja ruumis füüsilises ihus. See on ülestõusmine surmast, selle elu taastamine, mis meil oli kord Eedenis.

`Kuidas saame igavese elu? Jh 3:15, 16; Jh 5:24; Jh 6:40, 47; Jh 8:31; Jh 12:46; Jh 20:31.`

Ainult usu läbi usume, et Jeesus Kristus tuli meie heaks siia elama ja surema. See usk tuleb meile annina, ent meil tuleb teha teadlik valik allutada ennast Jeesusele, kahetseda pattu ning loota Tema verele, et kogeda andestust ja saada patust puhtaks.

Jeesus küsis Peetruselt, kas temagi kavatseb lahkuda. Peetruse vastuses – „Issand, kelle juurde me peaksime minema? Sinul on igavese elu sõnad“ (Jh 6:68) – avaldub päästmise olemus ja selle saavutamise viis. Pääste ei tule filosoofiast, ajaloost, teadusest ega muudest inimlikest erialadest. Selle saame Jeesuselt: Temas on igavene elu ja Ta pakub seda heldelt kõigile, kes Püha Vaimu kutsele vastates selle vastu võtavad.

`Kuidas mõjutab igavese elu tõotus meie vaadet oma siinsele ajalikule elule? Kuidas peaks see mõjutama meie vaadet elule?`