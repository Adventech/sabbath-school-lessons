---
title: Misjonilugu
date: 29/11/2024
---

#### „Palun jää“

_Loo on kirja pannud Andrew McChesney._

Kell kaheksa õhtul koputas eakas abielupaar Alaskal asuva Seitsmenda Päeva Adventistide Savoonga koguduse pastoraadi ukse taga. Ei olnud veel hilja. Suvepäike säras taevas. See ei loojunud enne kella poolt kolme varahommikul. St Lawrence’i saare (asub Beringi meres, 36 miili Vene rannikust idas) elanike – Siberi rahva jupikite – magamaminekuajani jäi veel mitu tundi.

Eugene ja Marie, kes olid mõlemad 80ndate eluaastate keskpaigas, ei jäänud ootama, et keegi tuleks ust avama. Selles 835 inimesega kolkakülas ei jää keegi ukse avamist ootama. Kõik koputavad ja astuvad sisse. Abielupaar tahtis rääkida külalisega, kes viibis pastoraadis. Mina külastasin seda saart, et koguda Adventmisjoni jaoks lugusid.

Marie kõnetas mind otse. „Kas sa oled pastor?“ küsis ta minult.

Tema silmisse tulvasid emotsioonid, kui noogutasin. „Palun jää,“ ütles ta tasakesi. „Meil on vaja, et keegi hoiaks kirikut lahti ja õpetaks meid.“

Kirik oli mitmel korral suletud ja pastoraat ehitati 1972. aastal. Pastorid olid seal mõnda aega jutlustanud ja elanud, aga siis oli adventistide viibimine seal kaheks aastakümneks kahanenud peaaegu olematuks. 2010. aastal avati kirik taas, kui kaks pensionile jäänud meditsiinitöötajat Põhja-Carolinast – Bill ja Elouise Hawkes – tulid sinna piiblitöölisteks Alaska liidu korraldatud Arktika Misjoni evangeelse projekti käigus, mis oli mõeldud Alaska põliselanike heaks. Bill suri 2016. aastal, aga Elouise jäi kohale. Kuid veidi aega enne minu külaskäiku lahkus Elouise tervislikel põhjustel.

Marie tundis Elouisest tohutult puudust ning kirjeldas, kuidas see naine kutsus külaelanikke oma koju sööma ja valmistas nende jaoks toidupakke. „Me vajame teda,“ ütles ta.

Mina ei kohtunud Elouisega. Ta oli innukas ja abivalmis, kui vahetasime elektronkirju, kus rääkisin oma reisist. Mu lugupidamine kasvas, kuuldes, kuidas ta külaelanikke armastas.

Kui meie vestlus kell 9 õhtul lõppes, vaatas Marie mulle jälle otsa.

„Palun,“ ütles ta. „Jää. Me vajame kedagi, kes meile Jumalast õpetaks.“

Tema anuvat pilku nähes tajusin kaastunnet, mida pidi tundma Jeesus oma maapealse tööperioodi jooksul. „Aga rahvahulka nähes hakkas tal neist hale, sest nad olid väsitatud ja vaevatud otsekui lambad, kellel ei ole karjast“ (Mt 9:36). Ma ei tahtnud lahkuda. Mu süda põles kallite inimeste pärast Savoongas ja veel rohkem kui 200 Alaska kogukonnas. Ainult üheteistkümnes neist elab adventiste.

Kui Jeesuse süda põles, ütles Ta „oma jüngritele: „Lõikust on palju, töötegijaid aga vähe. Paluge siis lõikuse Issandat, et ta saadaks töötegijaid välja oma lõikusele!““ (Mt 9:37, 38).

Palveta Savoonga pärast. Palveta Alaska pärast. Täname sind selle veerandaasta kolmeteistkümnenda hingamispäeva annetuse eest, mis aitab avada Bethelis, Alaskal, mõjukeskuse, kus koos põlisalaskalastga saadakse osa Jumala armastusest.