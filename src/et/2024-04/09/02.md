---
title: Temas oli elu
date: 24/11/2024
---

Johannese 1:1 ütleb apostel selge sõnaga, et Jeesus on Jumal, jumalik Poeg. Järelikult osutab sõna _elu_ 4. salmis – „tema kaudu oli elu, ja elu oli inimeste valgus“ – jumalikule elule, mitte kuskilt tuletatud igavesele iseolemisele. Kuna Jeesusel on elu eneses, saab Ta oma elu jätta ja jälle võtta (Jh 10:17). Ja kuna Tal on elu eneses, saab Ta elu anda, kellele Ta tahab (Jh 5:21; võrdle Jh 14:19).

Sõna _elu_ (_zoē_) kasutatakse Johannese evangeeliumis 36 korral, mis moodustab Uue Testamendi esinemisjuhtudest umbes 25 protsenti. Jh 1:4, 5 osutab see sõna meie planeedi elu allikale, kuid on seotud ka päästmisega. Mujal Johannese evangeeliumis tähendab elu (_zoē_) mõiste kõige sagedamini _igavest elu_, päästetõotust (vaata Jh 3:15, 16, 36; Jh 4:14, 36; Jh 6:27, 40, 47, 54, 68; Jh 10:27, 28). Seega on Üks, kes kutsus loomisel esile elu, seesama, kes toob maailmale pääste, igavese elu.

`Miks tuli Jeesus siia maale? Jh 1:29; Jh 3:16; Jh 6:40; Jh 10:10; Jh 12:27.`

„Ja nõnda nagu Mooses ülendas kõrbes vaskmao, nõnda peab ülendatama Inimese Poeg, et igaühel, kes usub, oleks temas igavene elu“ (Jh 3:14, 15). Nagu vaskmadu seati madudelt salvata saanud iisraellaste kohale, nii võttis Jeesus sisse meie koha; meie, keda on maha paisanud patt. Tema võttis kanda karistuse, mis kuulus meile, et meil oleks elu, mis kuulus Talle.

Kristus soovib ka, et meil oleks elu ja oleks seda ülirohkesti (Jh 10:10). Järelikult „kõigile, kes tema vastu võtsid, andis ta meelevalla saada Jumala lasteks, neile, kes usuvad tema nimesse, kes ei ole sündinud verest, ei liha tahtest, ei mehe tahtest, vaid Jumalast“ (Jh 1:12, 13).

Kristus tuli ilmutama meile Isa. Sest „keegi ei ole iialgi näinud Jumalat. Ainusündinud Poeg, kes on Isa rinna najal, tema on meile teate toonud“ (Jh 1:18). Jeesuse iseloomus näeme Isa iseloomu.

`Mida õpime Jeesuse elust Isa iseloomu kohta? Miks on see ilmutus nii hea sõnum?`