---
title: Jeesus ja Isa
date: 09/12/2024
---

Jumal kolmes isikus lõi meid Temaga isiklikult suhtlema (1Ms 1:26, 27). Ometi lõhkus patt seda suhet põhjalikult. Näeme suhte purunemise vahetut mõju Eedeni aia loos.

`Loe 1Ms 3:7–9. Kuidas avaldub siin patu põhjustatud lõhe ja mida tähendab, et Jumal otsis üles inimesed, mitte vastupidi?`

Kolmes isikus olev Jumal kavatses pakkuda kogu inimkonnale paranemist lõhest, mille oli põhjustanud patt – isegi kui kogu inimkond ei võta Tema pakkumist vastu.

Selleks, et suhet taastada, sai kolmeisikulise Jumala üks Liige inimeseks. Niisiis sai Sõna lihaks ja elas meie keskel ning ilmutas Jumala kirkust (Jh 1:14–18). Selle tulemusena on inimkond saanud Tema täiuse ja armu. Seda tuligi Jeesus jagama: kuulutama Jumala kirkust, et taastada patust lõhutud suhe – vähemasti kõigi nende jaoks, kes tahavad usus vastu võtta seda, mida neile on Kristuses Jeesuses pakutud.

`Millist imelist lootust näeme neis piiblisalmides? Jh 1:1, 2; Jh 5:16–18; Jh 6:69; Jh 10:10, 30; Jh 20:28.`

„Kristuses on elu iseeneses, mitte kelleltki saadud elu.“ – Ellen G. White, „Ajastute igatsus“, orig lk 530. Ometi, kui Kristus elas inimesena inimeste keskel maa peal, võis Tema kui lihaks saanud Poeg, kes „loobus iseenese olust“ (Fl 2:7) ehk oma eesõiguste kasutamisest, viidata oma elule kui Jumala kingitusele. „Kristuse jumalikkus on usklike igavese elu tagatis.“ – „Ajastute igatsus“, orig lk 530.

Inimkond ei tundnud Jumalat ära (Jh 17:25). Niisiis saatis Jumal oma ainsa Poja (Jh 9:4; Jh 16:5), et inimesed saaksid tunda Teda, Isa.

`Üks ateist kirjutas kosmose kohta: „Kogu selles meile tundmata avaruses ei anna miski mõista, nagu tuleks kuskilt mujalt abi, et päästa meid meie endi käest.“ Mismoodi näitavad Piibli õpetused, kui suurel määral see mees eksis?`