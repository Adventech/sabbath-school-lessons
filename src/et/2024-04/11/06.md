---
title: Jeesuse palve
date: 12/12/2024
---

Jh 17. peatükki nimetatakse vahel Jeesuse ülempreesterlikuks palveks. Palve lõpetab hüvastijätukõne. Jeesus tuli planeedile Maa, et taastada lõpuks inimkonna algne isiklik suhe Jumalaga. Ta sooritas ustavalt tunnustähti, mida Jumal Talle teha andis. Ta vahendas Jumalat inimestele sõnade ja tegudega.

Nüüd pidi Jeesus peagi maa pealt lahkuma. Ta igatses veel kord öelda, et Ta armastas jüngreid. Ta soovis, et nad mõistaksid, kui lähedane oli nende side Temaga, Isaga ja Püha Vaimuga. Ja Ta tahtis tuua nad samasugusesse isiklikku suhtesse Jumal Isaga ja Vaimuga, nagu Temal oli.

`Loe Jh 17:1–26. Millised sõnad või lauseosad selles peatükis väljendavad Jeesuse soovi, et Tema, Isa ja Ta jüngrite vahel valitseks lähedane armastus?`

Paljud loevad Jh 17. peatükist välja, et tähtis on ainult ühtsus ja armastus. Kahtlemata on Jumala eesmärgiks taastada meie isiklik suhe Temaga ja kõikide inimestega. Ent hoolikam lugemine annab aimu veel olulisemast seosest armastuse ja tõe vahel.

„Aga igavene elu on see, et nad tunneksid sind, ainsat tõelist Jumalat“ (Jh 17:3), mitte Jumalat, kelleks meie Teda enda meelest peame. „Ma olen teatavaks teinud sinu nime inimestele, keda sina mulle oled andnud... ja nemad on need [sõnad] vastu võtnud... ning uskunud, et sina oled minu läkitanud“ (Jh 17:6, 8). „Pühitse neid tões: sinu sõna on tõde“ (Jh 17:17).

Kristus tuli ilmutama Isa. See ilmutus oli vajalik paljude väärarusaamade pärast Jumala kohta. Johannese evangeelium näitab, kui tõsiselt Jeesus seda ülesannet võttis. Ta esindas õigesti Jumala sõna ja tegusid. Kui tõde poleks tähtis, siis milleks nii kaugele minna?

Jeesuse maine elu oli raskete killast ning viimaks lükkasid usujuhid Ta tagasi. Rahvas ja mõnikord ka Tema jüngrid olid Ta vastu ükskõiksed. Üks Tema jünger reetis Ta ning teine salgas kolm korda, et Teda tunneb. Ta kannatas välja pikaleveninud kohtuprotsessi ning suri ristil nende inimeste käe läbi, keda Ta päästma tuli.

`Kuidas saad oma elus paremini peegeldada Jumala armastust; sellist, mis valitseb Jeesuse ja Isa vahel?`