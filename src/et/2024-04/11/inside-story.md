---
title: Misjonilugu
date: 13/12/2024
---

#### Unenägu Dallases

_Loo on kirja pannud Andrew McChesney._

Samuel teatas, et temal ei ole Piibli tundma õppimise vastu huvi. „Aga te märkisite piibliõppe huvikaardil end huvitatuks,“ ütles helistaja, piiblitööline Seitsmenda Päeva Adventistide Dallase Esimesest Kogudusest USAs, Texase osariigis. Tema ja teised piiblitöölised helistasid läbi kirikus välja jagatud kaartide täitjad. „No, ma ei ole huvitatud,“ vastas Samuel.

Helistaja pani selle piibliõppe huvikaardi kõrvale.

Nädal hiljem helistas Samuelile teine piiblitööline.

„Ma ei ole huvitatud,“ ütles Samuel.

Järgmisel nädalal helistas piiblitööline jälle.

„Kui palju see piibliõpe maksab?“ küsis Samuel.

„Mitte sentigi.“

Esimeses piiblitunnis ütles Samuel, et tema ja ta naine otsisid endale kogudust. Poeg oli neid kutsunud oma kirikusse, aga nad solvusid jutluse peale paavstist ja seitsmenda päeva hingamispäevast. „Ma ei lähe enam kunagi seitsmenda päeva adventistide kirikusse,“ ütles Samuel.

Piiblitööline palvetas vaikselt ja jätkas piiblitundi.

Mõne nädala pärast kutsus piiblitööline Samueli Seitsmenda Päeva Adventistide Dallase Esimese Koguduse korraldatud evangeelsetele koosolekutele. Teda huvitas Samueli vastus. Samuel oli nõus tulema.

Esimesel koosolekul vaatas Samuel kirikus huvitatult ringi. Hoone oli isikupärase arhitektuuriga: pühakoda oli ringikujuline, ümara laega ning pingiread keerdusid ümber poodiumi. Samuel otsis piiblitöölist. „Mul on vaja sinuga rääkida,“ ütles ta. Piiblitööline, kes aitas koosolekut ette valmistada, küsis, kas Samuel ootaks. Samuel oli nõus ja istus. Ta kuulas tähelepanelikult evangelisti jutlust Taanieli raamatu 2. peatükist. Pärast sai ta piiblitöölise kätte ja pahvatas: „Ma tahan saada ristitud!“ Piiblitööline oli jahmunud ja hüüatas: „Misasja?“

Samuel rääkis, et 18 aastat tagasi oli ta näinud unenäo. „Unes juhtis Jeesus mu ühte kirikusse ja ütles: „See on minu kogudus.“ Kui ma täna õhtul kirikusse sisse astusin, tundsin selle kohe ära. Olen lõpuks leidnud oma unenäos nähtud koguduse. Tahan saada ristitud.“

Piiblitööline viis Samueli evangelisti juurde, kes oli samamoodi üllatunud, kui unenäost kuulis. Loo tegi veel märkimisväärsemaks asjaolu, et see kirik oli maha põlenud ning uus hoone oli ehitatud 13 aastat tagasi. Samuel oli näinud uut kirikut unes viis aastat enne, kui uut ehitama hakati.

„Kõik on võimalik siis, kui töötame koos Jumalaga Tema misjonipõllul,“ ütles evangelist Slavik Ostapenko, kes nüüd on pastor Seitsmenda Päeva Adventistide Slaavi Koguduses Washingtoni osariigis.