---
title: Tunda Poega tähendab tunda Isa
date: 10/12/2024
---

Kogu Johannese evangeeliumi ulatuses räägib apostel sellest, kuidas Jeesuse, Poja teod osutavad Isale. Jeesus selgitab, kes on Isa, ning näitab, kuidas Ta suhtub meie maailma. See kõik on kooskõlas Jh 1:18ga, kus öeldakse, et ta „toob teate“ Isa kohta ehk seletab meile Isa ära (kreeka keeles _exēgeomai_: selgitama, tõlgendama, esile tooma). Jeesus teeb seda ikka ja jälle. Johannese evangeeliumis esineb sõna Isa (_patēr_) 136 korral, neist 18 korral 1.–3. peatükis, mis teeb rohkem kui kolmandiku kõigist kasutuskordadest Uues Testamendis. Hüvastijätukõne on selle evangeeliumi üks põhikoht, kus Jeesus toob esile Isa.

Jeesus oli Isa esindaja maa peal ja Ta tuli Isa tahet inimihus ellu rakendama. Tegelikult ütles Jeesus lausa, et Ta püüdis teha kõiges Isa tahtmist, mitte oma tahtmist (Jh 5:30). Esmapilgul võib see tunduda jahmatava väitena, ent see näitab, kui täielikult allus Jeesus inimesena Isale.

Jeesus ütles sedagi, et Ta on Isast saadetud lõpetama Tema tööd – inimkonna päästmist – ning et Isa ise tunnistab Tema tööst (Jh 5:36–38).

Jeesus kuulutas, et Isa läkitas Ta ülesandega olla ainus, kelles inimkond saab tulla Isa juurde (Jh 6:40, 44). Isa tahab, et inimesed leiaksid igavese elu Jeesuses, kes tõotab nad ülestõusmisel üles äratada.

`Mida õpetavad järgmised piiblisalmid meile Jeesuse ja Isa suhtest?Jh 7:16; Jh 8:38; Jh 14:10, 23; Jh 15:1, 9, 10; Jh 16:27, 28; Jh 17:3.`

Jeesuse väited Tema sute kohta Isaga on muljetavaldavad. Ta kinnitab, et kõik Tema õpetused on Isa õpetused; et kõike, mida Ta räägib, on Ta isiklikult kuulnud Isa käest; et uskuda Teda on sama, mis uskuda Isa; et nii Tema sõnad kui ka Tema teod on kõik Isa omad; ning et Tema ja Isa armastavad inimkonda ühtviisi ja töötavad ühiselt inimkonna päästmiseks. Ülivõimas tunnistus Jeesuse lähedusest oma taevase Isaga!

`Kuidas muutuks su elu, kui sinu mõtted ja teod väljendaksid täielikult Jumala tahet? See tähendab, kuidas saame paremini ellu rakendada Jumala tahet, mida oleme Jeesuses tundma õppinud?`