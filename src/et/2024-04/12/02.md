---
title: Mis on tõde?
date: 15/12/2024
---

Jh 18:28–32 ei kirjeldata üksikasjalikult Jeesuse üle kohtumõistmist. Tähele­panu on Pontius Pilaatuse ette toodud Jeesusel.

`Loe Jh 18:33–38. Millest Pilaatus ja Jeesus räägivad?`

Maavalitseja pärib, kas Jeesus on juutide kuningas (Jh 18:33). Tegemist on esimese korraga, mil sellele tiitlile viidatakse, kuid see ei jää viimaseks. Jeesus uurib Pilaatuselt, kas too küsib seda oma peast või ütlesid seda talle teised. Niisuguse küsimusega vahetavad Jeesus ja maavalitseja justkui kohad: kas maavalitseja saab aru, kellega ta räägib. Lugeja juba teab, et Jeesus on Kuningas. Kas ka maavalitseja?

Pilaatus vastab omakorda küsimusega: „Olen mina juut? (NKJV ja 1926). Su oma rahvas ja ülempreesterid on andnud su minu kätte. Mis sa oled teinud?“ (Jh 18:35) See on vastusest möödahiilimine, mida põhjustas ärritus Jeesuse esitatud väga isikliku küsimuse peale. Sellega astub maavalitseja esimese sammu tõest kaugemale – ta laseb eelarvamusel oma taju tõkestada.

Jeesus vastab, et Tema kuningriik ei ole sellest maailmast (Jh 18:36). Siit teeb Pilaatus läbinägeliku järelduse, et Jeesus väidab end kuningas olevat (Jh 18:37). See toob kaasa Jeesuse tähtsa selgituse, et Ta sündis selleks, et tõe kohta tunnistust anda, ja iga inimene, kes „on tõe sees“, kuuleb Tema häält (Jh 18:37).

Siis küsib Pilaatus: „Mis on tõde?“ (Jh 18:38). Ent ta ei jää vastust ootama. Ta läheb hoopis välja, püüdmaks Jeesust rahvahulga käest päästa.

Tõde on Johannese evangeeliumis oluline teema. Igavese Sõnana (_logos_; Jh 1:1–5) on Jeesus valgus ja tõde. Kõik see vastandub pimedusele ja eksitusele. Tema on „täis armu ja tõde“ (Jh 1:14). Arm ja tõde tulid Tema kaudu (Jh 1:17). Ristija Johannes tunnistas tõtt (Jh 5:33). Jeesus kinnitas, et Tema Isa on „tõeline“ (Jh 7:28). Jeesus ise on rääkinud tõtt, mida Ta oma Isa juures on kuulnud (Jh 8:40). Jeesus on „tee, tõde ja elu“ (Jh 14:6). Jumala Sõna on tõde (Jh 17:17). Oma küsimusele vaatamata laskis Pilaatus oma eelarvamuse, varasemate otsuste ja talle avaldatava surve tõttu käest võimaluse tõde tunda.

`Kuidas saad aru põhimõttest, et Jeesus on tõde?`