---
title: „See on lõpetatud!“
date: 17/12/2024
---

Jh 19:17–22 ilmneb, et Pilaatus kirjutas ladina, kreeka ja heebrea keeles sildi, kus oli kirjas: „Jeesus Naatsaretlane, juutide kuningas“ (Jh 19:19). Usujuhid tahavad kirjutatut muuta. Pilaatus keeldub seda tegemast ja silt jääb tummalt tunnistama Jeesuse kohta käivat tõde ning saab tähiseks sellest, et rist kroonib Jeesuse kuningaks. Siin ripub tavalise kurjategija kombel ristil Jeesus, nende tõeline Kuningas, juutide Kuningas.

„Sellise teksti paigutamist Jeesuse pea kohale oli juhtinud Pilaatusest ja juutidest kõrgem võim. Jumal oli juhtinud nii, et kirjutatu äratas inimesi mõtlema ja Pühakirja uurima.“ – Ellen G. White, „Ajastute igatsus“, orig lk 745.

`Loe Jh 19:25–27. Milline südantliigutav pilt toimub risti juures Jeesuse emaga seoses?`

Tol päeval seisis risti jalamil olevate inimeste hulgas ka armastatud jünger Johannes ühes Jeesuse ema Maarja ja teistega. Palju aastaid tagasi, kui Joosep ja Maarja viisid lapse Jumalale pühendamiseks templisse, oli Siimeon kuulutanud ette just seda kogemust (võrdle Lk 2:34, 35). Nüüd, surmahetkel, kõnetab Jeesus oma ema: „Naine, vaata, see on su poeg!“ Johannesele ütleb Ta: „Vaata, see on su ema!“ (Jh 19:26, 27).

`Loe Jh 19:28–30. Milline tähtsus on Jeesuse surmaeelsetel sõnadel „See on lõpetatud!“?`

28\. salmis olev tegusõna („kõik on juba lõpetatud“), kreeka keeles _teleō_ (lõpetama, valmis saama, täide viima), on sama tegusõna, mida kasutatakse 30. salmis („see on lõpetatud“). Lisaks esineb 28. salmis sellega suguluses olev sõna, _teleioō_ (lihvi andma, täiuslikuks tegema), kui viidatakse Pühakirja täideminekule („et Kiri läheks täide“). Kuitahes kohutav see vaatepilt ka oli, kõik täitus, teostus, sai valmis.

Kui Jeesus ütles: „See on lõpetatud!“ sai Ta valmis ehk lõpetas töö, mille Isa Talle teha andis.

`Mida tähendavad meie igaühe jaoks Jeesuse sõnad „See on lõpetatud!“? Mis oli lõpetatud ja kuidas kehtib see meie elus?`
