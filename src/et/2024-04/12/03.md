---
title: Ennäe inimest!
date: 16/12/2024
---

`Loe Jh 18:38 – 19:5. Kuidas püüdis Pilaatus veenda rahvast, et nad paluksid Jeesuse vabaks lasta?`

Pilaatus ei oota ära, mida Jeesus tõe kohta vastab. Ta läheb hoopis taas välja, et püüda rahvast veenda. Nendega vestlusse laskudes – selle asemel, et Jeesus lihtsalt vabaks lasta – asetab Pilaatus ennast ebasoodsasse olukorda. Usujuhid taipavad, et neil on võimalus rahvahulga kaudu maavalitsejaga manipuleerida.

Pilaatus viitab tavale lasta üks vang paasapühade ajal vabaks ning küsib, kas inimesed tahaksid, et ta laseks vabaks „juutide kuninga“. Ootamatult ja ülimalt irooniliselt nõuab rahvas maanteeröövel Barabase, mitte aga süütu Jeesuse vabastamist.

Nüüd algab Jeesuse mõnitamine ja häbistamine. Rooma sõdurid punuvad kibuvitsakrooni, panevad Talle õlule purpurmantli ja astuvad Tema ette, et Teda kui juutide kuningat pilkavalt tervitada. Sõdurite tervitus võis sarnaneda nende tervitusega imperaatorile, ent siin tehti seda mõnitades.

Pilaatus näib veelgi otsivat viisi, kuidas Jeesus vabastada, ja teeb panuse rahva haletsusele. Ta toob kibuvitsakrooni ja purpurmantlit kandva Jeesuse välja nende ette. Johannes ei kirjelda vaatepilti lähemalt, kuid inimesed näevad Jeesust mõnitavas kuninglikus rüüs ning maavalitseja hüüab rahvale: „Ennäe inimest!“ (Jh 19:5) See tuletab Johannese evangeeliumi lugejatele meelde Ristija Johannese sõnad: „Vaata, see on Jumala Tall, kes kannab ära maailma patu“ (Jh 1:29). On irooniline, et paganlik maavalitseja tutvustab Iisraelile sellises kuninglikus rõivas Messiat.

Kuid nagu Jh 19:6–16 näitab, kisendab märatsev rahvahulk, et Jeesus löödaks risti – Tema väite alusel, et Ta on Jumala Poeg. See ehmatab Pilaatust, kes püüab veel enam korraldada Jeesuse vabastamist. Ent usujuhid pitseerivad Jeesuse saatuse väitega, et Tema vabaks laskmine tähendab vastuhakku keisrile. Nad teavad, et Pilaatuse ustavus keisrile tähendab, et ta ei saa vabastada kedagi, kes kinnitab end täitvat sama kohta. Juhid ütlevad, et neil ei ole kuningat, vaid on keiser. Nii on nende sügav viha Jeesuse vastu suurem nende rahvuslikest püüdlustest. Selleks, et vabaneda Jeesusest, on nad valmis ohverdama rahvusliku iseseisvuse.

`Kui õudne – paganlik valitseja tahab Jeesuse vabaks lasta, kuid rahva usujuhid, kes peaksid Jeesuse ära tundma, tahavad Ta risti lüüa! Millise õppetunni saame siit enda jaoks?`
