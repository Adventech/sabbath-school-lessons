---
title: Misjonilugu
date: 20/12/2024
---

#### Kingston leiab lootuse

_Selle loo on kirjutanud Andrew McChesney._

Üks piiblitööline Alaskal kutsus seitsmenda päeva adventistide Betheli koguduse hoonesse mitu inimest, et nad räägiksid Adventmisjonile oma lugu. Osa 2024. aasta neljanda veerandaasta kolmeteistkümnenda hingamispäeva annetusest läheb Betheli kogudusehoone remontimiseks ja laiendamiseks, et rajada ruume evangeelse mõjukeskuse jaoks. Olin lennanud sellesse 6300 elanikuga linna, et kõnealuse projekti edendamiseks misjonilugusid koguda.

Aga määratud ajal ei tulnud kirikusse ühtegi inimest. Piiblitööline Joy Anderson, kes töötab ka juristina, viipas käega suure pitsa poole, mille ta oli ostnud teel oma kontorist kirikusse.

„Lase hea maitsta,“ ütles Joy, kes on pärit Alabamast ja juhib kogudust koos teise piiblitöölisega. „Lootsin, et pitsa julgustab inimesi tulema.“

Umbes pool pitsat oli söödud, kui sisse astus Kingston. Ta avaldas imestust, et oli ainus kohaletulnu. Siis võttis ta pitsatüki, istus ja hakkas rääkima, miks ta teenib Jumalat adventkirikus.

59aastane hooldaja ütles, et ta elas Hooper Bays, Yukon-Kuskokwimi deltas, 1400 elanikuga linnas, mis asub Bethelist 90minutilise väikelennuki teekonna kaugusel. Tal oli aastaid olnud probleeme alkoholi ja uimastitega. „Tahtsin vabaneda sellest närusest elust, mida elasin,“ rääkis ta. „Ütlesin endale: Kui ma sellest ei õpi, kui ma oma vigadest ei õpi, siis mõtlevad inimesed, et olen loll.“

Siis kolis Kingston Bethelisse. Sama teed lähevad paljud Yukon-Kuskokwimi delta elanikud, kes lahkuvad väikelinnast lootuses, et Bethelis on parem elu, kuna siin on Lääne-Alaska suurim kogukond. Yukon-Kuskokwimi delta elanikkonnast on umbes 85 protsenti põlisalaskalased, kes on rahvuse poolest peamiselt jupikid, supikid ja atapaskid.

Ühel päeval kutsus üks adventist, Steve, kes oli pärit Yukon-Kuskokwimi deltast, Kingstoni Betheli kirikusse. „Ta küsis minult, kas olen mures või masendunud,“ ütles Kingston. „Mind huvitas, kus tema käis, ja nii hakkasin siin käima.“

Kingston sai jõudu, kui veetis aega koos teiste kirikulistega, kes olid võitnud oma alkoholi- ja uimastisõltuvuse. „Nad aitasid mul neist asjadest eemale hoida,“ rääkis ta. „See keskkond on mind aidanud.“ Ta ütles, et on õnnelik, aga otsib veel vastuseid. „See Hea Mees seal ülal näeb kõike,“ ütles ta. „Me kõik leiame kuidagi oma vastused.“

Palun palveta Kingstoni pärast, kes on peaaegu igal hingamispäeval kirikus, kuid ei ole veel langetanud otsust ristitud saada.

_Aitäh sulle kolmeteistkümnenda hingamispäeva annetuse eest, mis toetab sel veerandaastal Seitsmenda Päeva Adventistide Betheli koguduse misjonipüüdlusi. Betheli elanike nimed on muudetud, et kaitsta nende privaatsust. Fotol on Joy Anderson._