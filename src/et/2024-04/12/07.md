---
title: Toetav Mõte
date: 20/12/2024
---

Loe Ellen G. White’i raamatust „Ajastute igatsus“ peatükki „See on lõpetatud!“, orig lk 758–764; peatükki „Issand on üles tõusnud“, orig lk 779–787, ja peatükki „Miks sa nutad?“, orig lk 788–794. Samuti Clifford Goldsteini raamatut „Risen: Finding Hope in the Empty Tomb“ (Nampa, ID: Pacific Press, 2020).

„Pilaatus tahtis Jeesust päästa. Kuid ta nägi, et ta ei saa üheaegselt teha seda ja säilitada oma ametit. Ja ta valis pigem süütu surmasaatmise kui ilmaliku au kaotamise. Paljud ohverdavad Pilaatuse sarnaselt kaotusest või kannatustest pääsemise nimel oma põhimõtted. Südametunnistus ja kohusetunne osutavad üht, enese huvid aga teist teed. Vool tõmbab vales suunas, ja see, kes läheb kokkuleppele kurjusega, neeldub patupimedusse.“ – Ellen G. White, „Ajastute igatsus“, orig lk 738.

„Kristus ei surnud enne, kui Ta oli teostanud töö, mida Ta tuli tegema. Surmahetkel hüüatas Ta: „See on lõpetatud!“ (Jh 19:30). Võitlus oli võidetud. Võitjana heiskas Ta lipu igavestele kõrgustele. Milline rõõm valitses inglite keskel! Kogu taevas võidutses Lunastaja võidu üle. Saatan oli löödud ja teadis, et tema võim oli murtud.

Inglite ja langemata maailmade jaoks oli hüüdel „See on lõpetatud!“ sügav tähendus. Nendegi jaoks tähendas see suure lunastustöö teostamist. Nad jagavad koos meiega Kristuse võidu vilja.“ – Ellen G. White, „Ajastute igatsus“, orig lk 758.

**Küsimused aruteluks:**

`1. Millised otsustusprotsessid aitavad sul vältida neid vigu, mida tegi Pilaatus?`

`2. Miks pidi Jeesus meie asemel surema? Miks pidi Ta olema meie asemik? Miks oli Tema surm meie lunastamiseks vajalik? Millised Pühakirja kohad su vastust toetavad?`

`3. Milline on Pühakirja tõenduse ja ajalooliste tõendite omavaheline suhe, kui kõne all on usk Jeesuse ülestõusmisesse? See tähendab, millised on ajaloolised tõendid, mis kinnitavad tugevalt Jeesuse ülestõusmist?`

`4. Mõtle 1Kr 15:12–20-le. Kuidas selgitada mõtet, et ilma Kristuse ülestõusmiseta on „hukkunud need, kes on Kristuses magama läinud“ (1Kr 15:18) juhul, kui need, kes „on Kristuses magama läinud“, läheksid kohe taevasse? Kuidas kinnitavad siinsed Pauluse sõnad tõde, et surnud magavad kuni ülestõusmiseni Kristuse taastulekul?`

---

  
Annetus >> Eesti liidu misjonifond [toeta.advent.ee](https://toeta.advent.ee/)  
  
Päikeseloojang 15.23