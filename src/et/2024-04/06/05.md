---
title: Isa tunnistab
date: 06/11/2024
---

Johannese evangeelium algab kõnelusega _Sõnast_ (_logos_) Jumala juures; ehk Jumal Isa juures (Jh 1:1). Kui Sõna sai lihaks, tuli Vaim Jeesuse ristimisel Tema peale ja andis Temast tunnistust (Jh 1:32–34). Kuid ka Isa tunnistas Jeesuse maapealse tööperioodi jooksul Temast.

`Loe Jh 5:36–38. Mida ütleb Jeesus siin Isa kohta?`

Jeesuse sõnul on Isa seotud Tema töö ja imetegudega. Jeesus ütleb väga selgelt, et Isa on Tema saatnud ja on ühtlasi Temast tunnistanud.

`Loe Mt 3:17; Mt 17:5; Mk 1:11 ja Lk 3:22 (vaata ka 2Pt 1:17, 18). Mida ütleb Isa Jeesuse kohta?`

Jeesuse ristimisel tähistasid Isa ja Vaim koos Pojaga olulist sündmust: Jeesuse tööperioodi algust. Isa nendib, et Jeesus on Tema armas Poeg, kellest Tal on hea meel. Ent Kristuse tööperioodi üliolulisel hetkel räägib Isa jälle ja seegi kord on kirjas Johannese evangeeliumis.

Sündmused on jõudmas haripunkti: on Jeesuse tööperioodi viimased päevad. Suutmata Teda peatada, tahavad usujuhid (vaata Jh 112.19) Tema surma nüüd rohkem kui kunagi varem. Rahvahulgad suhtuvad Temasse vaimustusega, iseäranis hakkab üha rohkem inimesi Tema järel käima siis, kui kuuldakse nende tunnistusi, kes nägid, kuidas Ta äratas Laatsaruse surnuist üles (Jh 12:17, 18). Isegi pidustusteks kohale tulnud kreeklased tahavad Jeesust näha.

Siinkohal – vastuseks Jeesuse sõnadele Jh 12:28: „Isa, kirgasta oma nime!“ – kõneleb Isa taevast jälle: „Ma olen kirgastanud ja kirgastan veel“ (Jh 12:28).

Oleme juba näinud, et Jeesuse kirgastamise tund on rist. Seega osutab Isa tunnistus Jeesuse kohta suurele ohvrile – Jumala Talle ohverdamisele maailma pattude eest. Tegemist on Jeesuse maapealse tööperioodi tipphetkega. Tema surm meie heaks tasub täielikult meie kõikide pattude eest ja kui jääme usu läbi Temasse, ei tule meil iialgi ise seda karistust kanda.