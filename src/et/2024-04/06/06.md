---
title: Rahvahulga tunnistus
date: 07/11/2024
---

„Aga pühade viimasel, suurel päeval seisis Jeesus ja hüüdis valjusti: „Kellel on janu, see tulgu minu juurde ja joogu! Kes usub minusse, nagu ütleb Kiri, selle ihust voolavad elava vee jõed““ (Jh 7:37, 38).

Johannes on mitmel korral pannud kirja Jeesuse julgeid ütlusi iseenda kohta – kes Ta on ja mida tuli tegema.

Laused, mida lugesime Jh 7:37, 38, on järjekordne näide sellest, mida Jeesus väitis enda kohta ja selle kohta, mida Ta pidi tegema kõigi nende heaks, kes Tema juurde tulevad. Need on ju hämmastavad väited.

`Kui Jeesus kõneles lehtmajade pühadeks kokku tulnud juutidega, siis kuidas paljud rahva hulgast sellele reageerisid? Jh 7:37–53.`

Muist ütles, et Jeesus oli Moosese-sarnane prohvet, kellest oli ammu ette kuulutatud (vaata 5Ms 18:15–19). Osa mõtles, et Jeesus oli Kristus. Ent see tõi kaasa vastuväited, et Messias ei tule Galileast, et Ta peab olema Taaveti suguvõsaliinist ja sündinud Petlemmas – mis kõik vastas Jeesuse puhul tõele (võrdle Mt 1. ja 2. ptk), ehkki näis, et paljud ei teadnud seda!

Jeesus ja Ta sõnaosavus jahmatasid isegi Teda kinni võtma tulnud ametnikke. Variserid vastasid ametnikele omapoolse küsimusega: „Kas üksainuski ülemaist või variseridest on temasse uskunud?“ (Jh 7:48). Selline küsimus andis Johannesele võimaluse tuua jälle esile Nikodeemos, kes pärast Jeesusega kohtumist püüdis Teda kaitsta salasepitsuste eest. „Ega siis meie Seadus mõista inimest süüdi, enne kui teda on üle kuulatud ja teada saadud, mida ta on teinud?“ (Jh 7:51).

Kas Nikodeemos ikka võttis Jeesuse omaks Messiana? Ehkki siinkirjeldatu üksi ei kinnita, et ta oli seda teinud, annab Piibel kindla tõendi nii selle sündmuse kui ka Nikodeemose tegevuse põhjal pärast Jeesuse surma (vaata Jh 19:39, 40), et Nikodeemos hakkas tõepoolest Jeesusesse uskuma.

Ja seega on vastus variseride küsimusele: Jah, tõepoolest, kõigele vaatamata uskus üks variser Temasse.

`Loe Jh 7:49. Mis juhtide ütlemises näitab põlgust rahvamassi vastu, kes järgnes Jeesusele? Milline õppetund peitub siin meie jaoks?`