---
title: Hinge alandlikkus - Ristija Johannes tunnistab taas
date: 03/11/2024
---

2\. õppetükis kirjeldati seda, kuidas Ristija Johannese tunnistus tõi Jeesuse juurde esimesed jüngrid: Andrease ja Johannese, Peetruse, Filippuse ja Naatanaeli. Võiks oodata, et oma tunnistuse andnud Ristija Johannes kaob pildilt. Ent Johannese evangeeliumis tõuseb ta veel mitmel korral esile.

`Loe Jh 3:25–36. Kuidas kõrvutab Ristija Johannes ennast Jeesusega?`

Ristija Johannese jüngrite ja ühe nimeliselt mainimata juudi vahel tõuseb vaidlus puhastamise üle. Arvatavasti on kõne all ristimise tõhusus (võrdle Mk 1:4, 5). Huvitav on, et kui jüngrid tulevad Johannese juurde – kahtlemata selleks, et küsimus lahendada –, toovad nad näiteks Jeesuse, öeldes: „Ka see ristib ja kõik lähevad tema juurde“ (Jh 3:26). Pole raske ridade vahelt välja lugeda, et nad on Jeesuse peale kadedad – _kadedad oma_ õpetaja pärast ja kadedad ka iseenese pärast.

Johanneselgi oleks kerge kadedusele maad anda, ent ta ei tee seda, sest teab, mis on tema eluülesanne. Seevastu tuletab ta oma jüngritele meelde, et tema pole kunagi väitnud, nagu oleks ta Kristus. Vastupidi: tema tuli suunama tähelepanu Kristusele, Temale teed valmistama, olema Tema tunnistaja (Jh 1:6–8).

Pulmapeo näidet kasutades nimetab Johannes ennast _peigmehe sõbraks_, Jeesust aga _peigmeheks_. Pruut on Jumala rahvas (võrdle Hs 2:18–25; Js 62:1–5). Siis lausub Johannes sõnad, mis näitavad ta tõelist suurust: „Tema peab kasvama, aga mina pean kahanema“ (Jh 3:30).

Jh 3:31–36 jätkub Jeesuse ja Johannese kõrvutamine, mis näitab, et Messias on oma eelkäijast eespool. Taas suunab Johannese tunnistus pilgu Jeesusele. Neil, kes võtavad selle tunnistuse vastu ja usuvad Jeesusesse, on igavene elu. Need, kes ei võta Teda vastu, jäävad Jumala viha alla. Seda see tekst ütlebki. Jumal armastab maailma ja saadab oma Poja maailma lunastama (Jh 3:16, 17). Ent need, kes pakutud annist keelduvad, peavad kandma karistust oma pattude eest, ja selleks on igavene surm.

`Kuidas õpime olema alandlikud Jumala ja inimeste ees? Mida õpime Johannese eeskujust hinge alandlikkuse kohta?`