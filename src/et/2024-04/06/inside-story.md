---
title: Misjonilugu
date: 08/11/2024
---

#### „Meie ei saatnud kedagi“

_Loo on kirjutanud Andrew McChesney._

Donaldo Velasquez käis neli aastat igal reedel Kolumbia vanglas Jeesusest rääkimas. Kuid ühel reedel ei saanud ta minna. Ta töötas puusepana ja üks klient vajas väga tema abi. Donaldol oli aga raha vaja.

Ainult neljal seitsmenda päeva adventistil – Donaldol, veel kahel koguduseliikmel ja nende pastoril – oli luba külastada Acaciase vanglat ning Donaldo helistas neile, et abi paluda. „Ma ei saa, mul on aeg kinni,“ ütles Ranses. Pedrogi teatas, et ta ei saa minna. Pastor vabandas, et teda pole üldse linnas.

Donaldo nuttis ja palvetas. Kui ta naine Jesusita küsis, mis lahti, selgitas mees, et ei taha vahele jätta kohtumist kinnipeetavatega, aga tal on vaja oma töö ära teha. „Mine sa tööle,“ ütles Jesusita. „Jumal hoolitseb.“

Järgmisel korral külastas Donaldo vanglat ja 38 kinnipeetavat tuli tema jutlust kuulama. Temaga oli kaasas teinegi koguduseliige, Pedro.

„Kus see mees on, kes viimane kord siin käis?“ küsis üks kinnipeetav.

„Meie ei saatnud kedagi,“ vastas Donaldo.

„Saatsite küll,“ ütles teine kinnipeetav. „Üks mees jutlustas meile.“

„Ei, meie ei saatnud kedagi,“ ütles Donaldo ja avaldas arvamust, et ehk kuulus see jutlustaja mõnda teise uskkonda.

„Ei, ei,“ ütlesid kinnipeetavad. „Me tunneme igaüht, kellel on külastamisluba. See mees ei olnud kunagi varem siin käinud ja ta ei olnud teisest kirikust.“

Lootes jutlustajat tuvastada teema kaudu, küsis Donaldo, millest mees jutlustas. Kinnipeetavad ütlesid, et ta rääkis seitsmenda päeva hingamispäevast.

Jahmunult küsis Donaldo: „Milline ta välja nägi?“

Kinnipeetavad kirjeldasid jutlustajat pika, hästiriietatud mehena, kes kandis valget särki. Nad ütlesid, et ta tundis Piiblit väga hästi ning oli tõenäoliselt õpetaja.

Pedro puudutas Donaldo kätt. „See pidi olema ingel, kes tuli ja neile jutlustas,“ ütles ta. „See on ainus seletus.“

Donaldo polnud aga päris veendunud. Ta läks vangivalvuri juurde, kes külastajaid kirja pani. Vangivalvur, Donaldo sõber, vaatas arvutist nimekirja läbi ja raputas pead. „Sellel päeval ei tulnud kedagi,“ ütles ta.

Hämmastunud Donaldo hüüatas: „Nüüd ma enam ei kahtle, et Issanda ingel tuli minu asemel Piiblit õpetama!“

Kinnipeetavate juurde tagasi läinud, rääkis Donaldo neile kogu loo ja teatas, et nad olid näinud inglit.

Kuus aastat on möödunud ja peaaegu kõik 38 kinnipeetavat on andnud oma südame ristimise kaudu Jeesusele. Donaldo ütles, et see päev ei unune tal iial.

„Kuigi see on täiesti uskumatu, usun ma, et Jumal läkitas oma taevase saadiku,“ ütles ta.

Täname sind kolmeteistkümnenda hingamispäeva annetuse eest, mis aitas möödunud veerandaastal toetada kahte misjoniprojekti Kolumbias.