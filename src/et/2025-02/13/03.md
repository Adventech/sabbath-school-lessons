---
title: Patukahetsustöö
date: 23/06/2025
---

Joonal oli Niineve rahva jaoks väga selge sõnum. „Ja Joona hakkas linna läbi käima; käies esimese päeva teed, ta hüüdis ja ütles: „Veel nelikümmend päeva ja Niineve hävitatakse!“ (Jn 3:4). Näib olevat selge, et see koht oli määratud hukule. Eks tuli niisugune sõna ju otse Issanda prohveti suust?

Ja ikkagi, mis Niinevest sai?

`Loe Jn 3:5–10. Miks see prohvetikuulutus siis ei täitunud?`

Jah, kogu linn kahetses patte ja ettekuulutatud karistus jäi ära, vähemalt selleks korraks. „Nende karistus jäi ära ning terve paganlik riik ülistas ja austas Iisraeli Jumalat ja Tema käsuseadust. Alles palju aastaid hiljem langes Niineve Jumala unustamise ja hoopleva uhkuse pärast naaberrahvaste saagiks.“ – Ellen G. White, „Prohvetid ja kuningad“; orig lk 271.

Kas saame oodata midagi seesugust viimastel päevadel koos viimase sõnumiga langenud maailmale? Jah ja ei. See tähendab, et üle kogu maakera on palju inimesi, kes võtavad kuulda kutset: „Tulge temast välja, mu rahvas, et te ei saaks tema pattude osaliseks ning et te ei kannaks midagi tema nuhtlustest“ (Ilm 18:4). Üle kogu maakera võtavad inimesed seisukoha ja, metsalist trotsides, „hoiavad alal Jumala käske ja Jeesuse usku“ (Ilm 14:12). Selliseid inimesi, just nagu Niineve elanikke, säästetakse karistustest, mis tabavad hukkaminejaid.

Osa prohvetikuulutusi on tingimuslikud, nagu ka Jumala teadaanne, et Niineve hävitatakse; linn oleks hävitatud, _kui inimesed poleks kurjusele selga pööranud_ (vaata Jr 18:7–10). Samas ei kaasne mõne prohvetikuulutusega tingimusi. Need täituvad inimeste vastusest olenemata. Messiaanlikud prohvetikuulutused Kristuse esimesest ja teisest tulekust ning ennustused metsalise märgist, nuhtluste väljavalamisest ja lõpuaja tagakiusamisest ei ole tingimuslikud; need täituvad sõltumata sellest, mida inimesed teevad. See, mida inimesed teevad, ja valikud, mida nad langetavad, määravad ainult selle, kummal poolel nad on, kui prohvetite kuulutatud lõpusündmused hargnema hakkavad.

`Milliseid valikuid sa nüüd langetad, mis aitavad kindlaks teha, millised valikud langetad siis, kui Jumala või kuju kummardamise küsimus maailma ette seatakse?`