---
title: Eufrati jõe kuivaks jäämine
date: 25/06/2025
---

Baabüloni üheks tugevuseks oli see, et Eufrati jõgi voolas selle müüride alt läbi ning tagas linnale piiramatu veevaru. Ühtlasi osutus see linna nõrkuseks. Muistse Babüloonia kuninganna Nitokris oli lasknud jõe kaldapealsed välja ehitada, et kallastele rajada linna viiv tee, ning selle protsessi käigus oli jõgi ümber suunatud sohu, et töömehed saaksid mugavalt töötada. Kyros taipas, et ta võib sama teha, ning kuivendas Eufrati piisavalt palju, et oma väehulkadega müüri alt läbi marssida. Kui ta juba linnas sees oli, leidis ta, et piki jõekallast läbi linna kulgev kaitsemüür oli valveta, ning linn langes ainsa ööga. Antiik-Kreeka ajaloolane Herodotos räägib meile, et „need, kes elasid Baabüloni kesklinnas, ei aimanudki, et äärelinn oli vaenlaste kätte langenud, sest oli pidustuste aeg ja kõik tantsisid ja andusid naudingutele.“ – Herodotus, „The Histories, Tom Holland, trans.“ (New York: Penguin, 2015), lk 94. Kas saab olla kahtlust, et tegemist oli sama pidustusega, mida kirjeldatakse Taanieli raamatu 5. peatükis?

`Loe Tn 5:18–31 ja Ilm 16:12–19. Milliseid paralleele leiad mõne Ilmutusraamatu nuhtluse ja Baabüloni langemise loo vahel?`

Kui Jeesus selgitas, kuidas ära tunda ajamärke, hoiatas Ta oma jüngreid: „Valvake siis, sest teie ei tea, mil päeval teie Issand tuleb! Küllap te taipate, et kui peremees teaks, millisel öövalve ajal varas tuleb, siis ta valvaks ega lubaks oma majja sisse murda“ (Mt 24:42, 43). Nii nagu oli Baabüloni langemisel, tuleb Kristuse ootamatu ilmumine üllatusena tänapäeva Baabülonile. Kuid see ei pea nii olema. Arvukates üksikasjalistes prohvetikuulutustes on meile antud rohkelt tõendeid Jeesuse peatsest tulekust.

Maailma ei taba üllatus üksnes Jumala ettekuulutuste mitteteadmise tõttu. Maailm üllatub sellepärast, et on valinud mitte uskuda seda, mida Jumal ütleb toimuvat.

`Loe Ilm 16:15. Millise evangeeliumisõnumi leiad viimaste päevade hoiatuse hulgast? Mida tähendab „et ei käiks alasti“?`
