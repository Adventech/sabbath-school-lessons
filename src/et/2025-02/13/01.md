---
title: Pildid lõpuajast
date: 21/06/2025
---

### Selle nädala õppeaine

Mt 12:38–42; Jn 3:5–10; Ilm 18:4; Tn 5:1–30 ja 6:1; Ilm 16:12–19; 2Aj 36:22, 23.

> <p>Juhtsalm</p>
> Meelespeetav salm: „Ja ta vastas neile: „Mina olen heebrealane ja ma kardan Issandat, taeva Jumalat, kes on teinud mere ja kuiva maa““ (Jn 1:9).

Sellel nädalal heidame viimase pilgu kirjapanekutele, mis aitavad muuta selgemaks arusaamist viimaste päevade sündmustest. Seekord vaatleme Joona ülesannet Niineves, Babüloonia langemist ning Pärsia kuninga Kyrose esiletõusu, kes vabastas Jumala rahva ja võimaldas neil pöörduda tagasi tõotatud maale.

Koos teiste meie uuritud lugudega on neil ajaloolistel kirjapanekutel olnud sügav tähendus iga põlvkonna jaoks. Aga _eriliselt_ asjakohased on need viimase põlvkonna jaoks, kes elab Kristuse tagasituleku eel. See tähendab, et ammutame neist ajaloolistest kirjapanekutest mitmesuguseid üksikasju, mis aitavad meil paremini aru saada sellest, mida nimetame „käesolevaks tõeks“.

Samas tuleb meil kõikide selliste jutustuste puhul, mis räägivad ettevaatavalt viimaste päevade sündmustest, meeles pidada üht: tuleb olla hoolas, et vaatleksime laiemaid teemasid ja viiteid, mitte ei püüaks sõeluda igat üksikasja, jõudes niiviisi välja prohvetlike absurdideni. Nii nagu Jeesuse tähendamissõnade puhul, tuleb vaadata põhipunkte ja põhimõtteid. Me ei peaks igast pisiasjast kõike välja pigistama, lootuses leida mingit varjatud tõde. Selle asemel tuleks uurida üldisi skeeme ja põhimõtteid ning nendest leiame üksikasju lõpupäevade kohta.

_Selle nädala õppetükki õppides valmistud hingamispäevaks, 28. juuniks._