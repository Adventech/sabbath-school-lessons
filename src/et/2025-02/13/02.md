---
title: Tõrkuv prohvet
date: 22/06/2025
---

Kuigi jutustus Joonast (vaata Jn 1.–4. ptk) on põgus, on sellel märkimisväärne mõju. Paljud usklikud näevad selles tõrkuvas prohvetis enda iseloomujooni. Samuti kajavad sellest loost tugevalt vastu lõpusündmused.

`Loe Mt 12:38–42. Millistele Joona loo osadele Jeesus viitab, kui Ta räägib kirjatundjate ja variseridega? Mida õpetab Tema ütlus meile kohtumõistmisest?`

Jeesus teatas, et Tema oli rohkem kui Joona. Ta teadis, et siia maailma tulek tähendab ristisurma, ning ikkagi tuli Ta „otsima ja päästma kadunut“ (Lk 19:10). Joona viibis kolm päeva suure kala sees oma pattude pärast; Jeesus viibis kolm päeva hauas meie pattude pärast. Seda kõike oli vaja kadunute päästmiseks.

Praegu tunneme Joonat tõrkuva prohvetina, kes ei tahtnud minna Niinevesse. Inimlikust vaatenurgast on teda kerge mõista: Assüürias valitses jõhker režiim. Assüüria seinamaalinguil avanevad harukordselt jõhkrad vaated: alistatud inimesi surmatakse julmimate meetoditega, mida ette kujutada suudad. Kes tahab seista silmitsi väljavaatega kuulutada sellises pealinnas meeleparandust?

Selles loos on tähtis koht, mis osutab tõenäoliselt tulevikku, viimaste päevade ülejäänute liikumisele: kui Joonalt küsitakse, kes ta on, vastab ta: „Mina olen heebrealane ja ma kardan Issandat, taeva Jumalat, kes on teinud mere ja kuiva maa“ (Jn 1:9; Ilm 14:7). Tõepoolest, rõhu asetamine Issandale kui Temale, „kes on teinud mere ja kuiva maa“ suunab mõtted ju Temale kui Loojale. See tõsiasi on Jumala kummardamises põhjapaneva tähtsusega, ning kummardamine on viimaste päevade sündmuste keskmes.

Samas on meilegi antud ülesanne kuulutada vaimulikus Paabelis ebapopulaarset sõnumit. Öelda „tulge temast välja, mu rahvas“ (Ilm 18:4) tähendab öelda maailmale, et neil tuleb meelt parandada – ja see on sõnum, mis peaaegu alati leiab paljude inimeste hulgas negatiivset vastukaja, isegi siis, kui seda edastatakse kõige leebemal viisil. Kes meist poleks oma tunnistust andes saanud negatiivset, lausa vaenulikku tagasisidet? See käib lihtsalt meie „töö“ juurde.

`Kui palju Joonat peitub sinus endas? Kuidas sellest valest suhtumisest kaugeneda?`