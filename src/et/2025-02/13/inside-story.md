---
title: Misjonilugu
date: 27/06/2025
---

#### „Teeme diili!“

_Loo on kirjutanud Laurie Denski-Snyman._

Maria oli rõõmus, kui majaomanik kutsus ta sisse, et ta saaks näidata raamatuid, mida ta müüs ühes Kagu-Aasia mittekristlikus riigis. Maria võttis kotist välja mõne terviseteemalise raamatu, aga mees peatas ta.

„Tean küll, mida te teete,“ ütles mees. „Te võtate esmalt välja kergemad, neutraalsemad raamatud ja pärast seda, kui ma valvsuse kaotan, hakkate mulle tutvustama kristlikke raamatuid, mida tegelikult näidata tahate. Tunnen teie kavatsust, nii et tutvustage kõigepealt kristlikke raamatuid.“

Maria palvetas vaikselt. „Issand, palun aita mind,“ ütles ta. „Ma ei tea, mida öelda.“ Valjusti lausus ta aga: „Mul on mitu raamatut tervisest ja usust. Tahan tutvustada seda, mida inimesed näha tahavad. Kui nad on huvitatud tervisest, tutvustan neid raamatuid. Kui nad on huvitatud usust, tutvustan rõõmuga ka neid raamatuid.“

Mees hõõrus lõuga. „Teeme diili,“ ütles ta. „Ma esitan küsimusi teie usu kohta ja kui te neile vastate, siis ostan ära kõik teie raamatud.“

Maria muutus ärevaks. Ta hingas sügavalt ja ütles: „Mina ei ole piisavalt tark, et vastata kõigele, mida te küsite. Ma vajan abi. Kas võib, et ma palvetan kõigepealt?“

Mees nõustus. Maria palvetas valjusti. Ta palus tarkust ja äratundmist ning lõpetas palve Jeesuse nimel.

Mees küsis otsekohe: „Meie ütleme, et Jeesus oli prohvet, aga teie ütlete, et Ta on Jumal. Miks te nii ütlete? Kuidas saab lihtsalt inimesest Jumal?“

Kohe ütles Maria: „On palju inimesi, kes mõtlevad, et Jeesus hakkas elama alles siis, kui Ta sündis lapsukesena maa peale, aga Ta oli olemas lugematuid aastaid enne seda. Jeesus oli Jumala üks liige ja Jumal saatis Ta siia maale vastsündinuna, nagu inimesed tavaliselt sünnivad. Teda nimetati veel ka prohvetiks, Teda nimetati ka ohvriks, ja siis nimetati Teda veel ülempreestriks. Just praegu teeb Ta lepitust meie pattude pärast. Jeesus on enamat kui prohvet. Tema kohta öeldi: rohkem kui prohvet. Ta on ülempreester – mitte üksnes minu jaoks, vaid kõigi jaoks, kes Ta vastu võtavad.“

Mees haaras kätega peast. „See on ilusaim, mida ma eales kuulnud olen,“ ütles ta.

See oli tema esimene ja ainus küsimus. Pisarsilmil ostis ta ära kõik raamatud, mis Marial olid. Kui nad teineteisega hüvasti jätsid, ütles mees: „Te selgitasite päriselt mulle ära selle, mida ma teada tahtsin. Nüüd ootan ma põnevusega kõikide teie raamatute lugemist.“

Palveta Maria ja teiste misjonäride pärast, kes püüavad jõuda inimesteni, kelleni evangeelium Lõuna-Aasia ja Vaikse ookeani divisjonis pole veel jõudnud. Maria on varjunimi. Täname sind kolmeteistkümnenda hingamispäeva annetuse eest sellel hingamispäeval, mis aitab levitada evangeeliumi Lõuna-Aasia ja Vaikse ookeani divisjonis.