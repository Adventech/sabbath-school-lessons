---
title: Kyros, võitud mees
date: 26/06/2025
---

Kui Kyros rüüstas Baabüloni, said Jumala rahva vangipõlve-aastad läbi ning pärslased lubasid neil tõotatud maale tagasi pöörduda ja templi üles ehitada. Kyrose valitsemise all sai Pärsia impeerium kõige suuremaks ajaloos. Ajaloolane Tom Holland nimetab seda „piirkondade ulatuslikemaks kokkuliitmiseks, mida maailmas eales nähtud“. – Tom Holland, „Dominion Basic Books“, Kindle Edition, lk 25.

Pärslaste tava kohaselt kutsuti Kyrost ka „Suureks Kuningaks“ ja „Kuningate Kuningaks“.

Kyros on ettetähendus sellest, mis juhtub siis, kui Kristus tuleb tagasi, oma kogudusele järele: Tema on Kuningas, kes tuleb idast (võrdle Mt 24:27), peab sõda Baabüloniga ja vabastab oma rahva, nii et nad pääsevad lõpuks Baabülonist ning tulevad tagasi tõotatud maale. (Vaata Ilm 19:11–16.) Sellepärast räägib Jumal Kyrosest kui „oma võitust“ (Js 45:1); vähe sellest, et see kuulus pärslane vabastas Jumala rahva, on tema sõjakäik Baabüloni vastu samuti kujund Kristuse teisest tulekust.

`Loe 2Aj 36:22, 23. Mille poolest on Kyrose lugu paralleelne Nebukadnetsari omaga? Mille poolest see erineb? Milline tähtsus on käskkirjal? Kuidas mõjutas see lõppude lõpuks mitu sajandit hiljem Kristuse esimest tulekut?`

Vana Testamendi raamatute algne järjestus on meie päevil muutunud nii, et viimaseks on Malaki raamat, kuid algselt lõppes Vana Testament 2. Ajaraamatuga ehk Kyrose käskkirja väljakuulutamisega. Pühakirja järgmiseks osaks sai Matteuse evangeelium, mis algab Kristuse sündimisega, kelle prototüüp oli Kyros. Kyros korraldas maise templi taastamist; Jeesus aga õnnistati teenima taevases pühamus – kuni Tema tagasituleku ja meie vabastamiseni.

Muidugi ei olnud Kyros Kristuse _täiuslik_ esindaja. Ükski vari ei ole tegelikkuse täiuslik koopia ja meil tuleb olla ettevaatlik, et me ei loeks igasse pisiasja liiga palju sisse. Sellegipoolest toimib Kyros „Päästja“ prototüübina.

`Väga huvitav, et Jumal kasutab paganlikku kuningat sellisel märkimisväärsel viisil Tema tahte täitmiseks. Järelikult, olenemata sellest, kuidas olukord meile väljastpoolt paistab, kuidas õppida selgeks tõde, et pikas plaanis toob Issand lõpuaja sündmused esile nii, nagu on prohvetlikult ette kuulutatud?`