---
title: Belsassari pidu
date: 24/06/2025
---

Pärast seda, kui ühendvägi, kuhu kuulusid nii meedlased kui ka babüloonlased (ja mida juhtis Nebukadnetsari isa), oli Niineve linna alandanud (612. a eKr), puhkes Baabülon linnana õitsele niisuguses uhkuses, mida polnud seal nähtud pärast nende suure seaduseandja Hammurapi aega. Nebukadnetsari valitsemise all, kes ei pidanud nüüd muretsema assüürlaste haarangute pärast, sai Baabülon kiiresti nii jõukaks ja mõjukaks, et ümberkaudsetel rahvastel polnud muud valikut, kui vastumeelselt tunnistada selle ülemvõimu. Baabülon oli maailma kuninganna ning riigid, kes tahtsid edeneda, vandusid talle truudust.

Vahemärkus: niipalju, kui öelda oskame, suri Nebukadnetsar usklikuna, tunnistades, et Taanieli Jumal oli tõepoolest kõikide rahvaste õiglane valitseja (Tn 4:31–34). Järgmisena paneb Taaniel kirja loo tema järeltulijast, asevalitsejast Belsassarist.

`Loe Tn 5:1–31. Millise tähtsa vaimuliku sõnumi sellest kirjapanekust saame? Mille otsa Belsassar lõpuks komistas?`

Kõige kurvem osa sellest kirjapanekust on ehk Tn 5:22. Pärast seda, kui Taaniel on jutustanud kuningale Nebukadnetari langusest ja taastumisest, ütleb ta: „Aga sina, tema poeg Belsassar, ei ole alandanud oma südant, kuigi sa teadsid kõike seda.“ See tähendab, et kuigi Belsassaril oli võimalik tõde tunda ning kuigi ta võis ehk ise olla pealt näinud, mis Nebukadnetsariga juhtus, langetas ta valiku neid sündmusi eirata ja liikuda samal kursil, mis tema eelkäijale nii palju häda põhjustas.

Nagu Nebukadnetsar oli kuldset kuju tehes avalikult trotsinud seda, mida Taanieli Jumal oli ette öelnud, nii talitas ka Belsassar. Templist toodud riistade teotamisega rõhutas ta tõenäoliselt tõsiasja, et Babüloonia oli juudid alistanud ja nüüd olid nende käes juutide Jumala usuesemed. Teisisõnu, nad võimutsesid endiselt selle Jumala üle, kes oli kuulutanud ette nende hääbumise.

See tegu oli tõepoolest täielik kangekaelsus, kuigi Belsassaril oli olnud ülirikkalikult tõendeid, et paremini teada. Tema peas oli piisavalt teadmisi, et tõde tunda, aga südames oli probleem. Viimastel päevadel, kui maailmas puhkevad lõpuaja katsumused, antakse inimestele samuti võimalus tõde tunda. Nagu Belsassarigi puhul, määrab nende valiku ära nende süda.