---
title: 5. psalm
date: 21/05/2025
---

`Loe 5. psalmi. Seal eristab Taavet teravalt hukkaminejaid ja neid, kes päästetakse. Võrdle seda psalmi Ilm 14:1–12 öelduga. Mis on sarnane ja kuidas avardab see arusaama, mida tähendab olla osa Jumala lõpuaja ülejäänute liikumisest?`

Pangem tähele, kuidas Taavet rõhutab, et „… paha ei või olla [Jumala] külaliseks“(Ps 5:5; „ei või elada“ koos Jumalaga, ESV). Kogudusetelgi mõte oli, et Jumal võiks elada oma rahva keskel, ja sama saab tõeks Kristuse kuningriigis (vaata Ilm 21:3). Need, kes liginevad Jumala troonile, peavad olema _lunastatud_.

Märkimisväärne on ka see, et Taavet räägib Ps 5:8 jumalakummardamisest, mis on suure võitluse põhiküsimuseks. Ilm 13. ptk mainib viiel korral „kummardamist“ ja kolme ingli kuulutus kutsub maailma „kummardama teda, kes on teinud“. Taavet ütleb meile, et tal on „[jumala]kartus“, ja ülejäänute sõnum kutsub maailma veel kord: „Kartke Jumalat ning ülistage teda, sest tema kohtumõistmise tund on tulnud“ (Ilm 14:7).

Pööra tähelepanu Ilm 14. peatükis öeldule, et lunastatute „suust ei ole leitud valet“ (Ilm 14:5); nad on tõerääkijad, kelle sõnadest ja tegudest kumab läbi Jumala õiglane iseloom. Õelate „suus ei ole midagi kindlat“ (Ps 5:10; „ei ole tõde“, ESV), nagu Taavet ütleb.

Selles Ilmutusraamatu väga tähtsas osas toob Johannes esile hämmastava vaatepildi: tavalised patused on tõmmatud surmast ellu ja saanud eesõiguse seista Jumala juures. Nad ei ole seda õigust ära teeninud; selle tagab neile tõsiasi, et Jumala Tall – õiglane Inimese Poeg – seisab seal koos nendega. Neile on andeks antud, nad on lunastatud ega pea enam oma süüd kandma (võrdle Ps 5:11), sest Jumala Tall on kandnud selle nende eest (võrdle Js 53:12 ja 2Kr 5:21).

Kui Jumala nimi on kord su südamesse kirjutatud, siis on raske vaikida. Jumala rahvas esitab viimase armupakkumise „suure häälega“ (Ilm 14:7). „Aga rõõmsad olgu kõik, kes sinu juures pelgupaika otsivad; igavesti hõisaku nad, sest et sina kaitsed neid; ja ilutsegu sinus need, kes armastavad sinu nime“ (Ps 5:12).

`Kujutle end seismas püha ja täiusliku Jumala ees kohtus, kus Ta näeb täielikult iga tegu, mida sa iial oled teinud. Kuidas räägib selline väljavaade sulle sinu vajadusest Kristuse õiguse järele?`
