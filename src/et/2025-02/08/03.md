---
title: Siioni mägi
date: 19/05/2025
---

Ilmutusraamatu 14. peatükis näeme Jumala rahvast seismas Siioni mäel. Algne Siioni mägi asus tänapäeva Jeruusalemma vanalinnast lääne pool ja seda peeti Jumala trooniks ehk kohaloluks oma rahva keskel. Aja jooksul hakati ka templimäge, Morija mäge, pidama Siioni mäeks.

Teisisõnu, see oluline kirjeldus Jumala ülejäänutest viimastel päevadel esitatakse pühamu kõnepruugis, just nagu enamik põhilisi sündmusi Ilmutusraamatus. Tänu Jumala Tallele on Jumala rahvas Tema pühal mäel!

`Loe Ps 15 ja 24, kus Taavet küsib väga tähtsa küsimuse: „Kes tohib elada su pühal mäel?“ Võrdle tema vastust psalmides sõnadega, millega Ilm 14:1–5 kirjeldatakse Siioni mäel seisvaid inimesi. Milliseid paralleele näed? Kuidas selle rühmaga liituda? Mille poolest on tähtis tõsiasi, et Isa nimi on kirjutatud nende laubale? (Ilm 14:1).`

Taaveti psalmides leiduv kirjeldus nende kohta, keda lubatakse Jumala juurde, on nõue, mida patused ei suuda tõenäoliselt täita. Kes meist saaks ausalt öelda, et ta on alati elanud laitmatult? Kes on alati rääkinud oma südames tõtt (Ps 15:2)? Ükski meist ei saa öelda, et me pole „iialgi kõikunud“ (Ps 15:5). Kui ütleme, et me pole kordagi pattu teinud, siis Piibli õpetuse kohaselt ei ole meis tõde (1Jh 1:8).

Me ei saa jätta järeldamata, et Tall on see, kes võimaldab meil seista Siioni mäel. Taaveti psalm ei nimeta Talle, aga Ta tõuseb ühtäkki esile Ilm 14. peatüki kirjelduses. Ilmutusraamatu 14. peatükk justkui vastaks Taaveti küsimusele. Nüüd, kui Jumala Tall on Siioni mäel, pühamus, saame ka meie olla seal, sest usu läbi loetakse Tema täiuslik õigus meie omaks. Meil saab olla „julgus sisse minna kõige pühamasse paika – selle tee on ta avanud meile uuena ja elavana vahevaiba, see on oma ihu kaudu“ (Hb 10:19, 20). Mis lootust oleks meil ilma Tema vereta? Tegelikult mitte mingisugust.

`Mõtle kõikidele Piiblis olevatele tõotustele patt võita. Miks ei suuda me neile tõotustele vaatamata ikka küündida täiusliku eeskujuni, mille Jeesus meile jättis, ja miks vajame Tema kui meie asemiku täiuslikku elu?`