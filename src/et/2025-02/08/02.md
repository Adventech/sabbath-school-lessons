---
title: Meie ülempreester
date: 18/05/2025
---

Kuigi Mooses oli kogudusetelgi ehitamise ülevaataja, ei olnud tal luba kasutada enda soovi kohast kujundust. Jumal andis talle kavandi, mille järgi toimida. „Ja vaata, et sa need teed nende eeskujude järgi, mida sulle mäel näidati“ (2Ms 25:40). Heebrea raamatust saame teada, et maise pühamu eeskujuks oli kõrgem tegelikkus, taevane pühamu.

`Loe Hb 9:11–15 Kristusest kui meie ülempreestrist taevases pühamus. Mida saame siit teada selle kohta, mida Ta meie heaks teeb?`

Maapealne pühamu rääkis preestri ja ohvrite, esemete ja muude kujundusosade kaudu hämmastavalt üksikasjalikult Jeesusest. _Kõik_ selles räägib Jeesusest.

Ilmutusraamat on pühamus kasutatud kujundite poolest väga rikkalik. Juba sissejuhatavates salmides märkame pühamu lambijalga, seaduselaegast, millest räägib üksikasjalikult 4. peatükk, ning veel palju muid viiteid templile. Ilma Vana Testamendi pühamut tundmata on võimatu aduda suunda, kuhu Johannes oma nägemuste kirjeldusega liigub. Paulus kirjutab Iisraeli kogemuste kohta, et „kõik sündis neile näidetena, ning on kirjutatud hoiatuseks meile, kelle ajal jõuab kätte ajastu lõpp“ (1Kr 10:11, NKJV).

Templi üksikasjad õpetavad meile palju. Psalmide raamatust leiame nende üksikasjade mõistmiseks olulise koostisosa: milline oli Jumala rahva isiklik suhe templiga. Võime pilgu heita sellele, kuidas suhtus Taavet pühamusse ja selle teenistustesse, ning näeme Jumala rahva südame vastust sellele, mida Messias pidi nende heaks tegema. Mitte üksnes mudelid ei aita meil Jeesust näha. Võime uurida ka nende inimeste isiklikke kogemusi, kes said aru, mida Jumal pühamu kaudu õpetab, ning leida neist õppetunde iseenda kohta ja oma kogemuste kohta Jumalaga.

Loe Ps 122. Me ei saa sõna otseses mõttes minna maa peal asuvasse „Issanda kotta“ (seda ei ole enam ja kui mõni ka ehitataks samasse kohta, oleks see mõttetu). Samas, millised üksikasjad selles psalmis julgustavad meid selles, mida Kristus on meie heaks teinud? Pööra tähelepanu rahu, julgeoleku, tänu ja kohtumõistmise teemadele.
