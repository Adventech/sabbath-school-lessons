---
title: Misjonilugu
date: 23/05/2025
---

#### 4. osa: Endine adventist poiss-sõbraks

_Loo on kirja pannud Andrew McChesney._

Diana mõtted pöördusid taas Jumala juurde, pärast seda, kui rahustav hääl oli teda takistanud enesetappu sooritamast. Sellel pühapäeval läks ta koos oma kolme lapsega väikesesse Santa Fe kirikusse New Mexicos. Nad istusid pingil, kuni kirikumuusikud hakkasid mängima. Dianale ei meeldinud lavalt tulev muusika. See tuletas talle meelde tema elu halba osa. Ta astus koos oma lastega kirikust välja.

Diana elu näis minevat halvast hullemaks. Vargad murdsid ta korterisse sisse ja võtsid selle vähese, mis tal oli. Ta jäi vägivaldsest poiss-sõbrast rasedaks ning mehe ainus vastus oli: „Ma maksan abordi eest.“ Ühel õhtul pärast seda, kui lapsed olid voodis ja magasid, istus Diana pimedas elutoas ning tundis enda pärast häbi ja viha. Ta kisendas vihaselt Jumala poole: „Kas Sa selleks säästsid mind?“ Viha muutus nutuks, kui Diana meenutas oma heitlikke aastaid. „Jeesus,“ anus ta. „Ma vajan Sind.“ Kohe voogas temasse uus elujõud. Tuba oli kottpime, aga seda näis täitvat valgus. Justkui oleks Jumal taevast teda emmanud. Ülevoolav rõõm, rahu ja armastus valdas teda. Peagi pärast seda vajus ta rahulikku unne. Hommikul olid tugevad tunded lahtunud, aga ta tajus, et midagi oli teisiti.

Mõni kuu hiljem kohtus Diana veidra ja omapärase inimesega. Loren Fish oli neljandat põlve seitsmenda päeva adventist. Tema isa oli pastor ja koguduserajaja. Aga Loren oli oma esimesel kolledžiaastal Jumalast kaugenenud, hakanud alkoholi tarbima ja lõpuks kogudusest eemale jäänud. Ta kohtus Dianaga Santa Fe tantsuklubis New Mexicos ja küsis, kas Diana sõidutaks ta koju. Diana meelest oli see veider tüüp tüütu, aga ta sõidutas mehe koju. Pärast seda ei jätnud Loren teda üksi. Ta sai teada, kus naine töötas, ja külastas teda seal. Dianat ei huvitanud järgmise suhte alustamine. Ta ei olnud oma halvast suhtest veel lahkunud. Liiati oli Loren neli ja pool aastat temast noorem ning näis naiivse ja ebaküpsena. Diana ei tahtnud tõepoolest, et mees teaks, mis jamad tal olid, ning samuti ei tahtnud ta jälle haiget saada. Nii lükkas ta mehe eemale. Loren lahkus Santa Fest ja asus elama Chicago lähedale.

Ühel õhtul, kui Diana poiss-sõber oli just vägivaldseks muutunud, laamendanud ajalehetoimetuses, kus nad mõlemad töötasid, lõhkunud parklas tema auto rehvid ja tulnud talle kallale, helistas Loren. Diana oli mehe häält kuuldes õnnelik ning talle meenus turvaline tunne, mida ta koos Loreniga tundis. „Võid mulle külla tulla igal ajal, mil tahad,“ ütles Diana. Loren saabus samal nädalalõpul ega lahkunudki enam.
