---
title: Seadus meie südames
date: 20/05/2025
---

Siioni mäele kogunenud ülejäänute otsa ette on kirjutatud nimi: Isa ja Talle nimi. (Kaheldav, et tegemist oleks kahe erineva nimega; Jeesus on ju Isa kuju!) Pühakirjas tähendab „nimi“ rohkemat kui vaid tähist, millega inimesed üksteise poole pöörduvad; nimi esindab _iseloomu_. Tänase päevani öeldakse paljudes kultuurides, et kellelgi on „hea nimi“, kui peetakse silmas tema õilsat iseloomu.

`Loe 2Ms 33:18–23; 2Ms 34:1–7 ja Ps 119:55. Kui Mooses palus näha Jumala au, siis mida lubas Jumal talle näidata? Mis järgnes siis, kui Jumal kuulutas Moosesele oma nime (2Ms 34:5)?`

Mõni kujutab Jumala au ette ligipääsmatu, hiilgava valgusena, mis on kindlasti tabav kirjeldus. Aga Jumala au on enamat lihtsalt nähtavast ilmingust; Tema au on Tema iseloom. Sama kehtib Jumala nime kohta.

Kui Piibel kirjeldab ülejäänuid, kelle laubale on kirjutatud Jumala nimi, siis ei tähenda see, et sinna oleksidki kirjutatud päris tähed. Mõeldud on seda, et Jumala iseloom on kirjutatud sinu mõttesse ja südamesse ning nii kumabki nüüd sinu elust läbi Jumala armastus ja iseloom. Sind on tõmmatud Jumalale ligi ja sa armastad Teda sellepärast, kes Ta on ning mida Ta on sinu heaks teinud.

Huvitav on seegi, et kui Jumal ennast Moosesele kirjeldab, teeb Ta seda seoses kümne käsuga, mis Moosesele teist korda anti. Kümme käsku on ühtlasi Jumala iseloomu jäljend. Sarnaselt öeldakse Ilm 14. peatükis inimeste kohta, kellel on Jumala „nimi“, et nad „peavad Jumala käske“. Pane nüüd tähele sõnu Kirjas heebrealastele: „See on leping, mille ma teen nendega pärast neid päevi, ütleb Issand: ma annan oma seadused nende südamesse ja kirjutan need nende mõistusesse.“ Siis Ta lisab: „Ja ma ei mäleta enam nende patte ega ülekohtutegusid“ (Hb 10:16, 17). Milline evangeeliumi väljendus: kuigi meie elust kumab läbi Jumala seadus, vajame ikkagi, et meie patte „enam ei mäletata“.

Jumala nimi on Tema iseloom. Tema moraalikäsk on Ta iseloomu jäljend. Ja need, kes kogunevad viimastel päevadel Jumala pühale mäele, on läbi imbunud armastusest Jumala vastu ning see armastus avaldub kuulekuses Tema käskudele.

`Kui meid päästab arm ja mitte käsk, siis mille poolest on tähtis Jumala käsk? (Vaata 1Jh 5:3.)`
