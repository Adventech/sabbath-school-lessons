---
title: Õpeta üleastujaile sinu teid
date: 22/05/2025
---

Pärast seda, kui Issand ilmus Jesajale nägemuses troonisaalist Js 6:1–8, ja pärast seda, kui Jesajale öeldi, et ta „süü on lahkunud“ ja ta „patt lepitatud“, vastas ta Jumala üleskutsele sõnadega: „Siin ma olen, läkita mind!“ (Js 6:8). Järelikult, kui Jesaja teadis, et tal olid Jumalaga asjad korras, oli ta valmis Issanda heaks töötama, vaatamata sellele, et ta tundis oma puudusi.

Eks ole meiega samuti? Kuidas saame kuulutada päästet kaasinimestele, kui meil endal seda pole? Ning me saame pääste usu läbi Jeesusesse ja sellesse, mida Tema on meie heaks teinud.

`Loe Ps 51:9–17. Mida tõotas Taavet teha pärast seda, kui talle oli andeks antud ja ta patt lepitatud?`

Olla kutsutud Jumala _juurde_ tähendab tegelikult olla läkitatud välja. Jumal oma tarkuses on lunastatutele andnud kohustuse teenida pattulangenud inimkonda Tema häälena. Tuleb aeg, mil Tema rahva mõju on maa peal tugevalt tunda. Ilm 18:1 ütleb meile, et Jumala viimane üleskutse langenud planeedile valgustab kogu maailma.

„Kui inimene tuleb Kristuse juurde, tekib soov kohe teistele teatavaks teha, kui hea sõbra on ta leidnud Jeesuses. Ta ei saa päästvat ja pühitsevat tõde sulgeda oma südamesse. Kui oleme riietunud Kristuse õigusega ja täidetud tema Vaimu rõõmuga, ei suuda me vaikida. Kui oleme maitsenud ja näinud, et Issand on hea, siis on, millest jutustada. Nagu Filippus, kui ta leidis Päästja, kutsume meiegi teisi tema juurde.“ – Ellen G. White, „Tee Kristuse juurde“, orig lk 78.

Ilmutusraamatu 14. peatükis leiduva kolme ingli kuulutuse aluseks on „igavene evangeelium“ (Ilm 14:6). See tähendab, et isegi enne üleskutset kummardada Teda, „kes on teinud taeva ja maa ja mere ja vete allikad“ (Ilm 14:7), või enne teadet Paabeli langemisest (Ilm 14:8) või enne „metsalise ja tema kuju“ kummardamisest rääkimist (Ilm 14:9) on sõnum evangeeliumi alusmüürist, päästest Jeesuses. Põhjus on selles, et kolme ingli hoiatused ja sõnumid on tühjad ilma lootuseta ja tõotuseta, mis on nende sõnumite kuulutajail Jeesuses ja selles, mida Tema on nende heaks teinud. Ilma „igavese evangeeliumita“ ei ole meil maailmale tõesti midagi väärtuslikku öelda.

`Peatu veel tõsiasjal, et isegi enne kolme ingli kuulutuse algust juhitakse meie tähelepanu „igavesele evangeeliumile“. Mida peaks õpitu meile rääkima sellest, kui tähtis alus on niisugune tõde kõigele, mida usume?`
