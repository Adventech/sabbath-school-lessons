---
title: Iisaki küsimus - kus on ohvritall
date: 08/04/2025
---

Piiblis nimetatakse _seh’i_ (heebrea keeles: tall) esimest korda samas loos, kus leidub esimest korda armastust märkiv sõna – 1Ms 22. peatükis. Tall on kindlasti üks püsivaim sümbol Ilmutusraamatus, kus Jeesust nimetatakse „Talleks“ üle kahekümne korra. Tall on keskne kangelane Ilmutusraamatu ühes võimsaimas vaatepildis, kui Johannes külastab neljandas ja viiendas peatükis Jumala troonisaali.

`Loe 1Ms 22:7, 8; 2Ms 12:3–13 ja Ilm 5:5–10. Kuidas aitab Iisaki peaaegu ohverdamine meil mõista talle sümboolset tähendust? Kuidas seostub see lugu Johannese nähtuga Ilm 5. ptk-s?`

Esimest korda kasutatakse Piiblis sõna _seh_ (tall) siis, kui Iisak küsib: „Kus on ohvritall?“ (1Ms 22:7). Köidab tähelepanu, et ülejäänud Piiblis vastatakse sellele küsimusele väga üksikasjalikult. Teised 38 raamatut Vanas Testamendis juhivad lugejat üha põhjalikumate vastusteni Iisaki küsimusele. Paasapüha rituaalidest minnakse Taaveti esialgse ametini ja sealt edasi. Kogu lugu rõhutavad Messia kohta käivad arvukad prohvetikuulutused, mis viitavad Iisaki küsimuse vastusele. Uues Testamendis vastatakse sellele küsimusele siis, kui Jeesus ilmub lihast ja luust inimesena, teeb oma rahva hulgas evangeeliumitööd ja ohverdab lõpuks ristil oma elu.

Vaadake seejuures Talle esmamainimist Johannese evangeeliumis, Jh 1:29–34. Tundub nagu vastaks Ristija Johannes isiklikult Iisaki küsimusele, ja vägagi sobivas raamistikus. Patused parandavad meelt ja astuvad vette, et saada ristitud, mis sümboliseerib surma patule ja uue elu algust. Selle taustal astub äkki esile Jeesus, Jumala Tall, ning Matteuse evangeeliumi sõnade kohaselt avaneb taevas, et Temale kuulutada: „See on minu armas Poeg, kellest mul on hea meel!“ (Mt 3:17). Märkad, et hääl taevast, Issanda ingel, kuulutas samuti lahenduse Aabrahami ja Iisaki murele.

Kui sõlmida kõik niidiotsad kokku, saab selgeks, et Jeesus, Jumala Tall, on meie Asemik. See aitab palju selgemalt aru saada tapetud Tallest Johannese nägemuses.

`Miks on lunastusloo seisukohalt põhjapaneva tähtsusega teadmine, et Jeesus on meie Asemik? Mis lootust oleks sul ilma Temata, Asemikuta – eriti kohtupäeval?`
