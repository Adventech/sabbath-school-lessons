---
title: Madu
date: 10/04/2025
---

Ilmutusraamatu põhiprobleemiks on kummardamine. Väärate kummardamissüsteemide algataja ja kehtestaja kohta öeldakse, et ta on „lohe“ (Ilm 13:2–4). Langenud keerubi kirjeldamine roomajana ei ole juhuslik. Ilmselgelt suunab see meie pilgu tagasi Eedeni aeda, kus madu astus paradiisi ning kutsus Aadama ja Eeva järgima teda vastuhakus Loojale.

`Võrdle 1Ms 3:1–5 ja Ilm 12:1–9. Millised teemad on kummaski kirjakohas ühised? Kuidas aitavad mao tutvustuse üksikasjad Moosese esimeses raamatus saada meil aru mõningatest teemadest, mis olid eelnevalt viinud sõjani taevas, nagu Ilmutusraamatus kirjeldatakse?`

Pühakirjas on kahes kohas kirjutatud, et Saatan juhib kogu maailma eksiteele. Moosese esimeses raamatus, sel hetkel, kui oli olemas ainult kaks inimest; ja seejärel Ilm 12. ja 13. peatükis, kus Saatana kohta öeldakse, et ta „eksitab kogu ilmamaad“ (Ilm 12:9) ning annab merest tulnud metsalisele väe, nii et „kogu ilmamaa oli imestunud“ ja käis selle järel (Ilm 13:2, 3). Piibli prohvetikuulutuste üheks teemaks on suure võitluse muutumatu olemus. Jumala iseloom ja Tema Sõna ei muutu, ning samuti ei muutu kuradi püüdlused.

Kuna suure võitluse olemus ei muutu ja kuna meile on prohvetlikus Pühakirjas antud selged juhised, suudavad kristlased õnneks suundumusi läbi sõeluda ja hakkavad taipama, kus võivad olla vaimulikud lõksud. Jumal on alati see, kes Ta on, ja sama saab öelda kuradi kohta. Saatan võib kanda tuhandeid maske, aga inimkonna aastatuhandetepikkune ajalugu käsikäes Ilmutusraamatus kirjeldatud prohvetliku sündmuskäiguga näitab, et ta ei kaldu iial kõrvale Eedenis kasutatud mängukavast. Jumal on tõotanud anda meile tarkust ja eristamisvõimet (Jk 1:5) ning kui oleme varustatud Pühakirja kõhklematusega, ei pea me langema kuradi valedesse. Kahjuks on paljud neisse langenud, ja väga paljud – enamus – veel langeb.

`Mõtle sellele, kuidas kultuur ajapikku muutub. Ühiskondlikud normid nihkuvad: seda, mida peeti kord vastuvõetavaks, ei peeta enam, ja vastupidi. Hoides meeles, et suure võitluse põhiteemad ja põhitegelased ei muutu – mida peaks kristlane arvestama muutuva kultuurimaastiku uurimisel? Kus märkad, et su praegune kultuur kordab algseid valesid, mida kurat välja ütles, nagu näiteks: te ei sure ja te saate otsekui jumalaiks?`
