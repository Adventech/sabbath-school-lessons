---
title: Toimetulek surmaga
date: 09/04/2025
---

Loojast eraldunud maailmas elamise üks julmimaid külgi on küllap tõsiasi, et iga elu taustal varitseb surm, iga hetk valmis ründama. See on „patu palk“; trahv, mida maksame lahusolu eest universumi elu Allikast – Loojast. Seetõttu täidab surm suurt osa Piibli prohvetikuulutustes. Oluline on surma tegelikkus, kuid veel tähtsam on surmaprobleemi lahendus, mis on olemas üksnes Jeesuses ning Tema surmas ja ülestõusmises.

Surma esmamainimine Piiblis ja selle esmakordne esiletulek aitab suuresti aru saada sellest nii olulisest teemast prohvetikuulutustes. See aitab meil hoomata patuprobleemi tõsidust ja annab olulised vahendid mõistmaks Jumala lahendust kõnealusele probleemile.

`Loe 1Ms 2:15–17; 1Ms 4:8–15; 1Kr 15:15–19 ja Ilm 1:18. Mida ütlevad need piiblisalmid (sealhulgas surma esmamainimine ja surma esiletulek) meile selle kohta, miks inimene sureb, mis on surm Jumala silmis ja milline on Tema lahendus meie probleemile?`

Ütleme sageli, et „surm on elu lahutamatu osa“. See on vale. Surm on elu vastand, elu kadumine; see on võõras sissetungija, mis polnud mõeldud kuuluma meie elukogemusse. Kuigi oleme hakanud surmaga harjuma, tõrgub meie süda ikka tugevalt, kui sellega silmitsi seisame, justkui tajuks kogu inimsugu jätkuvalt, et selle näol on tegemist millegi väga valega. Surm on alati valus, kuid mõnel puhul näib surm traagilisem kui teisel; näiteks kui laps sureb. Enamasti eeldame, et vanemad surevad enne kui nende lapsed, ning oleme hakanud seda võtma tavapärase elukorraldusena.

Kuid Pühakirjas kirjeldatud esimene surm ei järgi ootuspärast normi. Enne, kui Aadam ja Eeva ise surid, kogesid nad surma tragöödiat oma nahal siis, kui nende jumalakartliku poja mõrvas tema jumalakartmatu vend. See oli eriti ebaõiglane surm.

Mõtle Jeesusele: just nagu Aabeliga juhtus, mõrvasid õelad õige. Milline surm saanuks olla Kristuse omast ebaõiglasem? Milliseid muid paralleele võib veel leida Aabeli surma ja Kristuse ristisurma vahel? Kuidas aitab Aabeli surma laad meil aru saada sellest, miks on Jeesusel „surma ja surmavalla võtmed“ ning mida Jumal meile Temas pakub?

`Kui surma probleem oleks lahendamata, siis miks elaksime täiesti kasutut, mõttetut ja asjatut elu? Mida õpime siit selle kohta, kui tänulikud peaksime olema Jeesusele meie heaks tehtu eest?`