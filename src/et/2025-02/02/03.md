---
title: Jumala armastuse mõistmine
date: 07/04/2025
---

Päritud patune loomus tähendab osaliselt seda, et meie maailmataju on rikkunud meie enda kaldumine isekuse ja uhkuse poole. Näeme seda maailma oma piiratud vaatenurgast (otse loomulikult), mitte Jumala kõiketeadmise kaudu. Vist kõige enam on patune inimsugu moonutanud mõistet „armastus“. Popkultuur kipub propageerima arusaama armastusest kui millestki, mille keskmes on eneseteostus, mitte aga kaasinimesed. Selline enesekeskne lähenemine muudab meie jaoks raskeks mõistmise, kuidas Jumal seda teemat näeb.

Armastuse olemusest arusaamine on oluline võti Piibli prohvetikuulutuste mõistmiseks. Suure võitluse üheks põhiteemaks on Jumala iseloomu sisuline vääritimõistmine. Ellen G. White lõpetab ju raamatu „Suur võitlus“ sõnadega: „Terve universum on puhas. Läbi kogu loodu tuksub üks kooskõla ja rõõmu pulss. Temast, kes on loonud kõik, voogab elu, valgus ja rõõm läbi lõputu maailmaruumi. Kõige väiksemast aatomist kuni suurima maailmani kuulutab kõik – nii elus kui elutu oma varjamatus ilus ja täiuslikus õnnes: „Jumal on armastus!“ – „Suur võitlus“, orig lk 678.

`Loe 1Ms 22:1–13. Sõna „armastama“ esineb Piiblis esimest korda 1Ms 22:2. Mida õpime sellest loost Jumala armastuse olemuse kohta?`

Muide, peale selle, et leiame, millal armastust esimest korda Piiblis mainitakse, on kasulik leida sama mõiste esmamainimised teistes Piibli raamatutes – eelkõige evangeeliumides. Sõna „armastus“ või „armastama“ leidub eri evangeeliumides esimest korda Mt 3:17; Mk 1:11; Lk 3:22 ja Jh 3:16.

Sõna „armastus“ esmakordne mainimine avardab eriliselt silmaringi näiteks Johannese evangeeliumis (Jh 3:16): ilmselt viitab see altaril oleva Iisaki loole. Aabrahamil oli selline usk Jumalasse, et Teda usaldades otsustas Aabraham uskuda, et Jumal võib ta poja ellu äratada, isegi kui ta peaks Iisaki ohverdama (Hb 11:19). See oli ettetähendus Jumala armastusest inimsoo vastu. Jumal armastas meid nii, et Ta „andis oma ainsa Poja“ (vaata 1Ms 22.2, 12, 26) – ja äratas Ta siis üles. Sel moel avaldub armastus, ennastohverdav armastus, millega Jumal meid armastab.

`Kuidas osutada kaasinimestele natukenegi seesugust ennastohverdavat armastust, millega Jumal meid armastab? Miks ei pruugi selline armastus olla meist enamiku jaoks enesestmõistetav?`
