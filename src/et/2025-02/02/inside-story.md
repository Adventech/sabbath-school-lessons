---
title: Misjonilugu
date: 11/04/2025
---

#### Piima ime

_Loo on kirja pannud Andrew McChesney._

Kui ema turult koju tuli, ei olnud lehma õues.

Ema vaatas kogu õue üle. Lehma polnud. Ta teadis, et tema kaks lapsukest ootasid toas. Ta silmi valgusid pisarad. Kuidas suudab ta neile öelda, et nende ainus sissetulekuallikas – lehm – oli varastatud? Ilma lehmata nad surevad.

Ema otsustas, et ei räägi lastele sellest. Ta ei tahtnud, et nad ta pisaraid näeksid. Ta läks põõsaste vahele ja pahvatas Jumala ees kõik välja. Ta tuletas Jumalale meelde, et tema abikaasa, seitsmenda päeva adventistide pastor, oli hingamispäeva pidamise pärast vahistatud ja mõistetud kaheksaks aastaks sunnitööle kaugele nende kodust toonases Nõukogude Liidu lõunavabariigis Tadžikistanis. Ta tänas Jumalat varastatud lehma eest, kelle piima ta oli vahetanud külaturul jahu, kartulite, porgandite, sibulate, küüslaugu, tomatite ja kurkide vastu.

„Mis edasi?“ nuttis ta. „Kuidas mu lapsed ja mina elus püsime?“

Kui ta nuttis ja palvetas, langes pilk põõsastele ja ta märkas midagi, mis oli okstesse kinni jäänud. Ta vaatas lähemalt ja nägi, et see oli rahatäht, millel olev rahasumma oli suur. „Tänan Sind, Jumal!“ palvetas ta. „Oled saatnud raha uue lehma ostmiseks.“

Ema kuivatas pisarad ja läks tagasi turule, et uus lehm osta. Aga kõik müüjad tahtsid saada rohkem raha, kui ta põõsastest leidnud oli.

Lõpuks oli üks mees nõus hinda alandama.

„Annan sulle oma lehma selle raha eest, mis sul on,“ ütles ta.

See lehm oli turul kõige väiksem, kõige luisem.

Ema andis raha ja läks lehmaga koju.

„Jumal, see lehm on Sinu kätes,“ palvetas ta.

Kodus söötis ema lehma ja kaks last mängisid temaga. Toidu ja armastuse toel lehm muudkui kosus. Natukese aja pärast andis ta kaks korda nii palju piima, kui oli andnud varastatud lehm.

„Jumal hoidis meid elus sellel keerulisel ajal,“ ütles Ljubov Brunton, selle loo ema lapselaps.

Ta ütles, et piima ime tuletab võimsalt meelde, kuidas Jumal kaitseb Tema töö tegijaid ja hoolitseb nende eest, ükskõik, kus ja millal nad Teda teenivad. Aga lehma lugu ei lõppenud siinkohal. Ljubovi vanaema oli veel ühe ime tunnistajaks. Loe sellest järgmisel nädalal.

_Täname sind misjoniannetuste eest, mis toetavad evangeeliumi levimist kogu maailmas._