---
title: Toetav Mõte
date: 11/04/2025
---

Loe Ellen G. White’i raamatust „Apostlite teod“ peatükki „Ilmutus“, orig lk 578–581.

Paljud maailmareligioonid tegelevad lihtsalt ideedega. Neist eristub teravalt kristlik religioon, milles leiduvad ideed kinnituvad kindlalt ajalooliste sündmuste külge. Piibel jutustab sellest, kuidas Jumal suhtleb inimkonnaga ajaloo käigus, ja kui õpime tundma selliseid kokkupuuteid tuhandete aastate jooksul, saame palju teada Jumala iseloomu püsivusest.

Mõnikord kurdavad kristlased aga, et nad on väsinud sama asja kuulamisest. Vahel, kui meile iseloomulikku prohvetlikku sõnumit üldsusele kuulutatakse, mõtleme, et oleme seda juba kuulnud ja meil pole midagi uut teada saada.

Tõsiasi, et meie sõnum on muutumatu ja järjekindel, ei tähenda aga, et see oleks liiga lihtne ega pakuks mingeid väljakutseid. Hoopis vastupidi: kui õpid tundma meieni jõudnud teavet, mis on pärit piiritu Jumala mõtetest, avastad peagi, et sa ei jõua iial teemat ammendada.

Ellen G. White märgib, et üks põhjus, miks Ilmutusraamat kirjutati, oli kinnitada kristlik kogudus kõigiks aegadeks selle ajaloolise sõnumi külge. „Mõningaid [tollaseid] nooremaid töölisi… hakkasid sagelikorratud tõed ära tüütama. Soovides midagi uut ja üllatavat, püüdsid nad sisse tuua uusi õpetusi, aspekte, mis küll paljudele rohkem meeldisid, kuid polnud kooskõlas evangeeliumi põhimõtetega.“ – „Apostlite teod“, orig lk 580. Seega räägib Ilmutusraamat lisaks tulevikule ka minevikust ning on mõeldud meid hoidma meie ajaloolise usu juurte juures, et originaalsuse otsing ei saaks meid eksiteele viia.

**Küsimused aruteluks:**

`1. Pühakiri ei lakka kunagi andmast uut teavet ja uut arusaamist. Kuidas omavahel tasakaalustada soov midagi uut õppida ja vajadus püsida kindlalt paigal tõdedes, mis on meile juba antud?`

`2. Kuidas peaks kogudus reageerima prohvetikuulutuste uutele tõlgendustele? Kuigi teame, et on alati midagi veel õppida, siis kuidas teha vahet, kas uus valgus on hädavajalik või lihtsalt moeröögatus või lausa eksitus?`

`3. Teise maailmasõja ajal hüüatas Vaiksel ookeanil surmasuus olev madrus meedikule: „Ma olen vaeslaps. Kui ma suren, kes mind mäletab?“ Meedik vastas: „Mina pean sind alati meeles.“ Meediku sõnad võisid olla öeldud hea kavatsusega, aga varem või hiljem tuli temalgi surra ja koos temaga hääbus mälestus orvust madrusest. Kuidas aitab see lugu meil tajuda, kui tühine ja mõttetu on kogu meie elu juhul, kui surmal oleks öelda viimane sõna?`

---

  
Annetus >> Peakonverents/ Hope Channel [toeta.advent.ee](https://toeta.advent.ee/)  
  
Päikeseloojang 20.24