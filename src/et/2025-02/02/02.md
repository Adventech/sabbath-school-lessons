---
title: „Esmamainimise“ põhimõte
date: 06/04/2025
---

Akadeemilised programmid algavad valdavalt üldülevaatega (kannab sageli numbrit „101“); kursusega, kus tuuakse välja üldised ja peamised põhimõtted, mis panevad aluse edaspidistele õpingutele, kui õpilane sügavamalt teemasse kaevub. Samamoodi märkad Piiblit läbi lugedes kiiresti, et ka Jumalal on Moosese esimeses raamatus ülevaatlik kursus, kus Ta tutvustab mõtteid, mida üksipulgi uuritakse kogu Piibli ulatuses.

Ühesõnaga, kui mõnd mõistet või sümbolit Piiblis esimest korda mainitakse – eelkõige just Moosese esimese raamatu esimestes peatükkides –, siis avastad, et vastavast mõistest antakse üldine ülevaade, mis aitab aru saada, kuidas seda edaspidi kasutatakse.

Osa Piibli õppijad nimetab seda „esmamainimise“ seaduseks, ehkki õigem oleks kasutada seaduse asemel sõna „põhimõte“ (või „muster“), sest tegu ei ole kindlasti raudse reegliga, vaid sel on palju erandeid. Muster, mis näib esile tulevat nii Piibli uurimise puhul üldse kui ka Piibli prohvetikuulutuste uurimise puhul, on järgmine: Jumal annab oma lastele teavet aeglaselt, aja jooksul, alustades põhimõistest ja laiendades seda aastate või lausa sajandite jooksul mitu korda.

`Loe Js 40:7, 8; Ml 3:6 ja Hb 13:8. Milliseid põhimõtteid sa neist piiblisalmidest ammutad, mis aitavad sul prohvetikuulutust uurides leida õige kinnituspunkti?`

Suur osa tänapäeva maailmast räägib „tõe“ asemel „tõepärasusest“, sest eeldatakse, et „tõde“ on midagi vormitavat, mida saab ajapikku muuta. Mõningatel juhtudel kaheldakse lausa tõe kui sellise olemasolus.

Aga kui Jumal paneb maksma tõe, siis Tema ei muuda oma meelt. Niipea kui Jumal hakkab oma rahvale tõde õpetama, saame arvestada sellega, et kui samu piibellikke põhimõtteid või teemasid korratakse, ei muuda need oma tähendust, vaid tähendus saab hoopis selgemaks. Prohvetikuulutuste tundmaõppimiseks on seega mõistlik omandada hea arusaamine Moosese esimesest raamatust, kust leiad paljud põhimõisted, mida selgitatakse esimest korda. Seejärel võta need põhiteadmised endaga kaasa, kui uurid Piibli muid osi.

`Miks on väga tähtis, et me ei lubaks kellelgi või millelgi – ükskõik, kui ladus või loogiline see olla võiks – nõrgestada usku Piiblisse ja eksimatutesse tõdedesse, mida Piibel õpetab? Millistel märkamatutel viisidel võib selline nõrgestamine toimuda?`
