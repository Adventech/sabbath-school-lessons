---
title: Antakse, mida palud
date: 22/04/2025
---

Kui Iisrael algselt rajati, ei pidanud neil olema inimlikku valitsejat nagu teistel rahvastel. Aja möödudes aga Iisraeli usk vankus ja nad hakkasid igatsema seda, mis oli „rahvastel“, paganatel.

`Loe 1Sm 8:4–18. Mida sa arvad, miks pidasid rahvavanemad ahvatlevaks mõtet saada endale kuningas? Mismoodi langeme sarnaste kiusatuste saagiks?`

Tähtis on märkida, et kuninga nõudmine tähendas kõrvale lükata Jumala valitsus oma rahva üle. Kui rahvale alus pandi, vastutasid nad otse oma Looja ees ning nende sidet Temaga kujutas muuhulgas piltlikult ette pühamu ja sealne teenistus. Kuningat nõudes olid inimesed valmis tõmbama endale kaela samasugused kannatused, mis olid paganlike riikide elu-olu osaks: sõjaväeteenistus kuninga sõdades osalemiseks, võõrandamine, maksustamine ja muud hädad. Nad pidid avastama, et inimlikud võimukandjad kipuvad valitsema iseenda kasuks, mitte sama heasoovlikult nagu Jumal.

Samuti pidi uus ühiskonnakorraldus jääma püsima: Iisraelile antakse, mida nad küsivad, aga kui nad taipavad, et see tähendab allakäiku, ei saa nad enam sellest lahti. „Ja kui te siis kisendate oma kuninga pärast, kelle te enestele olete valinud, siis Issand ei vasta teile“ (1Sm 8:18).

Jumal tunneb oma rahva nõrkust; nii kuulutas Ta juba varem ette, et Iisrael hakkab nõudma inimest kuningaks. Nad nõudsidki ja väga suur osa Jumala rahva ajalugu on jutustus selle valiku tagajärgedest.

`Loe 5Ms 17:14–20. Pane tähele, et Jumal ei ütle: „Mina annan neile kuninga“, vaid hoopis, et Tema rahvas otsustab kuningat tahta. Jumal pani paika kaitsemeetmed, et hoida oma rahvast inimliku valitsuse mõningate pahede eest – ometi näitasid rahva ajalugu ja kuningad, et kaitsemeetmed jäeti sageli tähelepanuta.`

Tarvitseb üksnes vaadata Iisraeli ajalugu pärast seda, kui nad otsustasid kuninga saada, et näha, kui halvaks läksid olud kuningate käe all. Kuigi osa kuningaid olid paremad kui teised, käitusid ka „head“ kuningad valesti (mõtle Taavetile ja Batsebale). Paljudel juhtudel elas rahvas järgemööda mitme kuninga alluvuses, kes kõik tegid „kurja Issanda silmis“ (vaata 1Kn 11:6; 1Kn 15:26; 1Kn 16:30; 2Kn 3:2 jne).

`Tollal – ja ka tänapäeval – on kõikidele inimlikele valitsustele üldomane see, et patused valitsevad teiste patuste üle. Mis võib siis viltu minna?`
