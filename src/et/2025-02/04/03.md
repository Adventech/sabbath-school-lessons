---
title: Aabrahami kutsumine
date: 21/04/2025
---

Moosese esimese raamatu esimeses kümnes peatükis näeme mitme rahva sündi. Sõna, mida tavaliselt tõlgitakse „rahvad“, on _goyim_, millega saab osutada ka paganatele. 1Ms 10. peatükk räägib meile, et inimsugu jagunes maade, keelte, perekondade ja „rahvaste“ järgi (1Ms 10:5; vaata ka Ilm 14:6).

Peaaegu kohe pärast selle mõiste sissetoomist kutsub Jumal Aabrahami välja ühe seesuguse rahva hulgast, et erineda neist ja sellest, mida nemad esindavad.

`Loe 1Ms 12:1–9. Miks kutsus Jumal Aabrami (hiljem Aabraham) oma päritolumaalt välja?`

Jumalal oli kavas kasutada Aabrahami uue rahvusriigi rajamiseks, mis pidi silmatorkavalt erinema inimeste loodud kuningriikidest. Nende kuningaks ei pidanud olema keegi muu kui Jumal ise. See rahvas pidi näitama, mis juhtub siis, kui inimsugu pöördub tagasi oma Looja juurde. Iisrael rajati olema õnnistuseks „kõigile suguvõsadele maa peal“ (1Ms 12:3). Jumal valas neile valgust ja eesõigusi, mida maailm polnud ilmselt pärast veeuputust näinud.

`Loe 5Ms 4:5–9. Mida ütles Issand Aabrahami lastele, rahvale, kelles oli täitunud Jumala tõotus Aabrahamile?`

Tegemist ei olnud üksikisikuga, kes annab tunnistust oma kogukonnas; tegemist oli terve _rahvaga,_ kes pidid koostöös Jumalaga ja omavahel tooma esile Tema iseloomu aulisuse. Pane tähele sedagi, et neile öeldud sõnade kohaselt ei teinud neid eriliseks mitte üksnes Jumala antud „määrused ja seadlused“, vaid seadustest kinnipidamine. Selle peale pidid teised rahvad hakkama ütlema: „See suur rahvas on tõesti tark ja mõistlik rahvas!“ (5Ms 4:6). Rahvale antud tõed võisid olla kuitahes imelised, kuid kui inimesed nende kohaselt ei elanud ega olnud neile kuulekad, pidi rahvale õnnistuste asemel osaks saama needus ja elu asemel surm.

`Kuidas rakendub sama põhimõte – mitte lihtsalt tõdede teadmine, vaid neile kuuletumine – tänapäeval meie kui adventistide kohta?`