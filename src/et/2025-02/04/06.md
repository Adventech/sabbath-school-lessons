---
title: Paganatele valguseks
date: 24/04/2025
---

Peamiseks eesmärgiks, miks Jumal rajas Iisraeli rahvusriigi, oli muu maailma päästmine, mitte selle hukkamõistmine. Kindlasti tunneb enamik meist end hukkamõistetuna, kui satume vastuollu kellegi teise õige käitumisega. Samuti pidi juba üksnes Iisraeli olemasolu tõstma esile ümbritsevate rahvaste patu ja omakasupüüdlikkuse. Jumalaga kooskõlas elavad usklikud rõhutavad Tema õiglast iseloomu, mis juba iseenesest mõistab halva hukka. Ideaalis peaks „Jumala käske pidavate“ (Ilm 14:12) inimeste elu avalikult näitama Tema iseloomu.

Kui iisraellased oleksid toiminud nii, nagu nad pidid, ja teinud seda, mida neil teha kästi, oleksid rahvad tulnud nende juurde rahus ja püüdnud rohkem teada saada neist ning nende Jumalast. Kahjuks, nagu näitas Babüloonia vangipõlve minek, tulid rahvad hoopis sõjaga.

Jumala iseloomu ülimaks esiletoojaks oli mõistagi Jeesus – ainus inimene, kes on Jumala iseloomu täiuslikult esitanud. Aga Tema täiuslik eeskuju, mis kindlasti veenis südameid, oli mõeldud olema kutse (vaata Jh 3:16–21).

Iisraeli rahva rajamise ülim eesmärk oli samasugune, nagu oli Jumala eesmärk koguduse rajamisega: Ta igatseb kasutada oma rahvast patuste tõmbamiseks Kristuse juurde. Kolme ingli kuulutus, mida edastab Tema kogudus, on kutse, mis on suunatud „kõigile paganahõimudele ja suguharudele ja keeltele ja rahvastele“ (Ilm 14:6), mitte ainult vähestele valitutele. Ilm 18:1 kuulutab ette, et kogu maailm saab Kristuse tagasituleku eel valgustatud Jumala aust.

`Mida õpetavad järgnevad piiblitekstid meile Jumala kavatsusest oma rahva kohta selles maailmas? Kuidas rakendada neid põhimõtteid enda jaoks?`

`(a) 4Ms 14:17–21`

`(b) Js 42:6; Js 49:6; Js 60:3`

`(c) Ilm 18:1–4`

`Loe veel kord Ilm 18:1–4 üleskutset „minu rahvale“, see tähendab Jumala rahvale, tulla välja Paabelist. Kuidas see kunagi toimub? Teisisõnu, kuidas saab Jumal kasutada meid kui kogudust, kes ei ole Paabel, et kutsuda välja Jumala rahvas, kes veel on Paabelis?`