---
title: Rahvaste valitsejad
date: 23/04/2025
---

See, kuidas Jumal kohtles Iisraeli, pakub rikkalikku teavet selle kohta, kuidas Ta kohtleb Uue Testamendi kogudust. Tõepoolest näeme Iisraeli rahva kaudu teatud mõttes ette koguduse eksimusi. Ei saa väita, nagu olnuksid kristlased minevikus või oleksid praegu kuidagi paremad vana-aja Iisraelist, sest oleme väga vastuvõtlikud samadele ahvatlustele.

`Loe Mt 20:25–28. Millisesse eksitusse sattumise eest hoiatas Jeesus oma jüngreid kristliku koguduse tööle alust pannes?`

Iisrael küsis endale inimest kuningaks. See nõudmine viis rahva moraali allamäge. Kuningad muutusid järjest nurjatumaks, kuni Jumal lubas babüloonlastel viia Tema rahvas vangi, et nad seal oma kurssi muudaksid.

Midagi sarnast juhtus kristliku koguduse ajaloos. Ehkki nad ei tohtinud ennast üles ehitada paganliku rahva taoliselt, tundsid usklikud kergendust Konstantinuse võimule saamise ja kristlaseks kuulutamise üle: tagakiusamine oli nüüd läbi! See oli iseenesest õnnistus, aga siis võttis kogudus pähe keisri võimu oma huvides ära kasutada.

Neljandal sajandil puhkes kristlaste hulgas palju tõsiseid vaidlusi ning kui kogudus leidis, et ei suuda neid ise lahendada, lubati keisril sekkuda. Tasahilju tõusis üha enam esile Rooma piiskop, kes oli kord olnud vanempiiskop teiste võrdsete hulgas. Kogudus lubas riigil sekkuda usuasjadesse ja kui riik kord jala ukse vahele sai, läksid asjad halvast veel hullemaks.

Sarnaselt vana-aja Iisraeliga tulenevad kristliku ajaloo paljud tumedaimad peatükid otseselt sellest, et kogudus tegi maailmaga kokkuleppeid vastastikuse järeleandmise hinnaga. Iisrael hakkas ebajumalaid teenima ja tema kuningaid rikkus võimuiha – sinnamaani, et ebajumalatele ohverdati lapsi. Kogudus aga võttis tasahilju omaks paganate impeeriumi paljud abinõud ja menetlusviisid – sinnamaani, et paljud ustavad usklikud surid märtritena, kuna neid peeti ohuks kiriklikule-riiklikule institutsioonile.

`Mismoodi võivad samasugused ahvatlused sinu kultuuris ja ühiskonnas ohustada sinu usu ausameelsust?`