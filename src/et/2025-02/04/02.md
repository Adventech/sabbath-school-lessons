---
title: Nimrod ja Niineve
date: 20/04/2025
---

Eeden loodi inimsoo ideaalkoduks. Kui sinna sisenes patt, polnud Jumalal valikut. Tal tuli inimkond eraldada – vähemalt praeguseks ajaks – aiast ja elupuu juurest.

Väljaspool aeda pidid inimesed kõvasti töötama, et jätkuvalt elus püsida. Elu muutus karmimaks; me pidime toime tulema valuga ja hoidma end palgehigis elus (1Ms 3:16–19). Meie algsed esivanemad uskusid, et õiglane Kuningas rajab tee tagasi aeda, ning nad käisid ohverdamas Eedeni väravais, oodates ustavalt lunastust, mida Jumal pattulangenud maailmale kohe algusest peale pakkus.

„Eedeni aed jäi maa peale kauaks pärast seda, kui inimene oli sunnitud selle kaunist rüpest lahkuma… Siia tuli Aadam oma poegadega Jumalat kummardama. Siin tõotasid nad ikka ja jälle, et on kuulekad sellele käsule, millest üleastumine oli nad Eedenist välja saatnud. Kui ülekohus levis ning inimeste kurjus tingis veeuputuse, võttis käsi, mis oli Eedeni rajanud, selle maa pealt ära. Ent siis, kui Jumal loob „uue taeva ja uue maa“ (Ilm 21:1), antakse Eeden tagasi veel aulisemaks muudetuna, kui see oli alguses.“ – Ellen G. White, „Patriarhid ja prohvetid“, orig lk 62.

Teised inimesed püüdsid aga uutele probleemidele leida inimlikke „lahendusi“ ning näeme linnriikide sündi – katset tagada kergemat elu ja ehk ka püüdu taasluua kaotatud Eeden.

`Loe 1Ms 10:1–12. Just siin tutvustatakse Piiblis tervet hulka poliitilisi peaosalisi, mida võib ikka ja jälle leida kogu ülejäänud Piiblist. Nende seas on ka Niineve ja Paabel. Mida saame neist salmidest tuletada selle põhjal, mida teame nende linnade hilisema tähtsuse kohta?`

Nii mõnigi on lugenud Nimrodist ja järeldanud, et ta on tore kangelane, paganlikes mütoloogiates kirjeldatud kangelaste-vallutajate sarnane. Aga kui Piiblis öeldakse tema kohta „vägev mees maa peal“ ja „vägev kütt Issanda ees“ , siis ei ole see kompliment. Nimrod on omaenese hinnangul suurepärane ning ta on Issanda „ees“ selles mõttes, et ta trotsib Jumalat. Näeme neist piiblisalmidest Jumalale vastu hakkamise levikut. Niisugune vastuhakk on olemas seni, kuni igasugune vastuhakk lõpuks igaveseks kaotatakse.

`Miks on Jumalale vastu hakkamise patt palju peenem, kui me kohe taibata suudame? Kuidas kaitsta ennast selle väga inimliku iseloomujoone eest?`