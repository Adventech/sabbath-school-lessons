---
title: Misjonilugu
date: 25/04/2025
---

#### Vähetõenäoline koguduserajaja

_Loo on kirja pannud Andrew McChesney._

Kui Sunita abiellus, eeldas naise uus perekond, et ta hakkab kohe seitsmenda päeva adventistiks. Aasia kultuuris teeb abielunaine seda, mida abikaasa ütleb, seepärast mõtlesid nii abikaasa Manoj kui ka abikaasa vanemad, et Sunita võtab mehe usu iseenesestmõistetavalt omaks.

Aga Sunita ei teinud seda.

Kui äi ja ämm nägid, et naine kummardas ikka veel kivist ja puust kujusid, püüdsid nad talle oma parimal viisil Jeesusest rääkida. Kogu pere elas samas majas ja äi-ämm kutsusid Sunita perekonnapalvusele. Aga tema ei olnud huvitatud. Mitte keegi ei sundinud teda tulema ja ta hoidus neist kogunemistest eemale.

Möödus poolteist aastat ning Sunita ja Manoj kolisid oma linnakesest suurlinna. Nüüd püüdis Manoj pöörata naist tema kummardamistavadest ära. „Meie kui perekond ei usu kujude kummardamist,“ ütles mees. „See ei ole õige. Meil ei tuleks seda teha.“

Aga Sunita ei tundnud mingit muud eluviisi ja Manoj ei püüdnud sundida teda lõpetama. Aeg möödus ja Sunita sünnitas kaks poega. Siis jäi naine tõsiselt haigeks. „Läheme adventistide kirikusse,“ ütles Manoj. „Oled proovinud nii palju tablette ja kõike muud, aga miski ei aita. Läheme kas või korraks.“

Sunita ei näinud muud väljapääsu. Tal ei olnud lootust ja seepärast ta nõustus. Esimest korda elus astus ta adventkirikusse – tegelikult üldse mingisse kirikusse.

Sunita tundis ennast selles hoones väga hästi. Kuigi teenistust peeti inglise keeles ja tema sai vähe aru, tunnetas ta koguduseliikmete soojust, kui nad teda tervitasid. Järgmisel nädalal tuli Sunita taas ja palus pastoril lisada palvenimekirja, mida jumalateenistuse ajal koostati, ka tema nime. Pärast palvetamist hakkas Sunita ennast paremini tundma. Tema tervis paranes tasapisi ja lõpuks taastus ta täiesti.

Järgmised neli aastat käis Sunita regulaarselt kirikus. Kui sellesse kogudusse tuli abipastor, kes rääkis tema emakeelt, õppis Sunita tundma Piiblit ja ta ristiti. Sellest hetkest alates hakkas ta palvetama: „Luba mul Sind teenida.“

Möödus mõni aasta ja Sunita kutsuti Globaalmisjoni teerajajana kogudust rajama. Ta nõustus õnnelikult. Praegu juhib ta koguduse rajamist oma linna ühes vaesunud piirkonnas. Ta alustas koguduse rajamist niimoodi, et palvetas koos ühe inimesega. Kui ta palvetele vastati, kuulis teine inimene, kuidas sellest räägiti, ja tuli Sunita juurde paluma, et tema eest palvetataks. Viisteist inimest on ristitud. „Ma ei mõelnud iial, et jätan oma usu maha ja hakkan tundma õiget Jumalat,“ ütles Sunita enne, kui astus hingamispäeval koos Adventmisjoni töötajatega tema rajatavasse kogudusse. „Jumala tahtmine oli tuua mind välja ja Ta kasutab mind Tema auks.“