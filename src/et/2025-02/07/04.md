---
title: Otsekui põlevad söed
date: 13/05/2025
---

Keerubeid, kas siis elusolenditena (Hs 10:8) või neist tehtud kuldsete sümbolitena (2Ms 25:18), esineb kogu Vanas Testamendis. Sageli kirjutatakse, et nad seisavad otse Jumala trooni kõrval ja kiirgavad universumile Tema au. Keerubid on ka tikitud kõige pühama paiga ees olevale eesriidele (2Ms 26:1). Psalmide raamatus kujutatakse Jumala ülimat võimu loodu üle luuleliste sõnadega, nagu kannaksid keerubid Jumalat läbi õhu (Ps 18:11). Jumala korraldusel kaeti seaduselaegas kaanega, millel oli kaks kullast sepistatud keerubit, tiivad sirutatud üksteise poole (2Ms 25:18–20).

`Loe Hs 1:4–14. Mis on sarnane siin ning Js 6:1–6 ja Ilm 4:1–11 kujutatu vahel?`

Hesekieli silme ette tuuakse Jumala vägi muljetavaldaval kujul. Niisugune vaatepilt paneb hämmastama, eriti kitsikust arvestades, milles Jumala rahvas tol hetkel elas: valitud rahvas ei asunud tõotatud maal, vaid Babüloonias vangipõlves. Kui Hesekiel vaatleb tema silme ette toodud pilti, vaatab ta kõrgemale ja näeb kõige kohal Jumala trooni.

Pööra tähelepanu olulistele sarnasustele teiste nägemustega „troonist“. Elavatel olevustel, keda Hesekiel näeb, on samasugused näod nagu Johannese nägemuse elavatel olevustel: lõvi, kotkas, härg ja mees.

Hesekiel ei nimeta nelja näoga salapäraseid olevusi oma esialgses kirjelduses. Hiljem, teises vaatepildis troonisaalist (vaata Hs 10:1–21), kutsutakse neid aga „keerubiteks“, ning samuti leiame siit Jesaja nägemuses seeravitega seotud põlevad söed. Nende näod on samasugused nagu Johannese nägemuses nimetatud olevustel.

Iga kord, kui näeme Jumala trooni – kas siis mudelina lepingulaeka kujul, mille juures Jumal kohtus Moosesega (2Ms 25:22), või prohvetite hingetuksvõtvates nägemustes – on keerubid _alati_ kohal. Nad on väga lähedalt seotud Jumala trooniga. Kõik Jumala loodud olevused olid mõeldud peegeldama Tema au – olgu siis jutt Tema näo järgi tehtud inimsoost või ingellikest olevustest, kes seisavad oma postil kohe Tema aulise trooni kõrval.

`Püha, püha, püha on Issand Jumal Kõigeväeline. Kuidas kannatad sina välja võrdluse Hesekieli silme ette toodud pühadusega? Mida räägib sinu vastus sulle vajadusest evangeeliumi järele?`