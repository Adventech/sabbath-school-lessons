---
title: Kaks keerubit
date: 12/05/2025
---

Niipea, kui meie esimesed vanemad Eedeni aiast välja saadeti, rääkis Jumal Messia tuleku lootusest (1Ms 3:15). Siis seadis Ta Eedeni väravasse võimsa sümboli: kaks keerubit, kelle vahel veikles särav tuli. Meil ei tohiks meelest kaduda, et see vaatepilt tuletab väga selgelt meelde seaduselaegast, Jumala trooni võrdkuju (2Ms 25:18).

`Loe 1Ms 3:21–24. Millise töö need keerubid said ja miks?`

Päris kindlasti anti keerubitele kohustus tõkestada patustele tee elupuu juurde (1Ms 3:22), kuid nad sümboliseerisid ka lootust, tõotust, et ühel päeval jõuavad inimesed taas paradiisi. „Eedeni aed jäi maa peale kauaks pärast seda, kui inimene oli sunnitud selle kaunist rüpest lahkuma. Inimesed võisid veel pika aja jooksul vaadelda patuta aja kodu, kuid selle sissepääsu juures valvasid inglid. Keerubitest valvatud paradiisi väravas ilmnes jumalik au. Siia tuli Aadam oma poegadega Jumalat kummardama. Siin tõotasid nad ikka ja jälle, et on kuulekad sellele käsule, millest üleastumine oli nad Eedenist välja saatnud… Ent siis, kui Jumal loob „uue taeva ja uue maa“, antakse Eeden tagasi veel aulisemaks muudetuna, kui see oli alguses.“ – Ellen G. White, „Patriarhid ja prohvetid“, orig lk 62.

1Ms 3:24 sõnastus on samuti huvitav: Piibel märgib, et Jumal „pani“ keerubid Eedenist ida poole, ning heebreakeelne sõna, mida siin algselt kasutati, on šakan. Sama sõnatüve kasutatakse püha „elamu“, kogudusetelgi kohta (vaata 2Ms 25:9; 4Ms 3:26), kus Jumal viibis oma rahva juures. Kuigi Jumala kohalolu väljendatakse tavaliselt sõnaga Šekina, mida Piiblis ei esine, pärineb seegi samast tüvest sõnaga, mida sageli tõlgitakse kui „kogudusetelk“. Otsetõlge tegusõnast šakan kõlaks nii: „Jumal _kogudusetelkis_ keerubid Eedeni aiast ida poole.“

Piiblis on keerubid seotud Jumala ligioluga (vaata 1Aj 13:6; Ps 80:2 ja Js 37:16), eelkõige Tema trooniga, kus kuulutatakse Tema nime. Meil ei peaks jääma märkamata, et 24 vanemat, kes on Jumala trooni ümber (Ilm 4. ja 5. ptk), laulavad Talle kiitust ja teatavad, et Tal on õigus valitseda, sest Tema on loonud kõik (Ilm 4:11). See aitab meil mõista troonisaalis toimuvat ja meie kui andestuse saanud patuste osa oma Meistriga suhtlemisel.