---
title: Misjonilugu
date: 16/05/2025
---

#### 3. osa: Enesetapukatse

_Loo on kirjutanud Andrew McChesney._

Diana abikaasa vihastas, kui kolm naist käisid järjepanu nende kodus, et usuraamatuid uurida. Pulmapäeval oli ta Dianale öelnud: „Ära püüa kunagi mind kirikusse viia.“ Nüüd oli ta vastu kolme naise tulekule ja viskas välja raamatud, mida nad Dianale andsid.

Naised kutsusid Dianat oma kirikus toimuvatele õhtustele kokkusaamistele, aga Diana töötas õhtuti Pizza Tares, et ots otsaga kokku tulla. Üks naine julgustas teda tungivalt hoopis ajalehetoimetuses tööle asuma, et ta saaks kokkusaamistele tulla.

Kui Diana edasi õppis, sai ta aru, et naised uskusid, nagu oleks Jeesus loodud olevus, mitte igavene. Nende kirjandust lugedes nägi ta, et see Jeesus ei sobinud kokku Jeesusega, kellest ta oli tüdrukuna Piiblist lugenud.

Siis lahutasid Diana ja ta abikaasa oma abielu ning Diana kolis koos kolme pojaga Santa Fe linna New Mexicos. Ilma lastetoetuse, sõprade ja pereliikmeteta töötas ta täiskohaga, et maksta arved ning hoolitseda 1-, 3- ja 5-aastase poja eest. Ta sattus vägivaldsesse suhtesse ja hakkas taas mõtlema enesetapule. Ühel päeval, kui Diana oli oma pojad päevahoidu ja kooli viinud, läks ta relvaärisse ja ostis tulirelva. Ta teadis mereväe ajast, kuidas seda kasutada.

Oma kodus diivanil istudes laadis ta relva salve, tõmbas kuke vinna ja surus relva endale vastu rinda. Üks liigagi tuttav süüdistav hääl helises ta peas. „Sa oled kohutav inimene,“ ütles hääl. „Sa oled kohutav ema.“ Diana haaras päästikust tugevasti kinni. Ta tundis, kuidas süda peas klopib. Siis sekkus teine rahustav hääl. „Mis saab su lastest?“ küsis see. Enne, kui Diana suutis vastata, pani süüdistav hääl vastu: „Neil on ilma sinuta parem.“

„Nad vajavad sind,“ anus rahustav hääl.

Diana mõtles sellele, kuidas tema surm lapsi mõjutab. Ta vihastas. Ta oli välja mõelnud plaani, kuidas oma valu lõpetada, aga nüüd ei suutnud ta seda teoks teha. „Ma ei jaksa enam! Kõik on liiga raske!“ kisendas ta.

„Sul ei olegi vaja,“ ütles rahustav hääl. „Mina teen kõik sinu eest.“

Nende sõnade juures pani Diana relva ära, langes põrandale ja nuttis, kuni ta ei suutnud enam nutta. Siis helistas ta usaldusväärsele kaastöötajale. Koos sõitsid nad kõrbesse ja lasksid relva tühjaks. Hiljem, kui Diana püüdis relva tagasi anda, keeldus relvaäri omanik seda vastu võtmast, öeldes: „Seda on kasutatud.“

„Aga teil tuleb see tagasi võtta,“ nõudis Diana, selgitades, et talle oli antud puudulik tšekk. Omanik võttis tõrksalt relva tagasi ega teatanud sellest politseid. Diana uskus, et ta tajus, mis oli toimunud.

_See misjonilugu on pilguheit Jumala imelisele tegutsemisele Diana Fishi elus. Diana on seitsmenda päeva adventistide hallatava Holbrooki Indiaanlaste Kooli arendusjuht USAs. Sellele koolile läks 2021. aasta kolmeteistkümnenda hingamispäeva annetus._
