---
title: Siin ma olen, läkita mind!
date: 11/05/2025
---

Mitu aastat tagasi otsustas üks kogudus remontida käestläinud keldrikorruse ja teha sellest uus osaduse saal. Ühe esimese asjana paigaldasid nad uued valgustid, sest uskusid, et nii näeb ruum ilusam välja. Kui valgustid olid paigaldatud, nägi ruum veel _hullem_ välja, sest heledas valguses tulid praod rohkem esile.

Jesaja jalustrabav nägemus Jumala troonist tegi ta valusalt teadlikuks oma puudulikkusest. „Häda mulle,“ halises ta, „sest ma olen kadunud! Sellepärast et ma olen roojane mees huultelt ja elan roojaste huultega rahva keskel; sellepärast et mu silmad on näinud kuningat, vägede Issandat“ (Js 6:5). Meie tunneksime sama, kui meid viidaks järsku Issanda ette. See valgus on nii kirgas, et võtab meilt kõik vabandused. Jumala juures tajume, et oleme kadunud. Jesaja pidi saama oma elu suurima üllatuse osaliseks.

`Loe Js 6:6–8. Jesaja teadis, et patt tähendab seda, et meiega on „lõpp“. Patu palk on surm. Aga selle asemel, et meid patu tagajärgedesse jätta, tõmbab armas Jumal meid enda ligi. Mis sellisele kokkusaamisele järgnes ja miks on see tähtis?`

Jesaja puhastati patust, kui seerav võttis altarilt söe ja puudutas sellega tema suud. Ilmselt oli tegemist suitsutusohvri altariga, kuhu toodi Jumala rahva palved ja tehti eestpalveid (vaata Ilm 8:3, 4). Jesaja patud anti andeks ja nüüd peeti teda sobivaks seisma Jumala ees. Ning, veel enam, talle anti kohustus esindada Jumalat maailmas.

On huvitav, et sõna „seerav“ tähendab „põlev olend“. Pane tähele, et Jeesus kirjeldas Ristija Johannese tegevust Jh 5:35 nii: „Johannes oli lamp, mis põles ja paistis, teie aga tahtsite üürikest aega ilutseda tema valguses.“ Johanneski oli armu ja lunastamist vajav patune, kuid tema tegevus suunas inimesi Ainsa juurde, kes saab armu anda ja lunastada.

Jeesus oli Isa au täiuslik esindaja – ja Jumal saatis prohveti, patuse, kes täitis samalaadset ülesannet nagu taevane seerav.

`Alles pärast seda, kui Jesaja teadis, et tema patt sai lepitatud, ütles ta: „Siin ma olen, läkita mind.“ Kuidas saab igaüks meist, kui Jeesuse veri meie patud lepitab, vastata samamoodi nagu Jesaja?`