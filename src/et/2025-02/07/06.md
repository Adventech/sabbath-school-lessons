---
title: Lutsiferi langemine
date: 15/05/2025
---

On raske mõista, et Lutsifer oli kord kattev keerub, kõrgel kohal otse Jumala trooni kõrval. Kindlasti aitas tema olemasolu ilmutada universumile Jumala au. Siis aga hakkas ta mõtlema omaenda, mitte Looja aule; või, veel täpsemalt öeldes, hakkas ta ette kujutama, et talle ei antud _temale_ kuuluvat austust.

`Loe Hs 28:11–17 ja Js 14:12–14. Mis viis Lutsiferi allakäiguni? Võrdle neid piiblitekste Ilm 14:1–12ga. Millised mõtted Lutsiferi langemisest ja inimkonna kõrgest kohast Kristuses aitavad sul aru saada sellest, mis toimub Ilm 14. peatükis?`

Märkad, et Lutsifer kõrvaldati pühalt mäelt, lunastatud aga seisavad koos Jumala Tallega Siioni mäel. Lutsifer öeldi olevat Eedenis. Inimsugugi oli kord seal, aga erinevalt Saatana saatusest antakse inimestele Kristuse kaudu paradiis tagasi. (Vaata Ilm 22:1–3.)

Selles kontekstis on väga kõnekas üks Ellen G. White’i tsitaat: „Taevas võidutseb, sest Saatana ja tema inglite langemise tõttu taevasse jäänud tühjad kohad täituvad kord Issanda lunastatutega.“ – „The Advent Review and Sabbath Herald“, 29. mai 1900.

Lunastatud on seal, taevas, üksnes evangeeliumi tõttu. Tõtt-öelda näeme Ilm 4. ja 5. ptk troonisaalis kujukal viisil evangeeliumi ja lunastamise teemat. Näiteks hüüavad inglid: „Sina oled väärt võtma raamatu ning avama selle pitserid, sest sina olid tapetud ning sina oled ostnud Jumalale oma verega inimesi kõigist suguharudest ja keeltest ja rahvastest ja paganahõimudest“ (Ilm 5:9). Milline pilt evangeeliumist, Jeesuse surmast inimeste lunastamiseks!

Märkad sedagi, et siinsest sõnastusest kumab läbi esimese ingli sõnum. See on kutse meile jutlustada „igavest evangeeliumi neile, kes elavad ilmamaal – kõigile paganahõimudele ja suguharudele ja keeltele ja rahvastele“ (Ilm 14:6). Väga võimas kirjeldus Kristuse täiuslikust teost maailma heaks. Ilmamaal, kogu ajaloos, ei ole inimest, kelle eest Kristus ei oleks surnud. Inimestel on vaja vaid Teda tunda ja langetada otsus Ta vastu võtta.

`Milline osa on kanda meil kui kogudusel ja üksikisikutel, et inimesed saaksid teada, mida on Kristus nende heaks teinud?`
