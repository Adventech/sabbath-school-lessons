---
title: Räägi jälle prohvetlikult
date: 01/05/2025
---

Ülejäänute kogudus sündis Uues Maailmas, just seal, kuhu usuvabaduse otsijad seitsmeteistkümnendal ja kaheksateistkümnendal sajandil olid põgenenud. Võttes arvesse pikaaegseid usulisi ja poliitilisi takistusi, mis igal pool valitsesid, on kaheldav, et selle liikumise käivitamine oleks olnud sama kiire või võimas mõnes teises kohas peale uue maa, millest said Ameerika Ühendriigid.

`Loe Ilm 10:1–11, kus kirjeldatakse eelmainitud liikumise sündi. Vaata mõningaid üksikasju, mida oleme uurinud, näiteks „rahvaid“, maad ja merd. Olles sobival määral ettevaatlik, et mitte lugeda teksti liiga palju: mida on selle kirjapaneku abil võimalik taibata?`

Ingel hüüab valju häälega, kõvemini kui Ilm 14. ptk kolm inglit ja Ilm 18. ptk ingel. Tegemist on pakilise ajahetkega, kui pannakse alus ülejäänute koguduse tööle „rahvaste ja paganate ja keelte ja paljude kuningate“ heaks (Ilm 10:11).

Inglil on käes „raamatuke“ (1968. a tõlge) – tõenäoliselt Taanieli raamat (vaata Tn 12:4) –, mis avati paljude põlvkondade jaoks esimest korda. Inglil oli üks jalg mere ja teine jalg maa peal. See võib viidata mõttele, et sõnum kandub üle maakera, nii Vanasse kui ka Uude Maailma. Samuti viitab see arvatavasti mõttele, et sõnum on _kõikide_ rahvaste jaoks: neile, kes elavad maal, ja neile, kes elavad „paganate“ meres.

Lõpuks ometi saab maailm valgustatud Jumala aust ning Ilm 14. peatüki viimane sõnum kandub _igaüheni_. Nagu Iisraeli puhul, nii oleme ka kogudusena volitatud kuulutama evangeeliumi „kogu ilmamaale, tunnistuseks kõigile rahvastele, ja siis tuleb lõpp“ (Mt 24:14).

Jumal viib inimkonna ajaloo suure lõpptulemuse poole: inimeste loodud impeeriumid lõppevad ja Kristus asub alatiseks troonile. Loe Tn 2:34, 35, 44, 45. Piibel teeb ilma igasuguse kahemõttelisuseta täiesti selgeks, et kõik maised kuningriigid kaotatakse, neist ja nende koledaist pärandeist ei jää jälgegi, ning asemele tuleb Jumala igavene riik, kus enam iial ei kerki esile patt, kannatused, haigused, kurjus ega surm.

`Vaata, kui täpselt ennustasid Tn 2. ja 7. peatüki prohvetikuulutused kõikide nende maapealsete impeeriumide tõusu ja langust. Kui mõtled, millal Taanieli raamat kirjutati, on tegu hämmastava täpsusega. Miks peaks see aitama meil usaldada Jumala tõotust viimasest ja igavesest kuningriigist – Tema omast?`
