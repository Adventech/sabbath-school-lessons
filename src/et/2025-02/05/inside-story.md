---
title: Misjonilugu
date: 02/05/2025
---

#### 1. osa: tüdruku usk

_Loo on kirja pannud Andrew McChesney._

Diana hakkas 12aastaselt alkoholi jooma, marihuaanat suitsetama ja valju rokkmuusikat kuulama. Pidutsedes aga pöördusid ta mõtted Jumalale.

Diana varases lapsepõlves ei olnud Jumalal olulist kohta. Tüdruku isa viibis mereväelasena palju aega merel ning nende perekond, nagu paljud sõjaväelaste perekonnad, kolis iga kahe-kolme aasta järel. Kui Diana ja ta õde olid päris väikesed ning elasid Floridas, viis ema neid mõnel harval korral pühapäeviti kirikusse.

Dianal oli kümneaastasena võimalus osaleda vaheaja piiblikoolis, kui nad elasid Virginia osariigis Norfolkis. Baptistide koguduse buss sõitis sealkandis ringi ja korjas tema ning ta vanema õe peale. Ta õppis pähe Jh 3:16 ja Piibli raamatute nimed. Ta sai kuulda misjonäride elust ja Jumala Sõna pühast muutumatusest. Ta otsustas ristimisele minna. Koguduses rajati tema vaimulik vundament. Väljaspool kirikut oli teine lugu. Dianat ahistati ja see trauma avaldas talle mõju mitu aastat.

Nende perekond kolis uuesti, kui Diana oli 12aastane; sel korral Albuquerquesse New Mexicos. Paljud lapsed tema naabruses tarvitasid alkoholi ja uimasteid ning Diana seltsis nendega.

Neljateistaastaselt kolis Diana koos oma pereliikmetega Colorado osariiki Monte Vistasse. Oma uute sõpradega marihuaanat suitsetades rääkis ta mõnikord Jumalast. Kui ta oli 16aastane, nõuti mitmelt ta sõbralt usuõpetuse tundides käimist. Kuna Diana tahtis olla koos sõpradega, võttis temagi neist tundidest osa. Ühes tunnis teatas preester, et nende kiriku autoriteet on kõrgem Jumala Sõna autoriteedist, kuna kirik on muutnud Jumala teenimise päeva Piibli seitsmendalt päevalt, laupäevalt, nädala esimesele päevale, pühapäevale.

Diana oli rabatud ja mures. Ta mäletas end õppinud olevat, et Jumala Sõna ei tohi muuta. Ta arutles: „Miks inimesed teenivad Jumalat nädala esimesel päeval, kuigi Piibel ütleb selgesti, et selleks on seitsmes päev?“ Diana otsustas lõpetada usuõpetuse tundides käimise, aga kirikusse ka ei läinud. Ta jõi, tarbis uimasteid ja kuulas valju rokkmuusikat edasi. Ajapikku sai nendest tema eneseteadlikkus, tema elu, tema religioon.

_See misjonilugu on pilguheit Jumala imelisele tegutsemisele Diana Fishi elus. Diana on seitsmenda päeva adventistide hallatava Holbrooki Indiaanlaste Kooli arendusjuht USAs. Sellele koolile läks 2021. aasta kolmeteistkümnenda hingamispäeva annetus. Täname sind, et toetad evangeeliumi levitamist praeguse veerandaasta 28. juunil kogutava kolmeteistkümnenda hingamispäeva annetuse abil. Dianast saad edasi lugeda järgmisel nädalal._
