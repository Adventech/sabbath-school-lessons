---
title: Taanieli raamatu 7. peatükk
date: 29/04/2025
---

Taanieli raamatu 2. peatüki unenäo sai esmalt Babüloonia kuningas. Taanieli raamatu 7. peatüki nägemuse sai aga heebrea prohvet, Jumala lepingurahva liige.

Taanielile näidatakse samu sündmusi, mida Nebukadnetsarile, aga erinevast vaatenurgast. Kuju asemel näeb ta teineteisele järgnevaid rahvaid, mis kerkisid esile merest vett keerutanud tuule tulemusel. Need rahvad tülitsesid pidevalt, mistõttu võim järjest vahetus. Sellised piiblisalmid nagu Ps 65:6–9; Js 17:12, 13 ja Jr 46:7, 8 kirjeldavad rahvaste rahutust samuti tulvavee ja lainete kujundi kaudu.

Selle vastandina oli tõotatud maa vähemalt teatud aja jooksul rahu ja julgeoleku saareke paganlike riikide meres – püha rahvas, mis oli rajatud Jumala valitsuse kõikumatule alusele, vastupidi neid ümbritsevate rahvaste ohjeldamatusele.

`Loe Tn 7:1–3. Selles vaatepildis on palju liikumist. Mida saame õppida neist kujundeist, näiteks esimesena merest tõusvast metsalisest?`

Taaniel vaatab kaldalt paganate sõjakäikude kaost, kui järsku hakkavad maale – tema pinnale – _välja astuma_ metsloomad! Paganate probleemidest on nüüd saanud tema rahva probleemid. Tema rahvas on valinud elada _nagu_ paganad ja nüüd nad elavad koos paganatega (ja nende valitsemise all). Babüloonia ülemvõimust alates ei saanud Jumala lepingurahvas enam kunagi rõõmu tunda täielikust või pikaaegsest iseseisvusest.

Jumala rahva iseseisvuse kaotus kestab ikka veel tänapäeval, kuni aegade lõpuni, mil Kristus taastab lõplikult Temale õigusega kuuluva koha meie Kuningana. Uue Testamendi ajal kannatas Jumala rahvas jätkuvalt Rooma impeeriumi käe all ja hiljem paganliku Rooma järeltulija, väikese sarve, tagakiusamise tõttu.

Kuigi ajaloos on osa rahvaid olnud paremad kui teised ning osa ajajärke rahulikumad kui teised, on valdav osa riikide, rahvaste ja impeeriumide ajaloost olnud üks kurbmäng teise järel, ühe rõhuja alt teise alla sattumine. Ja sageli teevad seda kõike valitsejad, kes väidavad, et neil on oma rahva suhtes ainult parimad kavatsused. See erineb suuresti valitsemisest, mida Jumal oma rahva jaoks soovis, kui nad vaid selle valinuks.

`Kuidas aitab Rm 3:10–19 selgitada meie maailma? Kuidas näitab just 19. salm, kuivõrd meeleheitlikult vajame oma elus evangeeliumi?`
