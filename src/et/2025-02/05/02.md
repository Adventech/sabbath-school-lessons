---
title: Kõige esimene käsk
date: 27/04/2025
---

Eedeni aed oli klassiruum Jumala loodud esimestele inimestele; koht, kus nende side looduga sai anda neile ja nende järeltulijaile lõputult teadmisi Looja kohta. „Patuta inimpaar oli Jumala isaliku hoolitsuse all,“ märkis Ellen G. White, „kuid nad olid samas õpilased kõiketeadja Looja koolis… Nähtava universumi saladused – „ülima tarkuse imeteod“ (Ii 37:16) – pakkusid neile ääretult haaravat õppeainet.“ – „Patriarhid ja prohvetid“, orig lk 50, 51.

`Loe 1Ms 2:9–17. Milline oli esimene käsk, mille Jumal inimsoole andis, ja miks oli see väga tähtis?`

Esimest korda kasutatakse verbitüve _tswh_, „keelama/käskima“ 1Ms 2:16, 17, kui Jumal keelas inimestel süüa hea ja kurja tundmise puust. Kuidas saab mingeid teadmisi ära keelata? Kas siis polegi alati kasulik kogeda ja teada saada midagi uut?

Pühakirja kohaselt ei ole. Jumalal oli kavas oma rahvast põhjalikult harida, aga säästa neid samas pikaajalistest kannatustest, mida osa teadmisi oleksid põhjustanud – näiteks teadmised selle kohta, mis juhtuks, kui inimesed valiksid ise enda üle valitseda ega laseks Issandal ennast valitseda.

Mitu tuhat aastat hiljem, kui Iisrael nõudis endale kuningat, kirjeldas Issand sellise teo tagajärgi (nagu möödunud nädalal täheldasime) ning tegi oma rahvale teatavaks, et otsus astuda välja Tema otsese valitsemise alt kestab ajaloo lõpuni.

Sedamööda, kuidas Iisraeli kuningad muutusid järjest jumalakartmatumaks, muutus Jumala lepingurahvas üha ilmalikumaks ja eemaldus neile antud eesmärgist. Niisiis andis Jumal rahvale veelgi rohkem seda, mida nad tahtsid – inimese valitsemist.

Taanieli raamatu uurimine eelöeldu taustal võib olla väga valgustav. Vähe sellest, et raamatu nägemustes kujutatud impeeriumide loetelu on süüdistus „rahvaste“ – paganate – aadressil, näitab see ka Iisraeli läbikukkumisi, nende keeldumist järgida Jumala _mitswot’i_ (eeskirju). Algul Eedenis antud vabaduse asemel sai sajanditepikkusest rõhumisest uus klassiruum, kus õppimisvalmis südamega inimesed võisid tunnistada silmatorkavat erinevust selle maailma riikide ja Jumala riigi vahel.

`Mõtle, mis liiki teadmisi oleks meil ka praegu parem mitte omandada. Kuidas aitab see mõista, mis Eedenis ära keelati?`
