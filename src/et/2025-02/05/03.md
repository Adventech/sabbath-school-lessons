---
title: Taanieli raamatu 2. peatükk
date: 28/04/2025
---

Babüloonia vangipõlve ajal esitas Jumal meile prohvet Taanieli kaudu vägagi haaravad kirjeldused Tema rahva ja selle maailma kuningriikide vahelisest seosest. Tema rahvas ei olnud enam iseseisev riik; nüüd lõikasid nad oma valikute tagajärgi. (Ja ehk õppisid neist?)

`Loe Tn 2:31–35, mis toob ilmeka panoraamvaatena silme ette maailma ajaloo kuni selle lõppemiseni. Milliseid tähtsaid tõdesid saame teada sellest hämmastavast prohvetikuulutusest?`

Üheksateistkümnenda sajandi lõpul pakatas paljudes inimestes uus kindlustunne, et inimkond sammub edule. Näiteks oli Pariisi Maailmanäitus (1900) märkimisväärselt optimistlik tuleviku suhtes. Kindla peale lõpetavad arenev tehnoloogia ja teadus paljud inimkonna halvimad probleemid! Kui inimkond astus kahekümnendasse sajandisse, haaras paljusid mõtlejaid üpris suur optimism, et valgustusideaalid – näiteks inimlik täiuslikkus ja mõistuse jõud – juhatavad inimkonna jaoks sisse uue imelise ajastu.

Esimene maailmasõda aga hajutas kiiresti sellised unelmad ning kahekümnenda sajandi lõpuks olime sõdades kaotanud rohkem kui 200 miljonit inimest. Võime tehnoloogilises mõttes edasi liikuda, aga kindlasti mitte moraalses mõttes. Dr Martin Luther King Jr sõnade kohaselt on meil juhitavad raketid, aga eksiteel inimesed. Ja see on väga hirmutav kooslus.

Paljud prohvetikuulutusi tundma õppivad inimesed on märganud, et metallide väärtus, millest on tehtud Tn 2. peatüki kuju, kahaneb ülevalt allapoole minnes: kullale järgneb vähem väärtuslik hõbe, hõbedale vähem väärtuslik vask ja vasele raud, kuni lõpuks on järel ainult raud ja savi.

Charles Darwin, Karl Marx ja teised üheksateistkümnenda sajandi mõtlejad püüdsid meid veenda, et inimkond liigub ülespoole – me ju areneme bioloogilises ja ühiskondlikus mõttes. Teatud mõttes on inimkonna elu-olu paranenud (vähemalt füüsilisel tasandil). Samas, kes meist ootaks selle maailma tulevikku, uskudes optimistlikult, et praeguste juhtimis- ja valitsemisviiside juures saabub rahu, turvatunne ja õitseng?

`Jeesus hoiatas: „Te kuulete sõdadest ja sõjasõnumeid… Sest rahvas tõuseb rahva vastu ja kuningriik kuningriigi vastu ja on näljahädasid ja paiguti on maavärinaid“ (Mt 24:6, 7). Kuidas saada nende hoiatuste juures lohutust teadmisest, et meid on hoiatatud?`