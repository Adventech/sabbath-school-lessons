---
title: Maa ja mere vahel
date: 30/04/2025
---

Piiblis, eelkõige prohvetikuulutustes, on maa ja meri väga kõnekad kujundid. Mõtle Piibli prohvetikuulutustes olevatele _maa_ ja _mere sümbolitele, mis vastanduvad teravalt üksteisele_.

„Kui maad ja merd sümboolses mõttes vastandatakse, kujutab _maa_ tihtilugu korrastatud maailmakorraldust või ka Iisraelimaad, samas kui _meri_ osutab paganlikele rahvastele, kes ähvardavad seda nii, nagu meri ähvardab maad.“ – Beatrice S. Neall, „Sealed Saints and the Tribulation“, koguteoses „Symposium on Revelation“, 1. raamat, toimetanud Frank B. Holbrook, (Silver Spring, MD: Biblical Research Institute, General Conference of Seventh-day Adventists, 1992), lk 260.

Sellise mõttekäigu järgi on _maa_ rahulik paik, mis on rajatud Jumala valitsusele, aga _meri_ kujutab inimese uhkusele rajatud rahvaste muutlikku mäslemist.

`Loe äsjase mõttekäigu taustal Ilm 12:15, 16 ja Ilm 13:1, 11. Pööra tähelepanu vee ja maa vastandamisele. Kuidas neid kasutatakse ja mida saame neist teada prohvetikuulutuste mõistmise kohta?`

Märkad, et lohe kasutab _vett_, kiusamaks taga naist (kogudust). Nagu näinud oleme, sümboliseerib vesi prohvetikuulutustes sageli maiseid valitsusi ning nendega tihti kaasnevat mäslemist ja kaost. Niisiis näeme, kuidas Saatan suutis kasutada rahvamasse, keda ärgitasid nende juhid, ja kiusata taga Jumala rahvast suure osa kestel koguduse ajaloost.

Seitsmenda päeva adventistid on mõistnud sedagi, et Ilm 12:16 viitab tagakiusatud usklike väljarändamisele Uude Maailma. Kui meie arusaam _maast_ ja _merest_ on õige, siis mida räägib see vabariigi asutamise kohta Ameerikas?

Kas seda saab pidada samasuguseks „maaks“ nagu oli „tõotatud maa“ – Jumala rahva jaoks mõeldud paik? Võib see olla põhjus, miks maast tõusnud metsaline nägi esialgu välja tallesarnane? Kuigi Ameerika ei ole kunagi olnud „Uus Iisrael“, nagu mõned selle esimesed asustajad tavatsesid seda nimetada, on see pikka aega olnud miljonitele maailmas usu pärast rõhututele usulise vabaduse maa.

Kahjuks hakkab see tallesarnane metsaline ühel päeval rääkima „nagu lohe“ (Ilm 13:11). Ameerika Ühendriigid, usuvabaduse pärast tagakiusatute pikaaegne majakas, muutub juhtivaks usuliseks tagakiusajaks! Veelkordne näide sellest, mis juhtub, kui inimkond valib ennast ise valitseda, selle asemel et lasta Jumalal valitseda.