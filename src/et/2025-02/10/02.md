---
title: Talle viha
date: 01/06/2025
---

`Loe Ilm 6:12–17. Mõtiskle nende inimeste reaktsiooni üksikasjade üle, kes näevad viimaste päevade sündmusi järsku toimumas. Mida märkad nende käitumise juures?`

Huvitav on märkida, et hukkujad ei hüüa: „Mis see on?“ või „Kes selle taga on?“ Näib, et nad _teavad_, mis toimub. Nad viitavad Jeesusele kui Tallele, mis nõuab Kristuse loo mingisugustki tundmist. Nad näivad olevat teadlikud ka sellest, et „suur vihapäev on tulnud“ ning et nad on sattunud lootusetusse olukorda: „Kes suudab jääda seisma?“

Enne lõppu viiakse evangeelium iga ilmamaal elava rahvani (Mt 24:14) ning kolme ingli sõnumit kuulutatakse kogu planeedil. Ja ikkagi on inimesi, keda need sündmused tabavad ootamatult – mitte teabe puudumise tõttu, vaid sellepärast, et nad keeldusid uskumast ja kuuletumast. See on põhjus, miks need inimesed viimseil päevil eksivad.

`Loe Mt 24:36–44. Milliseid õppetunde peaksime Jeesuse sõnade kohaselt saama Noa loost?`

Jeesus juhib tähelepanu veeuputusele, hoiatamaks meid, et Tema teine tulek on paljudele samasugune üllatus. Tema teine tulek – samuti nagu veeuputuski – ei üllata maailma teabe puudumise tõttu. Noa kuulutas 120 aastat maailmale, kes keeldus uskumast. Neile räägiti, mis hakkab toimuma. Nad lihtsalt ei uskunud.

Samal ajal kinnitavad paljud inimesed endale, et pika aja möödumine tähendab, et prohvetikuulutused on valed. Veeuputuse loo taustal kirjutas Peetrus, et „viimseil päevil tuleb pilkesõnadega pilkajaid, kes käivad iseenese himude järgi ja ütlevad: „Kus on tema tulemise tõotus? Sest pärast seda, kui isad on läinud magama, on jäänud kõik nõnda nagu loomise algusest peale““ (2Pt 3:3, 4). Iga mööduva aastaga see tunne aina süveneb.

`Inimese isiklikku kogemust silmas pidades on Jeesuse teine tulek (või mõnel juhul kolmas tulek) alati vaid järgmine hetk pärast surma, ja me kõik teame, kui kiiresti elu möödub. Kuidas aitab selline vaade tulla meil toime „viivitusega“?`
