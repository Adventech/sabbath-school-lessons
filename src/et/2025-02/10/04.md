---
title: Soodoma ja Gomorra lugu
date: 03/06/2025
---

Vanas Testamendis on veel üks tähtis lugu, millele Peetrus otse viitab, kui räägib lõpuaja sündmustest: Soodoma ja Gomorra hävitamine. Tasandikulinnad olid kurjuse poolest muutunud legendaarseks ja need said esimesteks näideteks inimasundustest, mille hävitas tuli taevast.

`Loe 2Pt 2:4–11; Jd 5–8 ja Hs 16:46–50 ning pööra tähelepanu igale üksikasjale. Millised olid moraalsed olud, mille tõttu need linnad hävitati, ja missugused paralleelid on neil tänapäevaga?`

Hoiatus, mis esitatakse selle planeedi viimastel päevadel elavale rahvale jutustuse kaudu Soodomast ja Gomorrast, on arusaadav: lõpuks hävitatakse jumalakartmatud samuti tulega, nagu Ilm 20. peatükis selgesti kirjeldatakse. Patt on erakordselt petlik, kuna see pimestab meid oma südame olukorra suhtes ja varjab meie üleastumised enda heakskiitmise kattega, samas kui kaasinimestesse tunginud pahelisus hakkab meile silma. Samas peatükis, kus Jumal rääkis sellest, kui suure armastusega Ta oma rahva üle kallas, peab Ta rahvast ka hoiatama, et kuigi patud polnud needsamad (Hs 16:47), olid inimesed tegelikult pahelisemad kui Soodom.

Iisrael oli „hooranud“ (Hs 16:41), vaimulikus mõttes abielu rikkunud. Kujuta ette Jumala rahva üllatust, kui nad kuulsid, et nad on _pahelisemad_ kui oma pahelisuse poolest maailmakuulsaks saanud rahvas.

Ei vana-aja Iisraeli ega kogu inimkonda arvestades pole see midagi uut. Rm 1:18–32 loetleb Paulus pikalt inimeste pahesid, mis oleksid justkui tänapäeva ajalehtedest maha kirjutatud. Kui Paulus kirjutas paganate pattudest, ei kavatsenud ta tekitada juutides üleolekutunnet, vaid soovis, et Jumala rahvas saaks lõpuks ometi aru oma pattude tõsidusest. Naatan tegi Taavetiga rääkides sedasama: ta jutustas loo rikkast mehest, kes varastas vaese mehe lambakese. Selle loo peale süttis Taaveti viha „väga põlema“ (2Sm 12:5), sest ülekohus oli silmanähtav. Ning isegi siis pidi Naatan otse ütlema: „See mees oled sina!“ (2Sm 12:7), et Taavet näeks selles loos ennast.

Oluline on meeles pidada, et Piibel on esmajoones mõeldud Jumala rahvale ning alles seejärel ülejäänud maailmale. Kui näeme kaasinimeste koletuid patte, millest räägivad sellised piiblitekstid nagu Ilm 13. ja 17. peatükk, on see hoiatuseks, et meiegi võime langeda samasse lõksu.