---
title: Noa evangeeliumitöö
date: 02/06/2025
---

Peetrus tuletab meile meelde, et paljud ei ole end Kristuse tuleku jaoks ette valmistanud, sest „neil jääb kahe silma vahele“ (2Pt 3:5) see, mis veeuputuse ajal juhtus. Ehkki suur uputus on maailma ühismälus olemas (üllatavalt paljud kultuurid maailma eri paigus räägivad lugu laastavast veeuputusest, antiikaja kreeklastest kuni maiadeni), on lugu Noast tänapäeval vist enim naeruvääristatud piiblilugu. Nagu ette kuulutatud, heidab maailm selle loo meelega kõrvale kui müüdi, kuigi Vana Testament räägib sellest selgelt ja üksikasjalikult ning Uus Testament viitab sellele mitmel korral.

`Jeesus ütles (Mt 24:37–39), et maailma olukord sarnaneb „Noa päevadega“. Võrdle seda piibliteksti 1Ms 6:1–8ga. Millised moraalsed olud viisid veeuputuseni? Millised paralleelid on kõnealuse kahe aja vahel?`

Jumala rahva jaoks lõpuajal, ülejäänute jaoks, on siin veel üks tähtis õppetund, mis selgub hoolika uurimise tulemusena. Hb 11:7 ütleb meile, et Noa „ehitas jumalakartuses laeva oma pere päästmiseks; ja selle kaudu ta mõistis süüdi maailma ja sai selle õiguse pärijaks, mis tuleb usust.“

Kujuta ette, et jutlustad rohkem kui sajandi, ilma et laevas oleks ette näidata kedagi peale oma pere. Kui Noa olnuks kaasaegne evangelist, oleks meil kiusatus ta ebaedu tõttu maha kanda: aastakümneid kuulutamistööd ja ei mingeid nähtavaid _tulemusi_.

Õnneks on inimesed praegusel hetkel maailma mitmes osas _väga_ vastuvõtlikud kolme ingli kuulutusele. Evangeelne tegevus – meie ainulaadse ülejäänute sõnumi kuulutamine – on mitmes paigas osutunud uskumatult tõhusaks ning paljud inimesed on õppinud tundma Issandat. Me ei ole veel jõudnud sinnani, kus tulemusi _ei_ ole, kuigi meile on öeldud, et saabub hetk, mil „lõpeb armuaeg ja armu-uks suletakse. Nii viiakse meid lühikese lausega: „Kes olid valmis, läksid Temaga pulma, ja uks suleti,“ läbi Päästja lõputeenistuse viimase faasi aega, mil suur töö inimese päästmiseks on lõppenud.“ – Ellen G. White, „Suur võitlus“, orig lk 428.

`Kuidas õppida mitte araks muutuma, kui meie isiklikud evangeelsed jõupingutused näivad parajasti kandvat vähe vilja? Miks peame oma jõupingutusi jätkama? (Vaata Jh 4:37.)`