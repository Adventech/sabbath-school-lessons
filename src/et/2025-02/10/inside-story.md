---
title: Misjonilugu
date: 06/06/2025
---

#### 6. osa: Alkoholist loobumine

_Loo on kirja pannud Andrew McChesney._

Diana jõi viimast korda alkoholi USA iseseisvuspäeval. Õllekannu avades ütles ta sõpradele: „Pole midagi paremat kui jääkülm õlu kuumal suvepäeval.“ Siis võttis ta suure lonksu ja puristas selle välja. Ta mõtles, et õlu oli halvaks läinud, seepärast võttis ta külmikust välja teist marki õlu. Seegi maitses kohutavalt. Aga üks sõber ütles, et õlu maitseb hästi.

Sellest päevast alates lõpetas Diana alkoholi tarvitamise. Mitte sellepärast, et Piiblis peeti seda halvaks, vaid sellepärast, et Püha Vaim oli võtnud temalt soovi alkoholi järele. Mõne aja pärast, Loreni suguvõsa iga-aastasel kokkutulekul Chicago lähedal, ristis Loreni isa nii Diana kui ka Loreni. Dianat tabas üllatus, kui ta kuulis esimest korda ristimistõotust. Selles oli lause: „Kas sa usud, et su ihu on Püha Vaimu tempel, ja kas sa austad Jumalat selle eest hoolitsemisega, vältides kõike, mis ihu kahjustab; hoidud ebapuhastest toitudest; kodus või tööstuses valmistatud alkohoolsete jookide tarvitamisest; kodus või tööstuses ükskõik mis kujul inimesele tarbimiseks mõeldud tubakatoodetest ning narkootikumide või uimastavate ainete kuritarvitamisest või nendega kaubitsemisest?“

Diana heitis Lorenile küsiva pilgu ja mõtles: „Kuidas me seda ei taibanud?“ Ta töötas Salt Lake City lennujaama baaris. Suure jootraha ja kerge töö pärast peeti seda lihttööliste jaoks üheks parimaks töökohaks.

Diana kaastöölised olid keeletud, kui naine ütles, et lahkub sellelt töölt, ja küsisid selgitust. Baarimees küsis väga mitu korda. Teda ja teisi huvitas Diana uus usk. Diana läks tööle lennujaama teise poodi, kus ta valmistas ja müüs küpsetisi. See ei olnud nii tasuv, aga tal oli hingamispäev vaba.

Üsna pea tundsid Diana ja Loren, et Jumal suunas nad kolima Tennesseesse, et olla abiks Loreni vanavanematele. Nad elasid adventülikooli (Southern Adventist University) lähedal. See oli suure vaimuliku muutuse ajajärk. Dianal tuli Jumalale allutada veel mitu ilmalikku joont.

Kui üks Loreni sugulane kuulis, et Dianal oli ajalehetöö kogemus, palus ta naisel kandideerida ametikohale Southerni raadiojaamas, kus tema ise töötas peadirektorina. Diana ei tahtnud seda tööd, aga Loren innustas teda palvetama. Lõpuks töötas Diana raadiojaamas ligi 10 aastat, neist seitse arendusjuhina. Selle aja jooksul aitas Jumal tal võitu saada pattudest, mis olid teda häirinud ajast, mil teda lapsena ahistati.

Siis paluti Dianal kandideerida Floridas asuva adventistide haigla arendusjuhi kohale. Ta tundis, et pole kvalifitseeritud, ega tahtnud kandideerida, kuid jälle innustas Loren teda palvetama. Diana töötas selles haiglas järgmised kümme aastat. Seejärel kuulis ta Holbrookis asuvast indiaanlaste koolist.