---
title: Tulekueelne kohtumõistmine
date: 05/06/2025
---

Kohtumõistmise kirjeldus Taanieli raamatu 7. peatükis laseb meil heita pilku katte taha ja annab aukartustäratava võimaluse näha, kuidas lahendab Jumal patuprobleemi, lunastades samas ikkagi need, kes soovivad elada Temaga lepingulises suhtes.

`Loe uurimiskohtu kirjeldust järgnevates salmides: Tn 7:9, 10, 13, 14, 22, 26 ja 27. Millele koondatakse selles kohtus põhitähelepanu? Milline otsus tehakse protsessi lõpus? Mida räägib see meile lunastusplaanist?`

Pole kuigivõrd kahtlust, et Jumal mõistab inimsoo üle kohut. Koguja 12:14 kinnitab meile, et „Jumal viib kõik teod kohtusse“, ning Paulus tuletab meelde, et meie ei pea üksteise üle kohut mõistma, sest „kõik me ju astume Jumala kohtujärje ette“ (Rm 14:10). Muidugi ei vaja Jumal aruandeid selleks, et teada, keda päästa ja kes läheb hukka, aga inglitel, kes on kogu aeg lunastusplaani vaadelnud (1Pt 1:12), tekib loomulikult küsimusi. Nemad olid Saatana mässu tunnistajad ja nägid inglitest kolmandiku väljasaatmist taevast (Ilm 12:4) – ning nüüd toob Jumal _meid_ Tema juurde. Jumal avab raamatud ja lubab pühadel kõike näha.

Jutustus Aabrahamist, kes palub Soodoma ja Gomorra pärast – üks näidis kohtumõistmisest – võimaldab meil heita kohtuküsimusele mõne olulise pilgu. Ilmselgelt uuriti eelnevalt Soodoma patte; Jumal mainib, et linna pahelisus oli raske ja hädakisa selle pärast suur (1Ms 18:20). Kuid Soodoma ja Gomorra elanikud polnud ainsad, keda enne hävitamist eelnevalt uuriti. Jumal avas Aabrahami jaoks võimaluse uurida, kas Ta toimis õigesti, kui otsustas pahelised inimesed hävitada.

Vahemärkus: taevasele kohtuistungile Tn 7. ptk-s ilmub „Inimesepoeg“, Jeesus (Tn 7:13; vaata ka Mt 20:28). Tema ilmumine on ainus põhjus, miks „kohtuotsus langetatakse Kõigekõrgema pühade kasuks“ (Tn 7:22, NKJV). Üksnes Tema täiusliku õiguse tõttu jääb Tema rahvas kohtus püsima.

`Kujutle end seismas kohtus, kus kõik su salajasim on püha Jumala ees avalik. Mis on kohtuajal sinu ainus lootus? (Vaata reedest osa.)`