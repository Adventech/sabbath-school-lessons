---
title: Kogu maailma kohtumõistja
date: 04/06/2025
---

Soodoma hävitamise loole eelneb vahetult üks mõtlemapanev ülestähendus, milles kirjeldatud sündmused leidsid aset Mamre lagendikul. Jumal koos kahe Teda saatva ingliga ilmus Aabrahamile. Kui Aabraham neid nägi, kutsus ta taevased külalised söömaajale, ning just tol korral tõotas Jumal, et Aabrahamil ja Saaral sünnib poeg, kelle soost põlvneb lõpuks Messias. Jeesus tuli tõepoolest Aabrahami soost (võrdle Gl 3:16). Seejärel pöördub jutustus järsku paheliste tasandikulinnade juurde.

`Loe 1Ms 18:17–32. Mida saame neist salmidest teada Jumala iseloomu kohta ja selle kohta, kuidas kavatseb Ta lõpuks toimida meie planeedil oleva kurjusega?`

Jumal ei võlgne meile selgitust, aga Ta valib mitte varjata inimsoo eest oma motiive ja plaane. „Tõesti, Issand Jumal ei tee midagi,“ ütleb meile prohvet Aamos, „ilmutamata oma nõu oma sulaseile prohveteile“ (Am 3:7).

Enne kui Jumal Soodoma ja Gomorra hävitab, annab Ta mõista, et on ainuõige teavitada Aabrahami sellest, mis juhtuma hakkab ja mille tunnistajaks ta varsti saab.

Jumal viibib koos Aabrahamiga, kuna kaks inglit lähevad pahelisse linna kutsuma sealt välja neid, kes hoiatust tähele panevad. Paraku tuleb jälle mõelda prohvetlikele inglitele, kes täidavad sama ülesannet lõpuajal, kutsudes Paabelis elavaid Jumala inimesi sealt välja tulema (Ilm 14:6–12; Ilm 18:1–4). Kui antakse viimane hoiatus, vestleb Jumal Aabrahamiga sellest, mis on teoksil, ning on meelsasti valmis vastama usuisa küsimustele.

„Jäägu sinust kaugele see tegu, et tapad õige koos õelaga,“ palub Aabraham. „Kas kogu maailma kohtumõistja ei peaks tegema õigust?“ (1Ms 18:25) Vähe sellest, et Aabraham analüüsib Soodoma juhtumit, ta ka analüüsib Jumala iseloomu. Sarnaselt avab Jumal taevased raamatud, enne kui saabub lõpp (Ilm 20:4, 11–15), ning lubab meil uurida tõendeid, enne kui laseb viimaks tulel sadada ilmamaa peale. See tähendab, et meil on tuhat aastat aega saada vastused küsimustele, mis jäävad praegu vastuseta.

`Enne, kui Issand hukkaminejaile lõpliku karistuse toob, annab Ta meile tuhat aastat mõistmiseks, mis kellestki saab ja miks. Mida räägib see meile Tema iseloomust ja avatusest lasta end uurida loodud olevustel, kes sõltuvad oma olemasolus täielikult Temast ning kellel ei ole olemuslikku õigust midagi niisugust teada?`
