---
title: Veel kord ühe kuju kummardamine
date: 17/06/2025
---

Piibliuurijad on ammu näinud seost Taanieli raamatu 3. peatüki ja selle vahel, mida õpetab Ilmutusraamat viimaste päevade sündmustest. Selleks on põhjust, sest Taanieli raamatu 3. peatükist kumab läbi – korraldusega surma ähvardusel „kummardada kuju“ (Tn 3:15) – see, mida Ilmutusraamat õpetab korralduse kohta kummardada surma ähvardusel veel üht kuju. „Talle anti meelevald anda vaimu metsalise kujule, et ka metsalise kuju räägiks ja teeks, et tapetaks igaüks, kes ei kummarda metsalise kuju“ (Ilm 13:15).

`Loe Ilm 13:11–17; Ilm 14:9, 11, 12; Ilm 16:2; Ilm 19:20 ja Ilm 20:4. Kuidas vastandub siin Jumala korraldus inimeste korraldusele?`

Jumala rahvast kutsutakse üles vastandina metsalisele ja tema kujule kummardama „teda, kes on teinud taeva ja maa ja mere ja vete allikad“, see tähendab, Loojat. Kolm heebrea noormeest, kes seisid silmitsi samasuguse ähvardusega, keeldusid kummardamast midagi muud kui sama Loojat-Jumalat. Duura orus kästi kummardada kuju, vastandina Looja kummardamisele, ja kord antakse üleilmne korraldus kummardada kuju, vastandina Looja kummardamisele. Kuigi neid kaht sündmust ümbritsevad asjaolud võivad üksteisest erineda, on põhimõte sama.

`Loe Rm 1:18–25. (Pööra tähelepanu Rm 1:18 ja Ilm 14:9, 10 „Jumala raevu“ vahelisele seosele.) Mismoodi on kuju kummardamise küsimus lihtsalt veel üks selle põhimõtte avaldumine, kellele inimesed lõpuks truudust vannuvad?`

Kummardamine ei tähenda tingimata kummardumist ja viiruki suitsutamist, kuigi võib. Me kummardame kõike, millele kuulub meie ülim truudus. Kui mõtled sellele, kes on Jumal, meie Looja ja – pärast seda, mida Ta on meie heaks Jeesuses teinud – meie Lunastaja, siis tuleb kummardada küll üksnes Teda. Kõik muu on ebajumalateenistus. Ehk aitab see selgitada Jeesuse järgnevaid karme sõnu: „Kes ei ole minuga, see on minu vastu, ja kes ei kogu minuga, see pillab laiali“ (Mt 12:30). Viimaste päevade sündmused on lihtsalt selle tõe dramaatiliseks ilminguks.
