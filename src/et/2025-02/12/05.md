---
title: Varajase koguduse tagakiusamine
date: 18/06/2025
---

Lõpusündmusi ei kuuluta ette mitte ainult Vana Testament, vaid ka Uus Testament. Esimese sajandi kristlaste elu ei olnud kerge. Kõigepealt vihkasid neid paljud kaasusklikud, kelle meelest kujutasid nad endast ohtu Moosese usule. Ühtlasi seisid nad silmitsi paganliku Rooma impeeriumi raevuga. „Maa ja sügavuse võimud astusid Kristuse vastu. Pimeduse vürst nägi, et evangeeliumi võidu korral kistakse maha tema paganlikud templid ja altarid. Seepärast koondas ta oma jõud kristluse hävitamiseks. Puhkes tagakiusamine.“ – Ellen G. White, „Suur võitlus“, orig lk 39.

Üks jutustus Apostlite tegude raamatus näitab jõuliselt, mida on Jumala rahval oodata, kui nad liiguvad edasi Ilm 13. peatükis kirjeldatu poole.

`Loe Ap 12:1–17. Millised üksikasjad selles jutustuses võivad viidata viimaste päevade sündmustele?`

Jaakobusel oli pea maha raiutud ja Peetrus oli järgmine; kristlastele oli langetatud surmaotsus. Selle jutustuse üks tähelepanuväärseim seik on ehk tõsiasi, et Peetrus _magab_ ööl, mis peaks olema ta elu halvim – magab nii sügavalt, et ingel peab teda äratamiseks vastu külge lööma!

Peetrus vabastatakse muidugi imeliselt ja ta leiab tee usklike kogunemisele, kellel oli raskusi uskumisega, et ta oli tõepoolest vabaks saanud, ehkki nad selle pärast palvetasid. Piibel ütleb, et nad olid _jahmunud_ – mis paneb mõtlema, kui sageli me palvetame ja kui harva söandame uskuda, et Jumal meile päriselt vastab.

Mõnd usklikku säästeti, teisi tapeti. Viimastel päevadel juhtub sama. Ka Peetrus, keda tol korral säästeti, suri lõpuks oma usu eest. Jeesus ise ütles talle, mil viisil: „Tõesti, tõesti ma ütlen sulle, kui sa olid noor, vöötasid sa end ise ning läksid, kuhu sa tahtsid, aga kui sa vanaks saad, siis sa sirutad oma käed välja ja keegi teine vöötab sind ning viib sind, kuhu sa ei taha.“ Aga seda ta ütles vihjates, missuguse surmaga Peetrus pidi Jumalat austama. Aga kui Jeesus seda oli öelnud, ütles ta talle: „Järgne mulle!“ (Jh 21:18, 19).

`Märkad, et pärast seda, kui Jeesus oli Peetrusele rääkinud, kuidas too sureb, ütleb Ta sellegipoolest: „Järgne mulle!“ Millise teadmise annab loetu selle kohta, miks ei peaks surmaähvarduski hoidma meid tagasi Jeesuse järel käimast?`
