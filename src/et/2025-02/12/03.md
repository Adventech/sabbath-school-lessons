---
title: Kuju kummardamine
date: 16/06/2025
---

Ükskõik kui palju Nebukadnetsar, kellele Taanieli tehtu muljet avaldas, alguses Taanielile ja tema Jumalale ustavust vandus (vaata Tn 2. ptk; eelkõige salmid 46–48), ei jäänud see nii.

`Loe Tn 3:1–12. Mida märkimisväärset peitub faktis, et kuju oli üleni kullast ning kuningas nõudis selle kummardamist?`

Kuningas rõhutas trotsi Jumala sõnumi vastu sellega, et laskis ehitada kuju, mis _oli tehtud üleni_ kullast. Sõnum? Baabülon ei lange iial ja Nebukadnetsar on alati selle kuningas. Ja igaüks, kes julges seda mõtet vaidlustada, pidi surmatama. See on mõjuvõimas meeldetuletus, kui kiiresti meie inimlikud enesemääratlemise soovid pimestavad meid nägemast tõde selle kohta, kuidas suur võitlus kindlasti lõppeb.

Mõnes mõttes oli Nebukadnetsari juures näha Lutsiferi iseloomujooni: ta oli auahne, ennasttäis ja piisavalt uhke, et hakata avalikult vastu Jumala autoriteedile. Teisalt oli muidugi ka märgatavaid erinevusi: lõpuks hakkas Nebukadnetsar uskuma tõelist Jumalat ja tõenäoliselt kohtume temaga kuningriigis, mille vastu ta esialgu väga trotslikult võitles.

`Loe Tn 3:17, 18 kolme heebrea noormehe sõnu, kes seisid kuningale vastu. Mida õpime siit usu kohta ja selle kohta, mida usk meilt mõnikord nõuda võib?`

Mõtle, kui kergesti võinuks need kolm meest õigustada mõistuspäraselt arutledes oma väljapääsu ohtlikust olukorrast. Kas nad polnud viimati fanaatikud, valmis laskma end elusalt põletada, selle asemel, et lihtsalt kummarduda? Kas nad ei võinuks lihtsalt teeselda ja kummarduda näiteks jalatsipaelu siduma, paludes samal ajal oma Jumalat? Oli see tõesti väärt olukorda, millega nad vastamisi seisid? Ilmselgelt oli asi nende jaoks riski väärt, isegi kui nende sõnad väljendasid teadmist, et nad ei pruugi eluga pääseda.

`Kuidas hoidume mugavatest loogilistest õigustustest, mis pakuvad meile võimalusi teha oma usu osas järeleandmisi? Mida ütleb piiblisalm, mis kirjeldab just seesugust kiusatust: „Kes on ustav pisimas, see on ustav ka paljus, ja kes on ülekohtune pisimas, see on ülekohtune ka paljus“ (Lk 16:10)?`
