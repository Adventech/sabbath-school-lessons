---
title: Metsalise märk
date: 19/06/2025
---

Aastad on möödunud ja lõpusündmused, nagu surmaotsuse väljakuulutamine ja metsalise märgi pealesundimine, ei ole veel toimunud. Seetõttu on mõni väljendanud kahtlust, lausa skepsist, lõpusündmuste tõlgendamise suhtes. Muuhulgas kaheldakse selles, kuidas saavad hingamispäev ja pühapäev olla viimases võitluses kesksel kohal.

Ilmutusraamat ütleb selgesõnaliselt: me kummardame kas Loojat või metsalist ja tema kuju. Ja kuna seitsmenda päeva hingamispäev on Jumala kui Looja tunnusmärk, mis ulatub tagasi Eedenisse (vaata 1Ms 2:1–3), ei peaks olema üllatus, et Looja kummardamise küsimuses on kesksel kohal hingamispäev. Samuti ei ole juhuslik, et metsalise võim on seesama võim, mis väidab end olevat hingamispäeva käsu ära muutnud: piibellikult päevalt pühapäevale, mida Piibel heaks ei kiida. Sellist tausta arvesse võttes on vägagi mõistlik mõte, et kummardamise küsimusse on mässitud hingamispäev ja pühapäev – taas, kummardada kas Loojat (vaata Ilm 14:6, 7) või metsalist. Ja lisaks viitab Uus Testament seitsmenda päeva hingamispäeva ning inimeste seaduse vastuolule.

`Loe järgnevaid piiblisalme: (Mt 12:9–14; Jh 5:1–16). Mis küsimuse tõttu tahtsid usujuhid Jeesust tappa?`

Matteuse evangeeliumi 12. peatükis tervendas Jeesus kuivanud käega inimese hingamispäeval (Mt 12:9–13). Kuidas usujuhid sellele hiljem reageerisid? „Aga variserid läksid välja ning võtsid Jeesuse kohta vastu otsuse, et ta tuleb hukata“ (Mt 12:14). _Surmata seitsmenda päeva hingamispäeva pärast?_ Jh 5:1–16, pärast veel ühte imelist tervistamist seitsmendal päeval, „hakkasidki juudid Jeesust varitsema, et ta oli seda teinud hingamispäeval“ (Jh 5:16). Surm sellepärast, et inimeste pärimus (mitte miski Piiblis ei keelanud hingamispäeval terveks teha, samamoodi nagu miski Piiblis ei ole seadnud pühapäeva hingamispäeva asemele) läks vastuollu seitsmenda päeva hingamispäevaga? Kuigi olukord, millesse Jeesus siin sattus, pole samasugune nagu lõpusündmused, on toimunu ligilähedane: inimeste seadus vastuolus Jumala seadusega. Ning mõlema juhtumi puhul on vaidlusaluse seaduse keskmes piibellik hingamispäev.

`Surra Jumala ühe korralduse pärast? Kuidas võiks väga kergesti leida loogilise õigustuse keerukast olukorrast pääsemiseks?`