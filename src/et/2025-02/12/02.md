---
title: Taanieli 2. peatükk ja historistlik vaade prohvetikuultusele
date: 15/06/2025
---

Üheks mõjuvõimsaimaks prohvetikuulutuseks kogu Pühakirjas on Taanieli raamatu 2. peatükk. Prohvet visandas rohkem kui 500 aastat enne Kristust maailma ajaloo, mis algas tema ajast Babüloonias, liikus edasi Meedia-Pärsia, Kreeka ja Roomani ning siis Rooma lagunemiselt tänapäeval eksisteerivate Euroopa rahvasteni.

Tõepoolest, üks Euroopa rahvastest rääkiv piiblisalm ütleb nii: „… kuigi nad segunevad inimseemne poolest, ei püsi nad üksteise küljes, nagu raud ei segune saviga“ (Tn 2:43). See prohvetikuulutus on hämmastaval moel täitunud. Vaatamata kõiksugu segaabieludele eri rahvaste vahel (valitsejatest lihtrahvani) on riigid jäänud jagunenuks.

Näiteks nimetatakse Briti kuningakoda ilusa inglisepärase nimega Windsori kojaks. Aga see nimi on suhteliselt värske – pärit 1917. aastast. Enne nimetati seda perekonda Saksi-Coburg-Gothaks, selgelt saksapärase nimega, sest paljud Briti kuningakoja liikmed olid „segunenud inimseemne poolest“ ja seega veresugulased sakslastega. Ometi ei piisanud neist veresidemeist, et sõjast hoiduda, ja nii võttis kuningakoda esimese ilmasõja ajal, tahtes ennast lahti haakida oma vihatud vaenlastest, uueks nimeks „Windsori koda“.

`Loe Tn 2:31–45. Milline oli Nebukadnetsari unenägu ja kuidas Taaniel seda selgitas?`

Taanieli raamatu lõpuajast kõnelevad prohvetikuulutused järgivad kõik sama malli, mille seab Tn 2. ptk. See tähendab, et teised sarnased prohvetikuulutused nagu Tn 2. peatüki oma kirjeldavad üht maailmariiki teise järel, ja nii edasi, kuni Jumal rajab oma igavese kuningriigi (vaata Tn 2:44; Tn 7:13, 14). Teisisõnu, prohvetikuulutus toob esile _impeeriumide katkematu järgnevuse_ ajaloos, alates antiikajast ja lõpetades tulevikus, hõlmates muuhulgas ka meie päevi. Niimoodi tõlgendab prohvetikuulutust historistlik lähenemisviis ja sellist viisi nõuab tekst. Historistlik vaade on ülioluline viimaste päevade sündmuste mõistmiseks, eriti siis, kui neid kujutatakse Ilmutusraamatus.

`Kuidas tõestatakse meile Taanieli raamatu 2. peatükis, et Jumal teab tulevikku ning, veel enam, tulevik on lõpuks Tema kätes?`
