---
title: Misjonilugu
date: 20/06/2025
---

#### Epiloog: Igapäevane võitlus

_Selle loo on kirja pannud Andrew McChesney._

Seitsmeteistkümneaastane Anders kurtis Seitsmenda Päeva Adventistide Holbrooki Indiaanlaste koolis (asub USAs, Arizona osariigis), et kuuleb hääli. Kooli nõustaja Loren Fish kohtus temaga ja tegi kindlaks, et tegemist ei olnud vaimse tervise probleemiga. Töötajaskond palvetas tema pärast.

Aga siis hakkas Anders käituma nii, nagu valitseks keegi teine tema üle. Koolivaheajal kodus olles oli ta võtnud osa pärimustseremooniast. Taas koolis hakkas see õblukese kehaehitusega teismeline ilmutama mõnikord Supermehe jõudu ja Holbrooki töötajatel oli raskusi tema kontrolli all hoidmisega. Vahepeal pöörlesid tal silmad peas. Pärast sellist hoogu magas poiss tundide kaupa. Kui ta ärkas, käitus ta normaalselt, aga ta kartis. Ühel päeval küsis ta poiste dekaanilt: „Mida tähendab Leegion?“ Ta oli kuulnud oma peas sõna „Leegion“. Dekaan meenutas, kuidas Jeesus oli tervendanud kurjast vaimust vaevatud mehe ja küsinud enne deemonilt tema nime. Deemon vastas: „Leegion on mu nimi, sest meid on palju“ (Mk 5:9). Registraator, kes oli Andersi mentor, küsis, kas noormees tahaks, et töötajaskond tema pärast palvetaks. Poiss andis nõusoleku.

Kooli koosolekusaalis kogunesid töötajad Andersi ümber ja hakkasid tema pärast palvetama. Järsku poiss möiratas ja langes põrandale. Mitte keegi ei teadnud päris kindlalt, mida teha. Osa palvetas kõva häälega, teised aga laulsid kirikulaule. Kolmandad innustasid Andersit lausuma palvesõnu: „Jeesus, aita mind.“ Anders ei suutnud sõnagi üle huulte saada. Valitses täielik kaos. Siis hakkas Anders töötajate üle naerma. See oli imelik, ebanormaalne naer.

Kooli arendusjuht Diana Fisher tundis piinlikkust. „Kurat teab, et me ei oska midagi peale hakata,“ mõtles ta. Ta tõmbas välja telefoni ja guugeldas „Kuidas aidata kurjast vaimust vaevatud inimest“. Naine leidis Andrewsi Ülikooli veebilehelt Marc Colemani kirjutise pealkirjaga „Ellen White vastamisi kurjade vaimude võimuga“. „Kuulake,“ ütles ta. „Me peame tegutsema ühiselt. Me peame Jeesuse nimel käskima kurjal vaimul lahkuda.“

Kohe andsid töötajad vaimule korralduse: „Mine Jeesuse nimel minema!“ Siis Anders õhkas: „Jeesus, aita mind!“ Kõik töötajad hüüatasid ühel häälel: „Kiitus Jumalale!“ Poisi seest kostis kõva kriginat. Kooli ärijuht tundis, justkui möödunuks temast tugev tuulepuhang, mis läks ruumist välja. Seejärel valitses rahu. Anders lamas nuttes põrandal. Kaks töötajat tõid välivoodi ja poiss magas kogu pärastlõuna. Pärast seda oli Andersil parem – kuni ta jälle koju läks. Kui ta tagasi tuli, algas heitlus uuesti ja õpilane lahkus koolist.

„Me palvetame tema pärast edasi,“ ütles Diana. „Me teame, et tegemist on vaimse võitlusega ja see ei ole lõppenud. Meil tuleb oma õpilaste juures seista iga päev silmitsi suure võitlusega.“