---
title: Kohtumõistmine hoora üle
date: 17/04/2025
---

`Loe Ilm 19:1–9. Siin tähistatakse samal ajal kaht sündmust: hoorale tuleb lõpp ja Kristus abiellub oma pruudiga. Kuidas on võimalik, et mõlemad sündmused toovad tegelikult ühtaegu esile Jumala õigluse ja armastava iseloomu?`

Truudusetuse hind on väga valus. Tagajärjed mõjutavad lapsi ja kaasinimesi. Isegi kõige kannatlikumad abikaasad, kellele on ülekohut tehtud, võivad mingil hetkel viimaks leida, et tagasipöördumine on võimatu ja abielu ei saa enam päästa. Kui meie maailm jõuab hetkeni, mil südamed on piisavalt sügavalt paadunud, et pattu enam ei kahetseta, on ajaloo jätkumine ja ohjeldamatu patustamise jätkamine mõttetu. Kuigi kaotus purustab südame, saavad need, kes on selle maailma patu tõttu kannatanud, rõõmustada, et vaev on viimaks lõppenud – ja maailm uuendatakse selliseks, nagu Jumal algselt kavandas. Siis _ei_ _toimu_ enam Jumalast eemaldumist, sest oleme rängal moel selgeks saanud, et Jumalal oli õigus, kui Ta rääkis hävingust, mis tuleb, kui lahutame end Temast.

`Loe Ilm 21:1–4. Mida tähendavad siinsed abieluga seotud kujundid ja miks on need täis lootust ning tõotusi? Kuidas saame kindlad olla lootuses, mida neis salmides kirjeldatakse?`

„Abielu, liit kogu eluks, on sümbol Kristuse ja Tema koguduse vahelisest liidust. Meelsus, mida Kristus koguduse suhtes ilmutab, on meelsus, mida abielumees ja abielunaine peavad teineteise vastu ilmutama.“ – Ellen G. White, „Tunnistused kogudusele“, 7. kd, lk 46.

Kristus tundis kujuteldamatut valu, kui inimsugu Ta hülgas ja kandis kiindumuse, mis kuulub Talle, üle teistele jumalatele. Ning ometi andis Ta ka siis ennast meie eest, tasus ise meie truudusetuse ja abiellurikkumiste eest, et juhul, kui me kahetseme ja neist ära pöördume, on meil igavese elu tõotus.

`Loe 1Pt 1:18, 19. Mida meile neis salmides öeldakse, mis annab kindlustunde Ilm 21:1–4 kirjeldatu suhtes?`