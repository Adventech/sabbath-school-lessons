---
title: Iisak ja Rebeka
date: 16/04/2025
---

Kui Aabraham oli vana ja mõtles kahtlemata tõotustele, mida Jumal oli talle andnud tema järelkasvu kohta (vaata 1Ms 15:5), andis ta oma vanimale ja usaldusväärseimale sulasele pühaliku ülesande.

`Loe 1Ms 24:1–4. Miks oli Aabrahami jaoks niivõrd tähtis, et tema poeg ei abielluks „naisega kaananlaste tütreist“ (1Ms 24:3)?`

Ükskõik kui tõrjuva ja eraklikuna võib Aabrahami manitsus tunduda, oli vastav teema tema jaoks vaimulik, mitte päritoluga seotud; teoloogiline, mitte rahvuslik. Aabraham teadis väga hästi, millise mandumise toovad endaga kaasa kaananlaste usukombed, rääkimata nende ebajumalateenistusest, ning ta teadis, kui kergesti võib ta poeg langeda neisse kommetesse, kui ta abiellub kellegagi nende seast.

Vana-aja Iisraeli lugu ja kristliku koguduse lugu on tõepoolest olnud sajandite jooksul vägagi paljus just selline. Jumala rahvas, kes pidanuks olema maailmale tunnistuseks, tõmmati maailma poole ning selle valeõpetuste ja religioossete uskumuste poole. Küllap on sellise kurva tegelikkuse suurimaks näiteks pühapäeva, paganliku päikesepäeva sissetoomine ja sellega piibelliku seitsmenda päeva hingamispäeva asendamine. See tegelikkus mängib viimastel päevadel väga tähtsat osa.

`Loe 1Ms 24:57–67. Milliseid mõtteid võime selle loo üksikasjadest noppida Kristuse ja Tema koguduse kohta? Näiteks, mida õpime oma langenud olukorra kohta tõsiasjast, et Rebeka ja Iisak olid kauged, eraldatud sugulased?`

Kahtlemata oleme seotud oma Loojaga, oleme algselt tehtud Tema näo järgi. Patt on meid Temast lahutanud, ja ometi arvestatakse meid Tema jaoks kohaseks pruudiks, kuigi enda valikute tõttu teeme selle abielu keerulisemaks, kui vaja.

`Jah, Jumal armastab meid, oma pruuti, rohkem, kui meie armastame Teda. Milliseid valikuid teeme ja peaksime tegema iga päev, et meie armastus Jumala vastu muutuks tugevamaks? Samas, millised valikud hoopis summutavad meie armastust?`