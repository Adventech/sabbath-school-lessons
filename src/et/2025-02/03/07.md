---
title: Toetav Mõte
date: 18/04/2025
---

Loe Jh 2:1–11; Mt 22:1–14; 2Kr 11:1–5 ja Mt 25:1–13.

Kui taipad kord, kui palju teavet pakub kogu Piibel selleks, et avardada arusaama prohvetikuulutustest, on kiusatus seda ülemäära rakendada. Sajandite jooksul on ikka olnud kristlasi, kes on piiblilugudes leiduvat sümboolikat ja kujundeid ületähtsustanud sinnamaani, kus nad hakkavad ajaloolist jutustust pidama sama hästi kui müüdiks. Kuigi eri tähenduskihte leidub Pühakirjas peaaegu kõikjal, tuleb meil alati meeles pidada, et Jumalal on kombeks võtta päris inimestega seotud päriselu sündmused ja kasutada neid selleks, et õpetada meile, kuidas Ta kavatseb tulevikus kogudusega suhelda.

Näiteks võimaldab pulmapidu Kaanas heita pilku prohvetikuulutustes kasutatud abielukujundile, kuid seejuures toimus sündmus päriselt. „Kristuse sõna varustas pulmalised rikkaliku anniga. Sama külluslikult pakub Ta armu selleks, et kõrvaldada inimeste üleastumised ning uuendada ja kinnitada jõudu.“ – Ellen G. White, „Ajastute igatsus“, orig lk 149.

Või, nagu Ellen G. White veel kirjutab: „„Issand Jehoova ei tee midagi ilmutamata oma nõu oma sulastele prohvetitele“ (Am 3:7). „Varjatu kuulub Jehoovale, meie Jumalale, aga mis on ilmutatud, kuulub igavesti meile ja meie lastele“ (5Ms 29:28). Jumal on meile need asjad avaldanud ning Tema õnnistab prohvetikirjade palvemeelset uurimist.“ – „Ajastute igatsus“, orig lk 234.

**Küsimused aruteluks:**

`1. Loe Jh 2:1–11. Johannese evangeeliumis on palju niisugust, mis viitavad Kristuse tulevasele tööle, ning kommentaatorid on märganud sihilikku viisi, kuidas Johannes viib oma kuulajad ristile järjest lähemale. Kus selles loos näed sina Kristuse iseloomu eri tahke ja tulevast kuningriiki? Mida see õpetab meile lunastusplaani kohta või ülima pulmapeo kohta, nagu on Jumala Pojale tõotatud?`

`2. Piibli uurijad tunnevad üleüldiselt kümne neitsi tähendamissõna ja armastavad seda. Mida õpetab see tähtis lugu meile lõpuaja sündmuste kohta? Kas peigmehe hilinemine tähendab midagi? Millise õppetunni esitab see tähendamissõna meile isikliku suhte kohta Kristusega, võrreldes sellega, kuidas Kristus suhestub koguduse kui tervikuga?`

`3. Mõtle valedele kommetele, mis on tulnud kristlusse väljastpoolt meie usku. Millised vääruskumused on sisse tulnud lisaks ilmsele näitele, pühapäevale, piibelliku hingamispäeva vastandile? Kuidas on need kristlusse tulnud ja mida saame teha nii enda kaitsmiseks kui ka kaasinimeste aitamiseks, et nad näeksid, millega on päriselt tegu? Mismoodi on kolme ingli kuulutus tegelikult püüdlus aidata inimestel näha usku sisse tulnud vääruskumusi?`

---

  
Annetus >> kohalik kogudus [toeta.advent.ee](https://toeta.advent.ee/)  
  
Päikeseloojang 20.40
