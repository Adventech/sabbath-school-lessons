---
title: Misjonilugu
date: 18/04/2025
---

#### Suur pangetäis võid

_Loo on kirja pannud Andrew McChesney._

Pärast seda, kui keegi oli perelt lehma ära varastanud, tõi ema koju koera uut lehma valvama. Ema tahtis sedagi, et koer kaitseks nende kümnist: suurt pangetäit võid.

Isa, seitsmenda päeva adventistide pastor, oli mõistetud hingamispäeva pidamise eest vangi kaugele nõukogude sunnitöölaagrisse. Lehm oli emale ja tema kahele lapsele ainus sissetulekuallikas toonases Nõukogude Liidu lõunavabariigis Tadžikistanis. Ema lüpsis lehma ja vahetas turul piima toiduainete vastu. Kümnenda osa piimast pani ta kõrvale kümniseks, kloppis selle võiks ja hoidis ühe pange sees. Kui pang sai täis, müüs ta selle maha.

Ühel päeval lüpsis ema lehma ära ja palus oma kahel lapsel oodata, kuniks ta turul käib. „Ärge tehke ust lahti,“ ütles ta. Ema vaatas järele, et pangetäis võid seisaks õues keti otsas oleva koera läheduses, ja läks turule.

Lapsed ootasid ja ootasid. Siis avanes värav ja üks võõras astus õue. Koer ei haukunud. Mees, kes oli muslimi moodi riides, tuli koera juurde. Koer justkui ei näinud teda. Mees võttis võipange, pööras ümber ja läks. Hiljem rääkisid lapsed erutatult emale sellest mehest. Mitte keegi ei saanud juhtunust aru.

Möödus palju aastaid. Isa sai sunnitöölaagrist vabaks ja jätkas oma pastori-ülesandeid. Temal ja emal sündis veel viis last. Nende vanim tütar Nina abiellus ja temalgi olid juba lapsed. Nina sai ka tööd, koristajana väetisetööstuses. Nüüd käis Nina tööstuse raamatupidaja käest palka saamas. Ühel päeval, kui ta palga järele tuli, jutustas ta raamatupidajale võipangest.

Raamatupidaja kuulas viisakalt sinnamaani, kuni Nina kirjeldas muslimi riietes meest, keda oli näinud. Siis ta pahvatas: „Millal see juhtus?“ Nina ütles aja. Raamatupidaja hakkas nutma. „Kas tahad teada, kuidas see lugu lõppes?“ küsis ta. Ta rääkis, et tema ja ta neli õde-venda kasvasid üles Siberis. Nende vanemad said teise maailmasõja ajal surma ja lapsed elasid oma vanaemaga. Ajad olid kitsad ja saabus päev, mil toit lõppes otsa. Vanaema kutsus viis last, et tühja laua ümber palvetada. Palve oli lõppenud, kui uksele koputati. Väljas seisis muslimi moodi riides mees. Ühes käes oli tal pangetäis võid ja teises päts leiba.

Väetisetööstuse raamatupidaja palus Ninal endale rohkem Jumalast rääkida. Saabus aeg, mil raamatupidaja ja tema tütar andsid end kogu südamest Jeesusele ja ühinesid adventkogudusega.

Tänase päevani ei tea keegi, kes oli see salapärane mees. Aga Nina tütrel Ljubov Bruntonil pole kahtlust, et see mees oli ingel.

„Sest ainult inglil kulus murdosa sekundist, et toimetada pangetäis võid Tadžikistanist Siberisse,“ ütles ta. „Imestan ainult selle üle, kust ingel leiva leidis. Ma ei suuda ära oodata taevasse saamist, et kuulda siis loo seda osa, mida ma ei tea.“