---
title: Üks liha
date: 13/04/2025
---

Piiblis on abielu kõrval vähe metafoore, mis rõhutavad sel määral ülimat lähedust, mida Jumal inimestega soovib. Kuna abielu kujundit kasutatakse piibliloos niivõrd sageli – ja see tuleb nii ilmekalt esile Ilmutusraamatus –, on Piibli õppijatel hädatarvilik hoomata, millele Jumal viitab, kui Ta seda oma Sõnas kasutab.

`Loe 1Ms 2:23–25 ja Ef 5:29–32. Mismoodi peegeldab inimeste abielu Kristuse sidet inimsooga?`

Ühel korral kui Jeesus rääkis variseridega, tsiteeris Ta Moosese esimeses raamatus Aadama ja Eeva abielu kohta kirjutatut, mispeale variserid küsisid rutakalt: „Mispärast siis Mooses on käskinud anda lahutustunnistuse, kui tahetakse naist minema ajada?“ (Mt 19:7)

Moosest peeti loomulikult rahvale aluse pannud prohvetiks. Kujutlegem nüüd pilti: abielu sisseseadjat küsitletakse abielu asjus, püüdes Teda vastandada Tema oma prohvetile. Variserid lävisidki Jeesusega üldjuhul nii, püüdes sageli tõestada, et Tema õpetused on Pühakirjaga vastuolus.

Eluaegne, ustav abielu oli ideaal, mille Jumal inimsoo alguses sisse seadis. Kurb küll, aga pattulangenud inimsugu kahjustas Jumala kingitud põhialust.

Arvestades tähtsust, mida Pühakiri abielule omistab, ei ole küllap juhuslik, et see ühiskondlik ettekirjutus on alati olnud halastamatute rünnakute all. Koos hingamispäevaga on abielu üks meile Eedenis antud kingitusi. Mõlemad olid mõeldud teadlikult rõhutama Jumala soovi olla ülimalt lähedases suhtes oma loodutega.

Abielu, väga lähedane paarisuhe kahe ebatäiusliku inimese vahel, annab alati põhjust pingete tekkimiseks. Koguduse ja Kristuse vahelise abielu puhul moodustab paari täiuslik Päästja ja väga ebatäiuslik pruut. Ometi saame hea abielu kaudu aimu Jumala armastusest.

Siin on abielu kolm põhimõtet. Esiteks, anna oma abikaasale andeks ka siis, kui ta seda ei vääri, niisamuti nagu Kristus annab andeks meile, kuigi me seda ei vääri. Teiseks, pea abikaasat omaks, vigade ja kõige muuga, niisamuti nagu Kristus peab meid omaks, vigade ja kõige muuga. Kolmandaks, nagu Kristus paneb meid Iseendast ettepoole, niisamuti sea oma abikaasa endast ettepoole. Kuidas aitavad need kolm evangeeliumipõhist juhtnööri saada meil aru nii sellest, kuidas Jumal meiega suhtleb, kui ka sellest, kuidas abielu edendada?