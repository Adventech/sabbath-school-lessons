---
title: Ilus pruut
date: 14/04/2025
---

Hesekieli raamatu 16. peatükk toob meie silme ette üllatava pildi Jumala suhtumisest oma rahvasse. Iisraeli rahvast kirjeldatakse hüljatud imikuna, kes on jäetud väljale surema. Jumal viib ta oma koju, peseb ta puhtaks ja siis, kui tüdruk on täiskasvanuks saanud, abiellub temaga. See on võimas pilt ebatõenäolisest abielust.

`Loe Hs 16:4–14. Keskendu selle pruudi ülistamise üksikasjadele. Mida annavad need meile teada Jumala kavatsusest meiega?`

Jumal ütles Iisraelile, et Tema hoole all kasvas ta „väga ilusaks“ (Hs 16:13). Kui Jumal Iisraeli leidis, ei olnud ta kellegi meelest ilus; ta oli hüljatud laps, heidetud ära lootuses, et ta sureb. Aga kui Jumal valas ta oma tähelepanuga üle, muutus ta järjest ilusamaks, kuni temast räägiti kõikjal maailmas. Öeldu oli tõsi heebrealaste esimeste kuningate ajal, eelkõige Taaveti ja Saalomoni ajal. Seeba kuninganna reisis Iisraelisse just selleks, et näha oma silmaga selle riigi hiilgust!

Ometi oli Iisraeli ilu tervenisti Jumala kingitus. Ta oli ilus – kõigi rahvaste seas kuulus – just nimelt sellepärast, et ta oli Jumala pruut. Jumal ütleb, et Iisraeli ilu „oli täiuslik kaunistuste tõttu, mis ma olin sulle kinkinud“ (Hs 16:14, NKJV).

See on Piiblis korduv teema: Jumala pruut ei ole ilus mitte selle pärast, mida ta ise teinud on, vaid Jumal on tema vastu näidanud ülevoolavat poolehoidu ja teinud ta selliseks. Samamoodi on usklikud taeva silmis ilusad: mitte et me ise oleksime selle pälvimiseks midagi teinud, vaid Jumala poolehoiu pärast, pääste pärast, mida Tema on meile ülevoolavalt andnud. Me oleme ilusad, sest meid katab Tema õigus, „Jumala õigus“ (2Kr 5:21).

Kõik oli Hesekieli raamatus hästi kuni järgmise salmini: „Aga sina olid kindel oma ilus ja hoorasid oma kuulsuse varal ning pillasid oma armatsemisi igale möödaminejale“ (Hs 16:15).

Meid loodi selleks, et peegeldaksime Jumala headust ja aulisust. Kui Jumala loodud inimesed arvavad, et nende ilu on nende oma, siis ilu väärtus langeb ja hädad ootavad ees.

`Millised ohud varitsevad „oma ilule“ toetumise korral? See tähendab, kuidas saame üldse mõelda, et miski, mis meis on ja meist tuleb, annab meile Jumala silmis väärtuse või pälvib Tema armastuse? Kuidas hoida end alati vaimuliku uhkuse eest?`