---
title: Hoosea hooranaine
date: 15/04/2025
---

Jumala nõue prohvet Hooseale on küllap üks imelikem ülesanne, mida Ta iial oma sulastele on andnud: abiellu hooranaisega – sihilikult! Aga Jumal kasutas Hoosead, et aidata meil mõista, millist valu tunneb Tema inimese patu ja vastuhaku pärast. Jumal oli armastusega valinud naise, Iisraeli, kes Teda korduvalt pettis. Hämmastaval kombel võttis Ta naise tagasi ja uuendas tolle elu.

`Võrdle Ho 1:2; Ho 3:1; Ilm 17:1, 2 ja Ilm 18:1–4. Mida tähendab siin nimetatud hooramine? Millised õppetunnid saab kristlik kogudus Hoosea loost? Mismoodi on kogudus korranud Vana Testamendi patte?`

Piibel ütleb avalikult, et Kristuse Uue Testamendi kogudus kordab suures osas Vana Testamendi Iisraeli eksimusi. Jumala lepingurahvas läks enne pagenduseaega kohutavale eksiteele, kui tõi enda keskele naaberrahvaste ebajumalateenistuse kombed. „Muretsedes kiriku sees Ariuse ideede tõttu kasvava lõhe pärast, kutsus Konstantinus kokku Nikaia kirikukogu ja sekkus selle otsustesse.“ – Christopher A. Hall, „How Arianism Almost Won,“ Christianity Today (2008). Igal juhul lahkus Jumala rahvas oma suhtest Temaga selleks, et leida „lahendusi“ eeldatavatele probleemidele.

Jumala sõnade valikust tajume ilmselgelt seda, kuidas Ta püüab meile näidata nii seda, mida oleme valesti teinud, kui ka seda, kuidas Tema ennast tunneb. Need, keda abikaasa on reetnud, hoomavad pisutki muserdavaid tundeid, mida meie truudusetus Kristusele taevaõuedes äratab. Küllap on Hoosea raamatu üllatavaimaks osaks see, kui kaugele oli prohvet valmis minema, et oma eksiteele sattunud naine lunastada.

Kui uurime viimast hüüet inimkonnale, mis kutsub Jumala rahvast Paabelist välja, on märkimisväärne, et Jumal kutsub _oma rahvast_, mitte võõraid. Tema tunneb neid väga lähedaselt. Ta armastab neid. Ja sedamööda, kuidas maailm liigub oma halvima tunni poole, pakub Ta ikka veel lunastust verehinna eest, mille Tema on maksnud selleks, et osta meid Talle tagasi. Kõigest kõige enam peaks Kristuse rist meile näitama, kui innukalt tahab Issand päästa oma sõnakuulmatut rahvast.

`Mismoodi võib iga tänapäeva kogudus, ka meie enda oma, vaimse hoorusega flirtida?`