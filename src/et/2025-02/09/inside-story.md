---
title: Misjonilugu
date: 30/05/2025
---

#### 5. osa: Armastus ja abielu

_Loo on kirja pannud Andrew McChesney._

Diana ja Loren kavatsesid abielluda, kui nad avastasid Santa Fes (New Mexicos) elades, et ootavad beebit. Diana lükkas pulmad edasi, kuna ei tahtnud, et laps oleks abiellumise põhjuseks.

Pärast beebi sündimist kolis paar Utah’ osariiki Salt Lake Citysse, kus elasid Diana vanemad. Neil oli Santa Fe elust kõrini.

Kuigi Diana ja Loren ei elanud nagu kristlased, tahtis Loren abielluda kirikus. Ta valis adventkoguduse ja võttis ühendust pastoriga. Ühtlasi palus ta talitust juhtida oma isal, adventpastoril, kes elas Chicago lähedal. See oli mõlema pastori jaoks dilemma, sest Diana ei olnud koguduseliige ja abielupaar ei elanud kristlikku elu. Aga pärast rohket palvetamist tundsid mõlemad pastorid, nagu nad ütlesid, mõjutust „eksida armastuse poole“. Loreni isa nõustas paari enne abiellumist telefoni teel.

Pulmapäeval üllatasid Dianat koguduseliikmed, keda ta ei tundnud, kuna ei käinud kirikus. „Kes tuleb võõrasse pulma?“ mõtles ta. Naise üllatus kasvas, kui koguduseliikmed tegid noorpaarile kingitusi.

Kodus kingitusi lahti pakkides leidis Diana raamatukese pealkirjaga „Õnne kokkuvõte“. Tema meelest oli see üks neist raamatutest, mis olid kaasas tal Colorados järjepanu külas käinud kolmel naisel. Diana hakkas raamatut lugema ega suutnud seda käest panna. Kui Loren töölt koju tuli, ütles naine erutatult: „See on tõde!“ Loren vastas: „Oo, see on ju „Tee Kristuse juurde“, mille on kirjutanud prohvet nimega Ellen White.“ Prohveti mainimine viis Diana segadusse, aga tema südames võrsus soov külastada adventkogudust ja saada rohkem teada selle kohta, mida oli lugenud.

Kui Diana kirikusse ilmus, ei öelnud liikmed sõnagi. Nad võtsid ta omaks nii, nagu ta oli, ja kandsid isegi hoolt ta laste eest, et tema saaks kuulata. Kui Diana kuulis, et peavanem rääkis piibliõppest, ütles ta Lorenile: „Ma tahan õppida.“ Loren vastas: „Võin sulle rääkida kõike, mida sa teada tahad.“ Tal oli piinlik, et ta ei õppinud Dianaga koos. „Ei,“ ütles naine, „ma tahan ise Piiblit tundma õppida.“

Kogudusevanem Lorell Herold ja tema naine Carol tulid 28 nädalat järjest kord nädalas nende koju. Kui Diana õppis, hakkas ta ellusuhtumine muutuma. Mitte keegi ei rääkinud temaga sellest. Mitte keegi ei pidanud selle kohta jutlust. Ta lihtsalt kaotas huvi maiste asjade vastu, kui koguduse liikmed teda armastasid ja ta õppis tundma Jumala armastust, mida Jeesuse elu, surm ning ülestõusmine ülevoolavalt esile toovad.

Tema innukus Piibli suhtes üllatas Lorenit. Mees mõtles, milles ta ise oli kasvades mööda pannud, ja hakkas Piiblit enda jaoks tundma õppima. Nad otsustasid mõlemad koos ristitud saada.