---
title: Väga käepärane abi hädaajal
date: 25/05/2025
---

`Loe Ps 46. Millise lootusesõnumi saame siit nii praegustes katsumustes kui ka neis, mida teame viimsetel päevadel tulevat sellele maale suure võitluse käigus?`

Ps 46 näib puudutavat teemat, mille leiame Kirjas heebrealastele: _midagi paremat_. Jeesus on _parem_ kui maine ülempreester, Tema ohver on _parem_ kui igasugused ohvriloomad ning taevane pühamu on _parem_ kui maapeal olemas olnu.

Ometi on selle psalmi lähenemisviis teistsugune. Kirjutaja ei võta head ega kõrvuta seda veel paremaga. Ta paneb mässulise maailma ja sellega kaasnevad kohutavad tagajärjed kõrvu tõotusega paremast, mida Jumal meie jaoks kavandab.

Tõepoolest on selles psalmis rikkalikult lootust ja lubadusi, et ka keset laastamist, katsumusi, kannatusi ja sõdu, millega silmitsi seisame, tuleb meil ikkagi „vaikida [järele jätta] ja teada, et mina olen Jumal“ (Ps 46:11), ning puhata kindlustundes, et ühel päeval see kõik lõppeb ja Jumal on „kõrge maa peal“ (Ps 46:11).

Pööra tähelepanu siin kirjutatule: „Sellepärast me ei karda, kui maa liiguks asemelt ja mäed kõiguksid merede põhjas“(Ps 46:3).

Ei saa teisiti kui meenutada vaatepilte sellest, mis toimub Kristuse teisel tulekul: „Ning taevas taganes otsekui kokkukeeratav rullraamat, ja kõik mäed ja saared tõugati ära oma paigast“ (Ilm 6:14). Samuti: „… oodates ja kiirendades Jumala päeva tulemist, mil taevad põledes lagunevad ja algained lõõmates ära sulavad“ (2Pt 3:12). Meie praegune maailm kõigi olemasolevate pahedega ei kesta igavesti ja see, mis tuleb pärast, tõotab midagi, mida meie meeled vaevalt suudavad ette kujutada. Nüüd aga on meil vaja lihtsalt vastu pidada, säilitada usk ja klammerduda sellesse, mida Jumal on meile Tema kohta ilmutanud, eelkõige Jeesuses ristil.

`Kuigi olukord siin maailmas on halb (ja me teame, et see läheb halvemaks), siis millist lootust saame kõigele vaatamata oma teadmistest Jumala headuse, väe ja iseloomu kohta (mõtle risti peale)?`