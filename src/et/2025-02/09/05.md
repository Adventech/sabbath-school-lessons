---
title: Vein ja veri
date: 28/05/2025
---

`Loe Ps 75. Loe ka Mt 26:26–29 ja Ilm 14:9–12. Mida leiame sellest psalmist teemade kohta, mis on kaalul kohtus, ja kuidas aitavad teised siintoodud tekstid meil neid teemasid mõista?`

On arvatud, et seda psalmi olevat lauldud Sanheribi armee imelise purustamise puhul (2Aj 32. ptk; 2Kn 19. ptk) – tegemist on looga, mis paistab osutavat ajas ettepoole õelate lõplikule hävitamisele (Ilm 20. ptk). Jumala rahvas on pühas linnas koos oma õiglase kuningaga, kui kurjuse väehulgad tulevad ja linna ümber piiravad, ning siis hävitab Jumal ise vastased.

Üks küsimus, mille Jumal kohtus korda ajab, on võimu seadusevastane omastamine meie pattulangenud maailmas. Langenud inimesed ei ela enam teiste heaks ega Jumala auks, vaid enda hüvanguks. Elame praegu paljuski tagajärgedega, mis tulenevad valikust uskuda, et universumil ei ole mõtet ega objektiivset moraalistandardit. Kui tahame üldse mingisugust mõtet, siis, nagu filosoof Friedrich Nietzche rõhutas, peame selle ise leiutama ja teesklema, et universum on olemas meie hüvanguks. Seega käitub iga inimene nii, nagu oleks ta jumal.

(Võib õigustatult küsida: „Kui hästi selline filosoofia Nietzsche enda elus välja tuli?“ Tegelikult mitte kuigi hästi. Ta varises Itaalias tänaval kokku ja läks hulluks, kui oli püüdnud peatada meest, kes peksis hobust. Järgmised 11 aastat oma elust enne surma 1900. aastal viibis ta poolkatatoonilises seisundis.)

Kuitahes halvad on probleemid, ometi tuletatakse meile, usklikele, meelde, et elaksime lootuses ega otsustaks tuleviku üle käesolevate sündmuste põhjal. Kerge on langeda lootusetusesse, kui näeme, kuidas tsivilisatsiooni tugisambaid õõnestavad pidevalt inimeste süda ja meeled, kes ei karda Jumalat või kelle vaated Jumalale ei pärine Piiblist. Elame praegu ajajärgul, mil – vähemasti mõnes maailma osas – rünnatakse moraalseid väärtusi, isegi nii põhilisi nagu inimese sugu mehe või naisena. Teatavat laadi ebamoraalsusi, millest paljudel inimestel olnuks isegi eraviisiliselt häbi rääkida, kiidetakse nüüd avalikult ja neile avaldatakse poolehoidu. Nii halvaks on olukord läinud.

`Peame küll püüdma kaasinimeste elu paremaks teha, kuid miks on alati oluline meeles pidada, et siinne maailm liigub täieliku hävingu suunas ja on vaja üleloomulikku taasloomist, enne kui kõik lõpuks korda saab?`
