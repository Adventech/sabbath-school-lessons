---
title: Et maa peal tuntaks Sinu päästet
date: 29/05/2025
---

`Loe Ps 67. Milliseid teadmisi annab see tänulaul sulle Ilm 14:6–12 kirjeldatud Jumala rahva tähtsuse kohta?`

Massachusettsi tehnoloogiainstituudi insenerid on loonud uue musta kattekihi, mis muudab sellega värvitud objektid peaaegu nähtamatuks. See on mitu korda tumedam kui ükski varem tehtud tume materjal, sest on valmistatud nanotorudest. See uus materjal suudab neelata 99,995 protsenti kogu nähtavast valgusest. Isegi kõige heledamal valgusel ei õnnestu selle materjaliga kaetud objekte nähtavaks teha.

Psalm 67 algab palvega Jumalale, et Ta laseks „oma palge paista meie peale, et maa peal tuntaks sinu teid“ (Ps 67:2, 3). Lunastusplaaniga on Jumal valmistanud patustele tee tagasi Tema vahetusse aulisse lähedusse ilma, et Tema au nad hävitaks, ja isegi nüüd, selles elus, võib Jumala pale paista meie peale Kristuse risti tõttu.

Aga siin on kirjas veel enam: Jumala plaan on, et meist kumaks läbi Tema valgus ülejäänud maailmale. Selline ülesanne anti Iisraelile: tempel pidi olema palvekojaks kõigile rahvastele. „Needki ma viin oma pühale mäele ja ma rõõmustan neid oma palvekojas, ja nende põletus- ja tapaohvrid on mu altari peal meelepärased; sest mu koda nimetatakse palvekojaks kõigile rahvastele“ (Js 56:7).

Kõnealuses psalmis tuletab Taavet meile meelde Jumala tahet, et „maa peal tuntaks [Tema] teed, kõigi rahvaste seas [Tema] päästet“ (Ps 67:3). Kurb küll, aga Jumala rahval on see ülesanne sageli luhtunud. Vanas Testamendis on Iisraeli kohta kirjas mitu sünget peatükki ning samamoodi on neid kristliku koguduse ajaloos viimase kahe aastatuhande jooksul. Me oleksime justkui värvinud oma südame üle ultra-tumeda ollusega, mis neelab Jumala valguse, selle asemel et valgust peegeldada.

Mõnikord käsitleme Jumala lõpuaja liikumist omamoodi eesõigustega lennureisijate lahkumissaalina, mis on reserveeritud vaimulike püsiklientide jaoks, ning tundume olevat üsna rahul, et muu maailm peab istuma eesootavaks reisiks ettevalmistamata lärmakas ebamugavas väravasaalis. Ilm 14. peatüki ülejäänute kogudus ei rahuldu ainult Kristuse juures Siioni mäel seismisega ja Tema läheduses peesitamisega. Nad hoopis lendavad üle maakera ja õhutavad kogu maailma nendega pühal mäel ühinema.

`Millist kohustust peaksime tundma kogudusena ja üksikisikuna, et õpetada kaasinimestele tõdesid, mida meie nii väga armastame?`
