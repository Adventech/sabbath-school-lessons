---
title: Tema jalge all
date: 27/05/2025
---

`Loe Ps 47:2–5. Mida räägib see meie tulevasest kohast Kristuse kuningriigis?`

Pikas plaanis on tulevik helge. Seni aga on inimkond loovutanud selle planeedi valitsemise Lutsiferile. Kui Saatan ilmus Iiobi pärast taevasele nõupidamisele, hooples ta, et see maakera kuulub temale.

„Kust sa tuled?“ küsis Jumal.

„Maad mööda hulkumast ja rändamast,“ vastas ta (Ii 1:7).

Saatan kuulutas välja omandiõiguse; antiikajal kasutati omandiõiguse tunnusena jalga. „Võta kätte, käi maa läbi pikuti ja põiki,“ õpetas Jumal Aabrahami, „sest ma annan selle sinule“ (1Ms 13:17).

`Võrdle omavahel 1Ts 4:13–17 ja Sk 14:1 ning pööra tähelepanu Kristuse jalgadele. Milliseid erinevusi leiad neist kahest piiblitekstist ja mida saame siit teada kahe erineva, ehkki omavahel seotud tahu kohta, mis puudutavad Kristuse ülemvalitsust selle maailma üle?`

Rääkides sellest, mida Kristus tuhandeaastase ajastu lõpul teeb, kirjutas Ellen G. White: „Kristus laskub Õlimäele, kust Ta tõusis taevasse pärast oma ülestõusmist ja kus inglid kordasid Tema tagasituleku tõotust. Prohvet ütleb: „Ja Issand, minu Jumal, tuleb ja kõik pühad koos temaga.“ „Sel päeval seisavad ta jalad Õlimäel, mis on Jeruusalemma ees ida pool; ja Õlimägi lõhkeb keskelt pooleks… väga suureks oruks.“ „Ja Issand on kuningaks kogu maale. Sel päeval on Issand ainus ja tema nimi on ainus“ (Sk 14:5, 4, 9). Kui Uus Jeruusalemm oma pimestavas hiilguses laskub taevast alla, laskub ta puhastatud ja tema vastuvõtmiseks valmistatud kohale ning Kristus koos oma rahvaga ja inglitega siseneb pühasse linna.“ – Ellen G. White, „Suur võitlus“, orig lk 662, 663.

`Pea silmas meile Jeesuses antud lootust. Mõtle, kui raske oleks elu, kui kõik lõppeks igaveseks surmaga. Kõik oleks kasutu, kas pole?`
