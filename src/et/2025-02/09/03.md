---
title: Lootus keset rahutust
date: 26/05/2025
---

Psalmide raamatu keel on suures osas kujundlik, aga kui on tegemist sõnadega, mis viitavad meie planeedi tulevasele uuele algusele, pole kuigi palju põhjust uskuda, et see on _üksnes_ sümboolne. 46. psalm tuletab meile meelde, et Kristuse tagasitulek puudutab sügavalt materiaalset maakera. Aga sellest ei saa mõjutatud üksnes kaljud ja ookean; Maa ajaloo suur haripunkt tähendab maapealsete riikide, inimlike õnnetute valitsemissüsteemide kokkuvarisemist, mis on mitme tuhande aasta jooksul põhjustanud nii palju kannatusi.

Viimaks saavad täieliku lõpu kõik need võimud ning kogu kurjus ja kannatused, mida need inimkonnale on toonud.

`Loe Jr 4:23–26. Mida räägib loetu selle maailma saatusest, vähemalt seni, kuni tulevad „uus taevas ja uus maa“ (Ilm 21:1)?`

Piibli prohvetikuulutus näitab, mis selle maailmaga juhtub. Näiteks kirjeldatakse Tn 7. ptk nägemuses tormist merd, millest tõusevad maailmariigid. Tülide ja sõdade tuuled puhuvad üle paganate mere (maa) ning neist tõuseb üks maine riik teise järel, millest ükski ei suuda lahendada inimkonda kimbutavaid tõsiseid probleeme. Maapealsed juhid, keda söandame usaldada, osutuvad peaaegu alati sama patusteks ja omakasupüüdlikeks nagu me kõik.

Taanielile näidatud kuningriikidest ükski ei osutunud Jumala rahva jaoks turvaliseks koduks (ehkki mõni oli teistest parem). Aga me teame, et oleme Jumala riigi kodanikud (Fl 3:20) ja selle planeedi kaosest palju kõrgemal on troon, mida ei saa kõigutada (vaata Hs 1:26). Jeesus õpetas, et maailm liigub üha sügavama korralageduse poole sedamööda, kuidas ligineme Kristuse tulekule (Mt 24. ptk), aga meie planeedi olukorrale vaatamata suudame usus vastu pidada, sest teame, et kontroll on Jumala käes ja Tema täidab oma tõotused: „Paganad möllasid, kuningriigid kõikusid. Kui ta tegi häält, siis vabises maa. Vägede Issand on meiega, Jaakobi Jumal on meile kindlaks kaitseks“ (Ps 46:7, 8). Asjad ei lähe praegu kuigi hästi ega hakkagi lähiajal minema. Pikema aja jooksul? Siis – tänu Jeesusele – on hoopis teine lugu.

`Pole kahtlustki, et meie maailm näib olevat kaoses ja kontrollimatu. Kuidas aitab näiteks Tn 7. peatüki prohvetikuulutus meil näha, et siis, kui jääme ustavaks, laheneb kõik meie jaoks lõppude lõpuks hästi?`