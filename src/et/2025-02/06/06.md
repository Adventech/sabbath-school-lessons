---
title: Sest sina lõid kõik!
date: 08/05/2025
---

Piiblis on kirjas veidi juhtumeid, mil mõni prohvet viidi nägemuses Jumalale nii lähedale, et tal lubati näha Jumala trooni. Hesekiel nägi seda taevalaotuse kohal (Hs 1:26); Jesaja astus nägemuses taevasesse templisse (Js 6:1) ning nägemuses sinna viidud Johannese kirjeldus on kõige üksikasjalikum (Ilm 4. ja 5. ptk). Vana Testamendi pühamuteenistuse võrdkujud osutasid tõsiasjale, et inimkond saab minna Jumala juurde ainult ühte teed pidi: Kristuse vere kaudu. (Vaata näiteks 3Ms 16:2, 14.)

`Loe Js 6:1–5 ja Ilm 4:7–11. Mis on kahe nägemuse puhul sarnast? Pööra tähelepanu sündmuste järjekorrale: milline teema on esimene? Mis tuleb järgmisena? Milliseid tõdesid Jumalast need nägemused rõhutavad?`

Igas nägemuses troonisaalist juhtub kõigepealt see, et taevased olevused rõhutavad Jumala pühadust. Jesaja nägemuses on see vaatepilt muljetavaldav: tempel täitus suitsuga ja „uksepiidad vabisesid“, kui seeravid kuulutasid valjult Jumala pühadust. Johannese nägemuses teatasid keerubid sedasama: „Püha, püha, püha.“ (Vaata Hs 10:14, 15, et leida, kuidas kirjeldatakse olevusi, keda nimetatakse keerubiteks.) Kummalegi prohvetile näidati Jumala silmipimestavat auhiilgust.

Seejärel näeme, kuidas paneb selline vaatepilt prohveti käituma. Jesaja hüüatab, et ta on roojane mees huultelt (Js 6:5), ja Johannes nutab, kuna ta seisab silmitsi kurva tõega, et ei leidu kedagi, kes oleks väärt (Ilm 5:4). Kui meile näidatakse otse Jumala väärilisust, siis hakkame lõpuks aduma inimese olukorda: oleme läbinisti vääritud ning vajame Lunastajaks Kristust.

Saatan on loopinud Jumala pihta palju süüdistusi, väites, et Ta on omavoliline, isekas ja karm, aga põguski pilk Jumala troonisaali näitab, et Saatan valetab. Siin näeme Kristust sellena, kes Ta päriselt on – „Tall, kes on tapetud“ (Ilm 5:12) –, mis omakorda võimaldab meil näha Isa sellisena, nagu _Ta_ päriselt on. Väga lohutav on teada, et nähes Jeesust, näeme, milline on Isa (Jh 14:9). Ja Isa olemust avaldab enim see, kui Jeesus sureb ristil meie eest.

Niisiis peaks rist näitama meile mõlemat: esiteks seda, et Jumal armastab meid niivõrd, et ohverdab iseend meie eest; ja teiseks seda, kuivõrd patused ja langenud me oleme, nii et meid saab päästa üksnes risti kaudu.