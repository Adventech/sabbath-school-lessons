---
title: Härgade ja sikkude veri
date: 05/05/2025
---

Mõni inimene on kritiseerinud ohverdamissüsteemi mõtet üleüldse, väites, et see on julm, kalk ja sisult ülekohtune. Ometi ongi mõte just selles. Kristuse surm oli julm, kalk ja ülekohtune – süütu suri süüdlaste eest. Patuprobleemi lahendamiseks oligi seda vaja. Ja sellele surmale, Kristuse surmale, osutas kogu julm, kalk ja ülekohtune ohvritalitus.

`Loe Hb 10:3–10. Mida saame sellest piiblitekstist teada ohvrite kohta, mida Jumala rahvas tõi Vana Testamendi ajal? Kui need tegelikult patuseid ei päästnud, siis miks neid üldse ohverdati?`

Talled ja teised ohvriloomad olid lihtsalt leppemärgid, mis osutasid Jumala Talle lepitavale ohvrile tulevikus. Need olid usu teod, mis andsid patustele käegakatsutava võimaluse kogeda usku tulevase Messia töösse. Ütleme sedasorti sümbolite kohta sageli, et need on mudelid ehk _tüübid,_ mis täituvad _antitüübis_ ehk nähtavaks saavas asjas või sündmuses, millele need viitavad. Osa inimesi on nimetanud ohvreid Jeesuse ristisurma kohta käivateks „miniprohvetikuulutusteks“.

Ohvriga seotud usutalitused olid pisut sarnased reisi eest maksmisega. Kui sa ostad rongi-, bussi- või lennupileti, siis ei saa sa ju otsekohe reisi, mille eest tasusid. Küll aga antakse sulle pilet või pardakaart: sümbol ehk lubadus sellest, et reis tuleb. Sa võid paberitüki peal istuda nii kaua, kui tahad, aga see ei vii sind ühtegi sihtkohta. Niipea kui oled sõiduvahendisse läinud ja reis algab, oled saanud selle, mille eest sa maksid, ning paberpilet muutub ebavajalikuks.

Nii oli ka ohvriloomadega. Neil oli täita tähtis osa, aga niipea, kui saabus tegelik ohver, muutusid need asjatuks – tegelikkus, mida kujutas see, kui maapealses pühamus püha ja kõige pühamat paika eraldav vaip Jeesuse surma korral lõhki kärises. „Ja templi vahevaip kärises ülalt alla kaheks“ (Mk 15:38). Kogu ohverdamissüsteem, tempel ja kõik selles olev, osutas Jeesuse tulevasele ristisurmale. Niipea kui Jeesus ristil oma tõotuse täitis ja võidukalt surnuist üles tõusis, muutusid mudelid ebavajalikuks.

`Mõtle sellele, kui halb on patt, nii et üksnes Jeesuse – lihaks saanud Sõna (vaata Jh 1:1–3, 14) – surm sai seda lepitada. Mida võime siit õppida selle kohta, milline peab olema meie suhtumine patustamisse?`