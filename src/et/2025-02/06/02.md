---
title: Asjatud ohvrid?
date: 04/05/2025
---

Mõnikord on kahe mõttekäigu kõrvutamine väga kõnekas. Ohverdamise olemuse piibelliku vaatenurga kohta jagavad olulist teavet ka need korrad, mil Jumal Tema rahva toodud ohvrid tegelikult _tagasi lükkas_.

`Võrdle omavahel Js 1:2–15 ja Js 56:6, 7 ning Ps 51:19. Mida olulist saame siit teada ohverdamise kohta?`

Kõnealune kahetsusväärne osa Iisraeli ajaloost ei olnud esimene kord, mil Jumal ohvri tagasi lükkas. Midagi sarnast juhtus üsna lunastusloo alguses, kui Jumal kiitis heaks ja võttis vastu Aabeli ohvri, aga mitte Kaini oma. See algne sündmus annab meile veel ühe võimaluse kõrvutada vastuvõetav ohver vastuvõetamatuga. (Vaata 1Ms 4:3–7 ja Hb 11:4.)

Jesaja elupäevil täitis Iisrael kombeid, et usuasjades linnukesi kirja saada ja vähima võimaliku pingutusega Jumalat rahustada, elades samas nii, nagu neile meeldis. Nende toodud ohvrid olid enesekesksed, nagu ka Kaini oma, ega lähtunud soovist alluda Jumalale ja anda end üle Temale.

Samasugune sõltumatuse meelsus kihutab tagant selle maailma kuningriike. Kain tahtis elada nii, nagu talle meeldis, ja täita Jumala jaoks oma tingimustel vaid rituaal. Võib arvata, et talle oli Jumal tülinaks, tõkkeks omaenda rajal, ent nii palju kartis ta Jumalat siiski, et asi ära teha.

Aabel aga tõi Jumala nõutud ohvri, mis meenutas Jumala tõotust tulevase Messia kohta (1Ms 3:15): talle, kes oli ettetähenduseks Kristuse päästvast tööst Kolgatal.

„Aabel mõistis lunastuse suuri põhimõtteid. Ta mõistis, et ta on patune ning et patt ja selle tagajärg lahutavad teda Jumalast. Aabel tõi tapetud ohvrilooma, ohverdatud elu, ja tunnustas sellega, et käsu nõudeid oli eiratud. Vere valamine suunas tema pilgu suurele Ohvrile, Kolgata ristil surevale Kristusele. Lootes seal toimepandavale lepitusele, sai Aabel tunnistuse õigeksmõistmisest ja tema ohvri vastuvõtmisest.“ – Ellen G. White, „Patriarhid ja prohvetid“, orig lk 72.

`Kui tähtis on, et me ei püüaks lihtsalt „asja ära teha“! Kuidas saab igaüks meist kogeda, mida tähendab täielikult sõltuda Jeesuse ristisurmast kui meie ainsast pääsemislootusest?`