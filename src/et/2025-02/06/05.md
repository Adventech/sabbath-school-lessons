---
title: Jeesus templis
date: 07/05/2025
---

Kogu lunastuslugu on pingeline. Jumal tahab taastada enda ja meie vahelise sideme, mida me kord nautisime, ning igatseb tõmmata meid Tema ligi. Aga patuste toomine Tema ligi hävitaks nad. „Sest sina ei ole Jumal, kellel on hea meel õelusest,“ kirjutab Taavet, „paha ei või olla sinu külaliseks“ (Ps 5:5). Samas kirjutab Taavet nii: „Aga mina lähen su kotta sinu suurest heldusest ja kummardan su püha templi poole sinu kartuses“ (Ps 5:8).

`Loe Hg 2:7–9. Kui teist templit ehitati, andis prohvet Haggai üllatava lubaduse: uus tempel saab olema eelmisest aulisem. Mida see prohvetikuulutus tähendas?`

Kui Saalomon pühitses sisse esimese templi, täitis templi Šekina, aupaiste, – Jumala kohalolu, mis oli iisraellastega kaasas olnud teel Kaananimaale – ja preestrid „ei võinud jääda teenima pilve pärast“ (1Kn 8:10, 11). Kui pühitseti sisse teine tempel, puudus sealt seaduselaegas, mis kujutas Jumala trooni, kuna Jeremija oli selle varjule toimetanud. Sel korral _ei täitnud_ templit Jumala nähtav kohalolu. See oli südantlõhestav. Kuidas tõdeneb Haggai tõotatu?

Teine tempel oli see, kuhu ilmus isiklikult lihast ja luust Jeesus, lihassetulnud Jumal. Jumal ise oli astunud eesriide tagant välja, et saada üheks meist ja liituda selles katkises maailmas meiega. Kuna Jumala Poeg oli nüüd Inimese Poeg, võisime näha Tema nägu, kuulda Tema häält ja olla pealtnägijad, kui Ta puudutas näiteks rüvedat pidalitõbist ja tegi tolle terveks (Mt 8:3). Selle asemel, et tuua meid _Tema_ suunas endale lähemale, tõi Jumal meid Tema lähedusse _meie_ suunas liikumisega. Ta tuli isiklikult alla meie juurde. Pole ime, et Piibel ütles Jeesuse kohta: „„Ennäe, neitsi jääb lapseootele ja toob ilmale poja, ja teda hüütakse nimega Immaanuel“, see on tõlkes: Jumal on meiega“ (Mt 1:23). Mõtle, mida see tähendab: kosmose Looja alandas ennast, et meiega koos elada ja, veel enam, meie eest surra.

`Rist on ülekaalukalt Jumala armastuse suurim avaldumine. Mismoodi veel näeme ja kogeme Jumala armastuse tegelikkust?`