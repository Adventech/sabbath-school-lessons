---
title: Misjonilugu
date: 09/05/2025
---

#### 2. osa: Appikarje

_Loo on kirja pannud Andrew McChesney._

Diana pidutsev eluviis hakkas talt võtma ränka lõivu keskkooli lõpetamise järgsel suvel. Ühel päeval, kui Diana oli üksi Colorado osariigis ühes Monte Vista pargis, vaatles ta puulehti ja silmitses neist läbi kumavat päikest. Sel hetkel kuulis ta häält ütlemas: „Kui sa siit ei lahku, siis sa sured siin.“ Diana teadis, et see hääl rääkis, kuidas tema eluviis viib enneaegse surmani ning selleks, et ellu jääda, on tal vaja ringist välja pääseda.

Ta rääkis emaga tulevikust ja ema küsis: „Oled sa kunagi mõelnud mereväkke minekust?“ Dianat pahandas ema küsimus, sest tema meelest oli see rumal, aga kolm kuud hiljem oli ta mereväe nimekirjas ja väljaõppel Florida osariigis Orlandos. Pärast seda seilas ta maailmas ringi. Ta nägi palju tülgastavat. Igas sadamas oli prostitutsioon, õnnemängud ja veel palju hullemat.

Diana elus käivitus kiire sündmusteahel – ta kohtus ühe meremehega ja abiellus, lahkus mereväest autasudega ja sünnitas kolm poega. Nad kolisid Colorado osariiki Monte Vistasse, aga Diana abikaasa ei olnud pere-elus õnnelik.

Diana muutus depressiivseks ja hakkas igatsema surma. Esmalt soovis ta haigeks jääda ja surra. Siis mõtles ta endalt elu võtmise peale. Meeleheitel olles palvetas ta: „Jumal, ma usun, et Sa oled päriselt olemas, aga ma ei tea, kus Sa oled.“

Kummalisel kombel vestles ta järgmise nädala jooksul nelja erinevasse usugruppi kuuluva inimesega. Kõigepealt tulid tema ukse taha kaks noort misjonäri. Kui ta nad sisse kutsus, avas üks misjonär raamatu ja luges teksti, mis ütles, et tumeda nahavärviga inimesed ei pääse kõrgeimasse taevasse, sest nad on neetud. Diana solvus. Lapsena oli ta segregatsiooni lõpetamise perioodil Virginias oma klassis ainus valgenahaline laps. Ta teadis, et Jumal armastas igaüht, ja ütles misjonäridele: „Minge siit ära.“ Ta imestas: „Miks nad mulle seda teksti lugesid?“ Järgmisel päeval tulid ta majja kolm naist. Nende külaskäigu ajal küsis Diana neilt hingamispäeva kohta. „Jumalat tuleb teenida iga päev,“ ütles üks naine. Diana meelest oli öeldul mõte sees ja ta nõustus nendega veel kohtuma.

Siis koputas ühel tormisel reede pärastlõunal ta uksele tilluke vana naine, kes kogus raha katastroofiabi heaks. Kuigi perel oli raha üsna napilt, andis Diana naisele raha, mille oli Pizza Tares töötades jootrahapurgist saanud. Ta ei näinud seda naist enam kunagi.

Samal nädalalõpul kutsus üks Diana sõber ta veel ühte kirikusse. Diana tundis sisse astudes kurja kohalolu ning põgenes sealt pärast teenistust.

See misjonilugu on pilguheit Jumala imelisele tegutsemisele Diana Fishi elus. Diana on seitsmenda päeva adventistide hallatava Holbrooki Indiaanlaste Kooli arendusjuht USAs. Sellele koolile läks 2021. aasta kolmeteistkümnenda hingamispäeva annetus.
