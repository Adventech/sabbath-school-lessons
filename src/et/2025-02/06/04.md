---
title: Paasatall
date: 06/05/2025
---

Ilmutusraamat nimetab Jeesust umbes kolmekümnel korral „Talleks“. Lunastusplaani algusaegadest saati on Jumala rahvas kasutanud tulevase Messia võrdkujudena tallesid. Aabel ohverdas „oma lammaste esimesest soost“ (1Ms 4:4) ja enne, kui Iisrael lahkus Egiptusest, et minna tõotatud maale, õpetati neile, et inimese või looma esmasündinu tuli lunastada ühe aasta vanuse tallega (2Ms 12:5).

`Loe 2Ms 12:1–11; Js 53:7, 8; 1Kr 5:7 ja Ilm 5:6. Mida saame neist salmidest teada Jeesuse kui paasaohvri kohta? Mida see meie igaühe jaoks tähendab?`

Mitu aastat pärast Kristuse surma, ülestõusmist ja taevasse minekut mõtiskles Peetrus juhtunu üle ja kirjutas: „… teid pole lunastatud kaduvate asjadega, hõbeda või kullaga teie tühisest esiisadelt päritud eluviisist, vaid Kristuse kui laitmatu ja puhta Talle kalli verega“ (1Pt 1:18, 19).

Jeesus veetis maa peal ühe inimelu, mis vastas Jumala pühaduse nõudele. Meie, teised, oleme pattu teinud ja see, kuidas me oma patust elu veedame, kirjeldab sõna otseses mõttes valesti meie Meistri olemust.

Jeesus aga sai „viimseks Aadamaks“. Kus meie läbi kukkusime, seal elas Tema täiuslikult. Inimesena oli Ta kõigiti selline, nagu inimsugu pidi olema. Temast kumas täiuslikult läbi Jumala au. „Kes on näinud mind,“ ütles Ta Filippusele, „see on näinud Isa“ (Jh 14:9).

Jeesus löödi risti paasapühal, mis näitas omakorda, et Ta on Talle antitüüp. Jh 18:19, 20 ütles Jeesus, et Ta õpetas „avalikult“. Taoliselt õpetati Iisraeli lapsi valima paasapühaks välja paasatalle (2Ms 12:5, 6) ja „säilitama seda“ ehk panema selle ohverdamise-eelsetel päevadel vaatamiseks välja. Kui ülempreester küsitles Jeesust Tema õpetuste asjus, viitas Jeesus tõsiasjale, et Ta on viibinud avalikult templis, igaühele mõtisklemiseks silma all. Tema elu, Tema teod, Tema õpetus – kõik näitas, kes Ta tegelikult oli. Ta on veatu Tall, Jumala õiguse ja au mõjusaim väljendus.

`Mismoodi saame oma elus paremini peegeldada Jeesuse täiuslikku iseloomu?`