---
title: Jumal tahab olla arusaadav
date: 31/03/2025
---

Peaaegu miski ei pane niimoodi ahastama kui pakiline vajadus teha ennast näiteks haiglas või apteegis arusaadavaks võõral maal, mille keelt sa vaevu räägid. Tead, mida tahad öelda, aga sul ei ole selle ütlemiseks piisavalt sõnavara.

Jumala puhul ilmneb hoopis teine probleem. „Sest otsekui taevad on maast kõrgemal,“ ütleb Ta, „nõnda on ka minu teed kõrgemad kui teie teed, ja minu mõtted kõrgemad kui teie mõtted“ (Js 55:9). Probleem pole mitte selles, et Jumalal puuduks meiega suhtlemiseks sõnavara, vaid selles, et meil ei ole Tema täielikuks mõistmiseks sõnavara ehk intellektuaalset suutlikkust.

`Kuidas võrdlevad need piiblisalmid Jumala ja meie arusaamisvõimet?`

`Ps 139:1–6`

`Ps 147:5`

`Rm 11:33`

`1Jh 3:20`

Tõsiasi on, et me ei saa kunagi täielikult aru Jumala mõtetest, sest Tema on lõpmatu ja kõiketeadja. Hoomame ju vaevu seda, mis puudutab loomistööd; kuidas saaksime siis täiesti mõista Loojat? Ei saagi.

Kuigi me ei mõista kunagi kõike, võime mõista seda, mis on vajalik meie päästeks. (Vaata 2Tm 3:14, 15.) Kui apostlid selgitasid oma kuulajatele evangeeliumi, suunasid nad sageli inimeste tähelepanu täitunud prohvetikuulutusele. Siit saame järeldada, et prohvetikuulutuse üks oluline eesmärk on lunastusplaan ilmekaks muuta. Lõpuks peab ju Piibli prohvetikuulutus juhtima meid mingil moel Jeesuse juurde ja päästetõotuseni, mida Ta kogu inimsoole pakub.

Issand, kelle kaudu kõik on loodud (vaata Kl 1:16; Jh 1:1–3), tuleb sellele maale ja toob ennast ristil ohvriks iga inimese, ka kõige nurjatuma pattude eest. Nii palju armastab Jumal meid kõiki. Kuna Issand on seda kõike meie eest teinud, tahab Ta ilmselgelt, et igaüks, sealhulgas nurjatud, teaksid, mida Ta meile Jeesuses pakub. Ja prohvetikuulutus annabki teada just seda.

`Seda, mida meie ei tea, on palju. Miks on siiski oluline pöörata tähelepanu sellele, mida teame, ning toimida oma teadmist mööda, mitte jääda kinni sellesse, mida me ei tea?`
