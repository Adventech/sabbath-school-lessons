---
title: Kes loeb, see mõistku
date: 30/03/2025
---

Astu sisse ükskõik millisesse kristlikku raamatukauplusse ja vaata raamatute pealkirju, mis räägivad Piibli prohvetikuulutustest. Leiad kähku, et vaateid ja tõlgendusi on meeletul hulgal, ning kiusama võib hakata mõte, et tegelikult ei saa mitte keegi aru, millest on sellises raamatus nagu Ilmutusraamat päriselt kirjutatud. Näiteks ütleb üks autor, et antikristus on pelgalt metafoor; teine ütleb, et antikristus ikkagi ilmub tulevikus; ja kolmas ütleb, et tegemist on viitega millelegi või kellelegi paganliku Rooma impeeriumi aegadest. Ehk, nagu üks vana jutlustaja ütles: „Vahest on Piibel nagu vana viiul; sellel võib mängida iga viisi, mis sulle meeldib.“

Piibel ise niisugust seisukohta välja ei paku. Selle asemel kutsub Piibel meid lugema ja eeldama seejuures, et Jumal ei räägi asjatult ning meil on võimalik tunda tõde, mida Ta oma sõna vahendusel esitab.

`Loe Mt 24:15; Ilm 1:3; Mt 11:29 ja Jr 9:22, 23. Mida leiad neist piiblisalmidest Jumala kavatsuse kohta teha end arusaadavaks?`

Paljud ülikoolid pakuvad kursusi teemal „Piibel kirjandusteosena“ või midagi taolist. Usklik jahmub, kui tal tuleb istuda arvututes loengutes pelgalt taipamaks, et professor loeb Piiblit samal viisil, nagu loetakse paganlikku mütoloogiat. See tähendab, et omaette väärtuseks võib tõusta küll mingi tera ehk kõlbeline „tõde“, aga igaüks loeb jutust välja seda, mida tahab. Mõte, et selle raamatu inspireeris Jumal, on niisuguste õpetajate jaoks naeruväärne.

Niisiis loevad juhendajad Piiblit, aga ei kuule rääkimas Jumala häält. Teised jõuavad sõnumiga selgelt vastuolus olevate järeldusteni. Kui Piiblit loetakse, allumata Issandale ja avamata südant tõe tundmisele, siis ei saa sõnum lugejat puudutada ning vääriti mõistetakse ka Jumala armastavat ja püha iseloomu, mis Piibli lehekülgedel avaldub. Piibli lugemine ebaõigel viisil ja (veel tähtsam!) ilma õige hoiakuta – laskmata Pühal Vaimul juhtida – põhjustab soovimatuid tagajärgi hoopis lihtsamini, kui paljud arvavad.

`Keegi mees, keda ei peetud jumalakartlikuks, leiti kord Piiblit lugemas. Kui küsiti, mida ta teeb, vastas mees: „Otsin auke seaduses. Otsin auke seaduses.“ Miks on vale lugeda Jumala Sõna sellise suhtumisega?`