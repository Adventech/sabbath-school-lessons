---
title: Misjonilugu
date: 04/04/2025
---

#### „Ma tahan seda raamatut!“

_Loo on kirjutanud Laurie Denski-Snyman._

Tim oli äsja tööle asunud misjonär ja tal oli hirm. Ta müüs kristlikke raamatuid ühel saarel Kagu-Aasias, mille elanikud olid enamjaolt mittekristlased, ning ta ei soovinud sattuda probleemidesse. Tänaval liikudes Tim palvetas ja astus äreva südamega sisse ühe õmblejanna poekesse. Ta nägi, et järjekorras ootas neli inimest.

Minutid näisid venivat.

Ootamine kestis kauem, kui Tim oli arvanud.

Tal oli kiusatus lahkuda, aga miski hoidis teda kinni.

Ta märkas, et õmblejanna heitis tihti pilke tema suunas, näol kummaline ilme. Mõnel korral liikus naine isegi leti serva, seina ligi, et näha teistest klientidest mööda ja vaadata paremini talle otsa.

Lõpuks lahkus viimane klient poekesest ja tuli Timi kord.

Aga enne, kui ta jõudis sõnagi lausuda, osutas õmblejanna raamatutele, mis tal kotist välja paistsid. „Ma tahan seda raamatut!“ hüüatas naine. „Ja ma tahan veel seda teist raamatut ja seda kolmandat raamatut!“

„Mida?“ küsis Tim. „Kust te üldse teate, et mul need raamatud müügiks on?“

„Ma nägin unenäo,“ ütles õmblejanna. „Unes nägin üht noort meest, kes nägi välja täpselt nagu teie. Tal olid kaasas raamatud, mida mul oli vaja lugeda, ja ühe sellise raamatu pealkiri oli „Suur võitlus“. Nii et ma teadsin, et olete tulemas. Ma teadsin, et teil on müügiks „Suur võitlus“. Kas teil on see raamat?“

Timi hirm, et tal tuleb misjonärina probleeme, kadus hoobilt. Temas kasvas ind raamatuid müüa. Ta adus, mida tähendavad päriselt sõnad 5Ms 31:8: „Ja Issand ise käib su ees, tema on sinuga, tema ei lahku sinust ega jäta sind maha. Ära karda ega kohku!“ Ta teadis, et Jumal läheb tema ees ning valmistab talle tee, et levitada häid sõnumeid Jeesusest ja Tema peatsest tulekust.

Palveta Timi ja teiste misjonäride pärast, kes püüavad jõuda inimesteni Lõuna-Aasia ja Vaikse ookeani divisjonis, kus see lugu toimus. Täname sind kolmeteistkümnenda hingamispäeva annetuse eest, mida kasutatakse evangeeliumi levitamiseks Lõuna-Aasia ja Vaikse ookeani divisjonis.

_See misjonilugu kirjeldab Seitsmenda Päeva Adventistide koguduse strateegilise plaani „Mina lähen“ misjonieesmärki nr 1: „Taaselustada ülemaailmse misjonitöö kontseptsioon ja misjoni heaks ohverdamine kui eluviis, mis ei hõlma mitte ainult pastoreid, vaid iga koguduseliiget, nii noort kui ka vana, Kristuse tunnistamise ja jüngrite tegemise rõõmus.“ Ja misjonieesmärki nr 2: „Tugevdada ja mitmekesistada adventmisjonit suurtes linnades, samuti 10/40 akna ulatuses inimrühmade hulgas, kelleni pole evangeelium jõudnud, ja mitte-kristlike usundite piirkondades.” Rohkem teavet saad aadressilt IWillGo2020.org._