---
title: Sõna tundmaõppimine
date: 02/04/2025
---

Seitsmenda päeva adventistid on Piibli prohvetikuulutustest arusaamises palju võlgu William Millerile. Kuigi tema arusaam võtmetekstidest (nagu näiteks Tn 8:14) ei olnud täiuslik, oli Milleri metoodika sellegipoolest tähtis, sest see sillutas tee lõpuaja ülejäänute liikumise sünnile.

`Loe Mt 5:18; 2Tm 3:15–17 ja Lk 24:27. Millise teadmise annavad need piiblisalmid selle kohta, missuguse nurga alt Piibli prohvetikuulutusi vaadata?`

Mõnes mõttes ei erine Piibli uurimine suure pusle kokkupanemisest. Kui paned pusles kokku vaid kaks-kolm tükki, siis on peaaegu võimatu ära tunda tervet pilti. Ehk näed sa neil kahel-kolmel tükil hobust ja järeldad siis, et paned kokku pilti hobustest. Aga mõnel teisel tükil on kana ja lehm, ning kui oled kord kokku pannud mitusada tükki, mõistad lõpuks, et nägid vaeva maastikupildiga, millel oli linn, talu ja taamal mäeahelik.

Üks peamine eksitee, kuhu mõningad kristlased Piiblit uurides jõuavad, on Pühakirja käsitlemine ütluste või vanasõnade lõdva kogumina, kust kasutada salme konkreetse olukorraga tegelemiseks. Osa avab Gideonide Piibli esilehekülgedel oleva lihtsa õppejuhendi, kust nad leiavad mõne teema jaoks abistavad salmid, ning arvavad, et seal ongi koos kogu Piibli õpetus vastaval teemal.

Kahjuks lähenevad nad Piibli prohvetikuulutustele samuti: üksik piiblisalm tõstetakse kontekstist välja ja seda võrreldakse käesoleva aja sündmustega, selle asemel, et võrrelda salmi kogu Piibliga. Osaliselt tuleneb tänapäeval just sellest pidev prohvetikuulutusi käsitlevate raamatute voog, mida peab iga mõne aasta järel uuendama, sest see, mida ja millal neis öeldi juhtuvat, oli vale.

Seepärast on tähtis, et mingil teemal ei valitaks välja mõnd konkreetset piiblisalmi, vaid uuritaks hoolikalt kõike, mida Piibel vastaval teemal ütleb, ning arvestataks ka konteksti, milles seda öeldakse. Väga kerge on tõmmata piiblisalm kontekstist välja ja panna ütlema seda, mida tahame.

`Milline on olnud sinu kogemus inimestega, kes kasutavad oma seisukoha esitamiseks üksnes valitud piiblisalme, püüdes näiteks selgitada surnute olukorda? Või hingamispäeva? Kuidas neile kõige paremal moel vastata?`