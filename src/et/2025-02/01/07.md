---
title: Toetav Mõte
date: 04/04/2025
---

Loe Ellen G. White’i raamatust „Suur võitlus“ peatükki „Ameerika reformaator“, orig lk 317–342.

„Jutlustajad ja liikmed teatasid, et Taanieli ja Johannese poolt kirja pandud prohvetikuulutused kuuluvad äraseletamatute saladuste hulka. Kuid pöörake tähelepanu tõsiasjale, et Kristus ise juhtis oma jüngrite tähelepanu prohvet Taanielile, kui Ta kõneles sündmustest, mis pidid toimuma nende silme all. „Kes seda loeb, see _pangu tähele [mõtelgu sellele]_,“ ütles Kristus (Mt 24:15). Väide, et Ilmutusraamat on salapärane raamat, mida ei ole võimalik mõista, on vastuolus juba raamatu pealkirjaga: „Jeesuse Kristuse ilmutus, mille Jumal temale andis, et ta näitaks tema sulastele, mis varsti peab sündima… Õnnis on see, kes _loeb_, ja need, kes _kuulevad_ selle prohvetliku kuulutuse sõnu ja _peavad tallel_, mis sellesse on kirja pandud, sest aeg on ligidal“ (Ilm 1:1–3, 1968)…

Kuidas julgeb keegi õpetada, et Ilmutusraamat on saladus, milleni inimene ei küüni, kui Vaimust juhendatud Pühakirja sõnad tunnistavad vastupidist? See on ilmutatud saladus, avatud raamat. Ilmutusraamatu uurimine juhib mõtted Taanieli prohvetikuulutuste juurde ja selgub, et mõlemad kirjad esitavad äärmiselt tähtsaid õpetusi, mida Jumal on inimestele andnud nende sündmuste mõistmiseks, mis toimuvad selle maailma ajaloo lõpul.

Issand näitas Johannesele sügavaid ja olulisi sündmusi koguduse käekäigu kohta. Prohvet nägi rahva olukorda, ohte, konflikte ja lõplikku pääsemist. Ta kirjeldab lõpukuulutusi, mis muudavad küpseks maailma lõikuse – ühed viljavihuks taevaaita, teised aga aganateks hävitustule jaoks. Johannesele ilmutati tohutult tähtsaid asju – eriti, mis puudutavad viimast kogudust, et need, kes peaksid pöörduma eksitusest tõe poole, võiksid olla hoiatatud eesseisvatest ohtudest ja konfliktidest. Keegi ei tarvitse olla pimeduses asjade suhtes, mis maailma peale on tulemas.“ – Ellen G. White, „Suur võitlus“, orig lk 341, 342.

**Küsimused aruteluks:**

`1. Mil viisil saab prohvetikuulutus suuresti su usku kasvatada? Millised prohvetikuulutused – osa neist on kirjutatud tuhandeid aastaid tagasi sündmuste kohta, mis pidid toimuma sadu, kui mitte tuhandeid aastaid hiljem – on aidanud kasvatada su usaldust Piiblisse, ja, veel tähtsam, Jumalasse, kes need sisendas? Kuidas annab näiteks Taanieli raamatu 2. peatükk meile jõulised ja loogilised põhjendused usaldada nii seda, et Jumal on olemas, kui ka seda, et Tema teab tulevikku?`

`2. Millised on parimad viisid kaitsta end paljude järelemõtlematute ja spekulatiivsete katsete eest tõlgendada prohvetikuulutusi, mis tulevad mõnikord esile ka meie oma koguduses? Miks tuleb meil hoolikalt katsuda „läbi kõik“ ja pidada „kinni heast“ (1Ts 5:21)?`

---

  
Annetus >> kohalik kogudus [toeta.advent.ee](https://toeta.advent.ee/)  
  
Päikeseloojang 20.08
