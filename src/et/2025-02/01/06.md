---
title: Ülekantud või otsene tähendus?
date: 03/04/2025
---

Üks põhiküsimusi, millega prohvetikuulutuste tundmaõppijal tuleb tegeleda, on see, kuidas määratleda, kas Piibli väljendusviisi peab võtma sõna-sõnalt või ülekantud tähenduses. Kuidas määratleda, kas kirjutaja kasutas sümbolite keelt, ja kuidas teada, mida vastav sümbol kujutab? Määratlemise käigus on väga oluline uurida, kuidas on vastavat kujundit kasutatud Piiblis tervikuna, selle asemel, et vaadata, kuidas kasutatakse sümbolit tänapäeval. Näiteks tähistab mõningate inimeste meelest Tn 7. ptk kirjeldatud karu Venemaad, sest tänapäeval tähistatakse Venemaad tihti karu kujutisega. Seesugune teguviis ei ole Piibli prohvetikuulutuste sümboolika lahtimõtestamiseks mõistlik ega usaldusväärne.

`Vaata üle järgmised piiblitekstid nii, et lased Piiblil tõlgendada iseennast (määrata ise oma sõnade tähendus). Milline prohvetlik sümbol on kõigis neis piiblitekstides ühine ja mida see Piibli järgi kujutab?`

`Tn 7:7; Tn 8:3; Tn 7:24`

`Ilm 1:16; Ef 6:17, Hb 4:12`

`Ilm 12:1; Ilm 21:2; Ef 5:31, 32; Jr 6:2`

Järgides lihtsat reeglit, et Piiblil peab laskma ise oma sõnu määratleda, kaob märkamatult enamik prohvetliku sümboolika mõistatuslikkusest. Näiteks näeme, et sarv võib tähistada poliitilist võimu või riiki. Mõõk võib tähistada Jumala Sõna. Ja naine võib tähistada kogudust. Siin märkame selgesti, et Piibel selgitab ennast ise.

Vastamata jääb aga see, miks räägib Jumal sümbolite keeles, mitte ei ütle otse. Miks kasutab näiteks Peetrus 1Pt 5:13 Rooma linnast rääkides saladuslikult nime Paabel?

Põhjusi, miks Jumal on valinud edastada prohvetikuulutusi leppemärkide abil, võib olla palju. Kui näiteks Ilmutusraamat oleks otsesõnu nimetanud Roomat tohutu hulga kurjuse toimepanijana, oleks Uue Testamendi aegse koguduse niigi ränk tagakiusamine võinud olla veel rängem. Põhjustest olenemata usaldagem, et Jumal tahab anda meile mõista, mida need sümbolid tähendavad.

`Isegi kui mõningad sümbolid ja prohvetikuulutused jäävad mõistatuslikeks, kuidas tugevdab meie usku sellele keskendumine, millest me aru saame?`
