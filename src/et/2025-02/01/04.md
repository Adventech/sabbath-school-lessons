---
title: Taaniel, pea need sõnad saladuses
date: 01/04/2025
---

`Loe Tn 12:4. Mida Issand siin Taanielile ütles? (Kõrvuta seda Ilm 22:10ga.)`

Ei ole sugugi haruldane kuulda, kuidas jutlustajad kasutavad Taanieli raamatu 12. peatüki 4. salmi ettekuulutusena tehnoloogiliste ja teaduslike teadmiste suurenemisest Kristuse tuleku eel. Selle salmi abil kirjeldatakse tihti kiirete reisimisvõimaluste arengut viimase sajandi jooksul. Paljud meie raamatud toetavad seda vaadet. Kindlasti on tegemist mõistliku tõlgendusega, kuid see salm tähendab veel midagi.

Loe piiblisalmi veel kord. Ingli juhtnöör Taanielile algab korraldusega „pea need sõnad saladuses ja pane raamat pitseriga kinni“. Raamat, millest räägitakse, on Taanieli raamat. Eks ole siis lõpuajal äkitselt süvenevaks äratundmiseks veel seegi, et Taanieli raamatust saadakse üldse aru?

Seega on Taanieli raamat Ilmutusraamatust mõneti teistsugune. Ilmutusraamatu kohta öeldi Johannesele, et ta ei paneks oma raamatut pitseriga kinni (Ilm 22:10). See pidi olema arusaadav kirjutamisest peale, sest „aeg [oli] lähedal“. Ent Taanieli raamat pidi palju selgemini mõistetavaks muutuma alles kauges tulevikus.

Mitme sajandi jooksul on palju tublisid kristlikke mõtlejaid püüdnud Taanieli raamatut tõlgendada. Osa neist tegi seda suure eduga. Taanieli raamatust arusaamine kasvas aga kiiresti pärast 1260 aasta pikkuse prohvetikuulutuse lõppu; see lõppes 1798. aastal, mil paljud piiblitõlgendajad maakera eri paigus hakkasid jõudma järeldusele, et 1843. aasta paiku peaks juhtuma midagi tähelepanuväärset. Väljapaistvaim neist oli William Miller, kelle jutlused käivitasid üheksateistkümnendal sajandil suure adventliikumise ja olid esimeseks lüliks sündmusteahelas, mis sünnitasid „ülejäänute“ koguduse ning selge arusaamise kolme ingli kuulutusest.

Võime seega öelda, et meie üleilmse liikumise sünd on Taanieli ettekuulutuse – lõpuajal „äratundmine süveneb“ – täitumine.

Vastandina eelnevale – ja mõistmata kohut inimeste pääsemise üle – mõtle nüüd „pimedusele“, milles on nii suur osa kristlaskonnast. Eiratakse midagi nii põhilist nagu Eedenis aluse saanud seitsmenda päeva hingamispäev, mis lükati kõrvale poolehoiu nimel Rooma paganlusest välja kasvanud pühapäevale. Või mõtle täielikule teadmatusele surma küsimuses: kristlaste valdav enamus usub paganlikku ideed, et surma korral hõljub lahkunu kohe teise eksistentsi, mis tähendab nii mõnegi jaoks igavesti põlevat põrgut.

Me peaksime olema tõe tundmise üle väga tänulikud – ja väga alandlikud.