---
title: Just selle asja pärast
date: 12/06/2025
---

Mõningad kristlased kalduvad õnnetul kombel kinni jääma Piibli prohvetikuulutustes kirjeldatud raskuste külge. Näeme, et ees on katsumusterohked ajad, ning prohvetikuulutuste uurimine võib muutuda hirmupõhiseks ja keskenduda raskustele, selle asemel, et näha loo tõotatud lahendust. Kuigi Jumal ei ilusta tulevikku ning räägib ausalt sündmustest, mis toimuvad nüüdisaja ja suure võitluse lõpu vahepeal, on alati tähtis lugeda lugu lõpuni.

Prohvetikuulutused järgivad üldist mustrit, mille puhul avaldab Jumal tõe meie inimliku vastuhaku tekitatud segaduse kohta ning näitab meile tagajärgi. Aga siis hoiab Ta alati alal lootust. Mõni vaatab lõpukriisi ettekuulutustele – „Jaakobi ahastuse ajale“ – hirmu ja värinaga. Kahtlemata ei ole viimased viivud Jumala rahva jaoks kergete killast. Aga samamoodi nagu ettekuulutus rasketest aegadest peab paika, nii peab paika ka vabastamistõotus.

Ilm 12. peatükis jälitab kurat Kristuse pruuti vihase kättemaksuhimuga, aga Jumal sekkub, et pruut päästa. Estri loos on samuti tegemist kauni kuningannaga, kellel on täita tähtis osa ning keda Jumal kasutab võimsalt oma rahva päästmiseks.

`Loe Est 4:13, 13; Est 5:1–3 ja Est 9:20–28. Mida saame neist piiblitekstidest õppida seoses meie raske olukorraga maakera ajaloo viimastel hetkedel?`

Jumal kutsus ülejäänute koguduse ellu erilisel ajaloohetkel. Kui 1260 päeva pimedat keskaega lõpule lähenesid, tõi Ta oma pruudi peidust välja (võrdle Ilm 12:14), et viia maailma oma viimane halastussõnum: kolme ingli kuulutus. Oleme siin „just selle asja pärast“ (Est 4:14).

Ester leidis, et ta ei pidanud seisma üksi silmitsi tagakiusamisega, mille Haaman oli tema rahva vastu vallandanud. Ester leidis poolehoidu kuninga silmis ja lõpuks tema rahvas vabastati. Samuti ei ole meie üksi, kui jõuame maakera ajaloo viimastesse hetkedesse – meie poolel on Kuningas ja Jumala rahvas vabastatakse ka sel korral.

`Kõik lõppes vähemalt selles loos Jumala rahva jaoks hästi. Alati aga ei lähe nii hästi, eks ole? Miks tuleb meil alati pidada silmas suurt plaani, et säilitada lootus, mis on meil Kristuses?`
