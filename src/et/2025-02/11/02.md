---
title: Nälg „Leivakojas“
date: 08/06/2025
---

Kristliku usu kritiseerijad on sageli osutanud selles maailmas elamise jõhkrale reaalsusele kui tõendile, et (a) Jumalat ei ole olemas või (b) Tal pole jõudu sekkuda, kui midagi halba juhtub, või (c) Ta ei hooli, kui me haiget saame. Paljud piiblilood aga pakuvad rikkalikult tõendusmaterjali selle kohta, et ükski niisugune oletus pole õige. Tõsi, Jumal lubab inimsool lõigata Tema vastu mässamise tagajärgi. Aga ilma meie vaba tahet rikkumata on Tema alati kohal, tegutseb alati inimkonna ajaloos ning viib meid alati patu ja kannatuste probleemi lõpliku lahenduse suunas. Ruti lugu on üheks selliseks näiteks.

`Loe Rt 1:1–5. Millised eluraskused langesid Noomi ja Ruti õlule ning mis need tingis? Kuidas kajastub siin olukord, millega kogu inimsugu praegu silmitsi seisab?`

Selle loo sissejuhatuses peitub iroonia: näljahäda tabas Petlemma – linna, mille nimi tähendab „leivakoda“. See nimi meenutab Eedeni külluslikkust, kus Jumal ütles Aadamale ja Eevale: „Kõigist aia puudest sa võid vabalt süüa“ (1Ms 2:16, NKJV). Inimsugu alustas oma elu külluses, helde Looja hoole all, aga vahetas siis loodu eest hoolitseja koha patuorjuse vastu. „Oma palge higis pead sa leiba sööma, kuni sa jälle mullaks saad,“ ütles Jumal Aadamale (1Ms 3:19).

Noomi sarnaselt on meilgi käest läinud pärand, mille Jumal algselt meie jaoks kavandas, ning meie elu on muutunud raskeks. Eeden anti kingitusena, aga mitte ilma tingimusteta: inimestel oli vabadus vastu hakata, aga see tähendas, et nad pidid ise hakkama oma heaolu eest vastutama. Algse kava järgi pidime endale „alistama“ kogu pattulangemata maailma Jumala õnnistuse all, kuid praegu seisame silmitsi ülesandega alistada pattulangenud maailm. Omakasupüüdlike inimeste tekitatud konkurents nappide loodusvarade pärast toob kaasa palju südamevalu ja kannatusi.

See kurblugu võtab sõnatuks: maa toodab ju ikka veel rikkalikult ja see on võimas tunnistus Jumala armastusest. Aga inimese ahnuse ja patu laastamistöö ühisel jõul näib maailm nii mõnigi kord olevat pigem alistanud meid, mitte vastupidi. Kuid ühel päeval lõppeb see kõik.

`Kuidas ilmutab maakera ikka veel Jumala armastuse ja loova väe imesid, isegi pärast kuut tuhandet aastat pattu ja surma?`
