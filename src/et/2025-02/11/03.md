---
title: Rutt ja Boas
date: 09/06/2025
---

Noomi palus, et tema elu tabanud meelekibeduse pärast hakataks teda kutsuma nimega _Maara_ (vaata Rt 1:20). Patt on korvamatult kahjustanud meie suhet Jumalaga, surunud meid vaimulikku vaesusesse. Meie väljavaated on kehvad ja meie elu kulub põlluservadelt saadava järelnoppimisele; elame rõõmujääkidest, mida purunenud maailmas veel leidub. Aga see kõik muutub hetkel, kui teeme tähelepanuväärse avastuse: Jumal ei ole meid unustanud.

`Loe Rt 2:5–20. Miks on loos tegu pöördelise seigaga? Miks on sinu meelest väga hea uudis, et Noomi tundis nende heategija ära?`

Noomi ei saanud võtta enda valdusse oma abikaasa Elimeleki maaomandit, saamata abi oma abikaasa sugulastelt. Noomi loodab, et Rutil õnnestub abielluda tema surnud abikaasa lähisugulasega ja tuua Elimeleki nimel ilmale laps. Jumal oli Iisraelis seadnud sisse korralduse, kuidas võisid üksikisikud tagasi küsida tõotatud maast saadud pärandiosa: ühel lähisugulasel oli vaja lunastada Elimeleki pärandiosa. Boas ei olnud mitte üksnes heatahtlik põllumees, vaid ta oli ka Elimeleki sugulane, kes sai maaomandi lunastada.

Parimaks uudiseks oli avastus, et Boas, kes oli küll heasüdamlik ja helde mees, oli _sugulane_. Vaesus, milles need naised elasid, ei pidanud kestma igavesti.

Kristlased on ammu aru saanud, et Boas oli Kristuse prototüüp. Vähe sellest, et Kristus on meie Looja, valis Ta saada ka meie sugulaseks, päriselt lihast ja luust inimeseks, ning sel põhjusel nimetas Ta ikka ja jälle ennast „Inimese Pojaks“ (Mt 12:8; Mk 8:31; Lk 22:22; Jh 3:14).

Liiga paljud inimesed näevad Jumalat karmina: võib-olla laseb Ta meid taevasse, kui meil õnnestub moraalse inventuuri käigus saada kirja vajalikud linnukesed, aga Ta teeb seda vastumeelselt, sest oleme suutnud napilt täita üksnes tingimuste alammäära. Pilt, mille Boas Kristusest esitab, lükkab sellised arusaamad täielikult kõrvale. Jumal mitte üksnes ei märka meid, vaid vaatamata meie sügavale vaimulikule vaesusele tahab Ta meid endale pruudiks.

`Püüa oma mõistusega hoomata seda, et Looja ei saanud mitte üksnes enda loodu osaks, vaid lausa suri loodute eest. Kuidas peaks selline hämmastav tõde mõjutama meie vaadet oma elule?`