---
title: Haaman ja Saatan
date: 11/06/2025
---

Estri loos kohtume Haamaniga, kel on nälg positsiooni ja võimu järele. Ta edutatakse impeeriumis vägagi silmapaistvale kohale; ta saab teiste vürstide ülemaks (Est 3:1).

Kui loeme Hs 28:11–15 ja Js 14:12–15 Lutsiferi kohta, leiame nii mõnegi paralleeli Haamaniga – mõlemad on Jumala valitud rahva õelad vastased, kes keelduvad järele andmast Jumala ülemvõimule. Saatana kõikehaarav kavatsus ilmneb Kristuse kiusamise loos, kui ta viib Jeesuse kõrgendikule, et näidata Talle maailma kuningriike (Mt 4:8–11). Nagu näinud oleme, tuli Kristus maailma lunastama ja seda endale nõudma – ning Ta tegi seda ühena meist. Jeesus on suguvõsa lunastaja ja hind, mille Ta maailma lunastamiseks maksis, oli ju ääretult kõrge.

Ilmutusraamatus näeme, et Saatana võimuiha ja himu olla kummardatud viib maailma otse lõpuaja kitsikusse. Saatana pettused veenavad maailma metsalist „imetlema“ ja talle järgnema (Ilm 13:3, 4), välja arvatud väljapaistvad erandid, kes keelduvad teda kummardamast. Selliste inimeste puhul kasutab ta jõudu.

Haaman märkas, et Mordokai – üks Jumala valitud rahva hulgast – ei alistunud talle ega tunnistanud tema arvatavat õigust olla see, keda „kummardatakse“. Ta „täitus vihaga“ (Est 3:5, 6) ja hakkas tegutsema selle nimel, et pühkida kogu Mordokai rahvas maa pealt minema.

`Loe Est 3:1–14; Ilm 12:14–17 ja Ilm 13:15. Mis on neis kirjakohtades sinu meelest ühist? Kuidas kirjeldab Johannes Jumala ülejäänute kogudust ja kuidas kirjeldab Jumala rahvast Haaman?`

Saatan on esitanud selle maailma suhtes nõude, aga nende inimeste olemasolu, kes jäävad Jumalale ustavaks – kes peavad Ta käske – lükkab ümber tema väite, et tal on täielik ülemvõim. „Kui hingamispäevast saab kogu kristlaskonnas eriline võitlusküsimus, siis muudab väikese vähemuse järjekindel keeldumine anda järele üleüldisele nõudmisele nad üldise põlguse sihtmärkideks.“ – Ellen G. White, „Signs of the Times,“ 22. veebruar 1910.

`Mõtle neile „väikestele“ asjadele, mis su usu praegu proovile panevad. Kui sa neis „väikestes asjades“ kompromisse teed, siis mida teed suures läbikatsumises?`