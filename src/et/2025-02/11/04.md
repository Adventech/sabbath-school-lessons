---
title: Boas, lunastaja
date: 10/06/2025
---

Boas armub sügavalt Rutti ja soovib temaga abielluda, kuid on üks märkimisväärne takistus: on veel lähem sugulane, kellel on samuti nõudeõigus naisele ja maale. Kui mõtleme Boasest kui Kristuse prototüübist, siis näeme tema loos üht küsimust, mis tõuseb esile suures võitluses. Kristus armastab meid, kuid on olemas „ligem sugulane“, kellel on samuti nõudeõigus: Saatan.

`Kuidas kirjeldavad järgnevad piiblisalmid seda, mida Saatan inimkonna puhul nõudleb? (Ii 1:6–11; Mt 4:8, 9; Jd 1:9; Lk 22:31).`

Kui Saatan ilmus taevasele nõupidamisele, ütles ta Jumalale, et oli käinud „maad mööda hulkumas ja rändamas“ (Ii 1:7). Kui Jumal küsis Saatanalt, kas talle oli silma jäänud õiglane Iiob, kuulutas Saatan Iiobi justkui enda omaks; ta andis mõista, et Iiobi süda ei kuulu _tegelikult_ Jumalale. _Tegelikult järgib Ta Sind ju ainult sellepärast, et Sa oled tema vastu hea. Lõpeta hea tegemine ja sa näed, kellele Iiob päriselt truu on._

Juuda raamatus näeme põgusat viidet loole, mida Iisraelis hästi tunti: pärast seda, kui Jumal oli Moosese matnud (5Ms 34:6), äratas Ta Moosese üles. Kuigi me ei ole kursis üksikasjadega, kirjeldatakse tekstis vaidlust Moosese keha üle ja antakse niisiis mõista, et Saatan esitas sellele oma nõude.

„Nüüd tuli Kristus esimest korda surnut ellu äratama. Kui Eluvürst suurepäraste inglite saatel Moosese hauale ligines, sattus Saatan tema ülemvõimu ees ärevusse. Koos kurjade jõududega asus ta tagasi tõrjuma sissetungi alale, mida ta nimetas omaks. Ta kiitles, et Jumala sulane oli saanud tema vangiks. Ta väitis, et isegi Mooses ei olnud suutnud täita Jumala käsku, vaid oli võtnud endale au, mis kuulus Issandale – tehes sama pattu, mille tõttu Saatan oli taevast välja heidetud – ja oli seega langenud Saatana võimu alla.“ – Ellen G. White, „Patriarhid ja prohvetid“, orig lk 478. On ilmselge, et Kristus kummutas Saatana nõude ja äratas Moosese üles (vaata Mt 17:3).

Rt 4:1–12 läheb Boas Petlemma väravasse – selle linna väravasse, kus Kristus astus meie lähisugulasena meie maailma. Linna vanemad kogunevad ja lõpuks vahetatakse sandaal (omanikuõiguse sümbol).

Linnaväravas otsustati kohtuasju: eelkirjeldatud sündmus on kohtuotsuse langetamine. Siit kumab läbi kohtustseen Tn 7:13, 14, 22, 26, 27. Me ei tohi kahe silma vahele jätta kohtuotsuse tähtsat külge: kohus on „pühade heaks“, kuid üksnes seetõttu, et Kristus tasus hinna meie eest, just nagu Boas tasus oma pruudi eest.
