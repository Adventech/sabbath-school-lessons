---
title: Misjonilugu
date: 13/06/2025
---

#### 7. osa: „Me vajame just sellist inimest!“

_Loo on kirjutanud Diana Fish._

Diana ja Loren Fishil olid unistuste töökohad. Diana töötas Orlandos (Florida osariigis) asuvas seitsmenda päeva adventistidele kuuluvas haiglas arendusalal ja Loren oli edukas nõustaja. Aga midagi jäi puudu. Nad palvetasid.

Äkilise mõtte ajel osales Diana liidu organiseeritud Põhja-Ameerika Divisjoni naistetöö konverentsil. Konverentsi näitusesaalis peatus ta Seitsmenda Päeva Adventistide Holbrooki Indiaanlaste Kooli väljapaneku juures ja imetles õpilaste valmistatud keraamikat. Kui leti eest hoolitsev naine sai teada, et Diana töötas arendusalal, hüüatas ta, et see kool otsis arendusjuhti. Diana jättis kõrvale mõtte, et ehk kutsub Jumal teda kolima Arizona osariigis asuvasse kooli.

Möödus kuus kuud ning Loren langetas viimasel minutil otsuse osaleda 2015. aasta Peakonverentsi istungjärgul San Antonios, Texase osariigis. Näitusesaalis ringi liikudes leidis ta end Holbrooki leti juurest. Kui leti eest hoolitsev naine sai teada, et Loren oli tegevusloaga kliiniline sotsiaaltöötaja, hüüdis ta: „Me vajame just sellist inimest!“ Naine küsis Loreni abikaasa töö kohta ja mees vastas, et Diana töötab arendusalal. „Me vajame just ka sellist inimest!“ ütles naine ja viipas kohale oma abikaasa, kes juhtus olema Holbrooki kooli direktor.

Pärast rääkis Loren Dianale juhtunust. „Ohoh,“ vastas Diana.

Mõni nädal hiljem veetis abielupaar puhkuse Diana pereliikmete juures Colorados ja otsustas pärast seda käia ära Holbrookis. Nad vestlesid koolitöötajatega üheksa tundi selle kooli missiooni üle, mis pakub põlisameerika lastele õppimiseks ja kasvamiseks turvalist paika. Nad said teada, et töötajad unistasid kristlikust nõustamisest, mida post-traumaatilise stressi ja muude vaimse tervise probleemide all kannatavad õpilased kohapeal saaksid. Diana vähkres sel ööl kooli külalistetoa voodis. Hommikul märkas ta raamaturiiulil kahte ühesugust raamatut. Need näisid tuttavlikena. Oma seljakotist tõmbas ta välja sama raamatu, mille Loren oli saanud Peakonverentsi istungjärgul. See oli Don MacLafferty raamat peakirjaga „Järgne: igal ajal, igas kohas, iga hinna eest.“ Kohe teadis Diana, et Jumal kutsus neid Holbrooki. Ta palvetas: „Sa pead andma sama tunde Loreni südamesse.“

Mõni päev hiljem, taas Floridas, rääkis Loren Dianale, kuidas ta oli palvetanud ja tajunud, et Jumal kutsub neid Holbrooki. Sellel õhtul saatsid nad kooli oma elulookirjeldused ja hakkasid pakkima. Kaks nädalat hiljem pakuti neile mõlemale tööd. Nad on selles koolis töötanud viimased 10 aastat. „Jumal on hämmastav,“ ütles Diana. „Tema on näidanud mulle igat sammu teel, mida Ta mu elus rajab. Enne, kui ma Teda tundma õppisin, tundis Tema mind ja Tal oli plaan.“
