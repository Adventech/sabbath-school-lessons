---
title:  Eestkostmise väärtus
date:   03/03/2020
---


`Loe Tn 9:5–13. Mida tähelepanuväärset on tõsiasjas, et Taaniel räägib pidevalt, kuidas „meie“ oleme pahasti teinud, pidades ennast kaas­osaliseks pattudes, mis olid rahvale sellise häda kaela tõmmanud?`

Taanieli palve on üks neist tähelepanuväärseist eestkostepalvetest, mida Piiblis leidub. Sellised palved puudutavad Jumala südant, hoiavad ära karistuse ning toovad pääsemise vaenlastest. Kui Jumal on valmis hävitama kogu juudi rahva, hoiab Moosese eestkoste Ta käe tagasi (2Ms 32:7–14; 4Ms 14:10–25). Ka siis, kui karm põud on maad hävitamas, vastab Jumal Eelija palvele ja laseb sadada vihmal, mis maad kosutab (1Kn 18).

Kui meie palvetame pereliikmete, sõprade ja kaasinimeste või olukordade pärast, kuuleb Jumal meie palveid ja sekkub. Mõnikord võib kuluda pikk aeg, kuni palve saab vastatud, kuid võime toetuda kinnitusele, et Jumal ei unusta iial oma laste vajadusi (vaata Jk 5:16).

Antud juhul on Taaniel eestkostja ehk vahendaja rollis Jumala ja inimese vahel. Pühakirja uurimise käigus mõistab prohvet, kui patuseks on rahvas muutunud, kui nad astuvad üle Jumala seadusest ja keelduvad kuulmast Jumala hoiatusi. Seega, tundes ära nende lootusetu vaimuliku olukorra, palub Taaniel paranemist ja andestust. Kuid ühtlasi samastab prohvet ennast oma rahvaga. Mingil määral illustreerib Taaniel Kristuse kui meie eestkostja osa (Jh 17. ptk). Ometi on siin terav erinevus: Kristus on „ilma patuta“ (Hb 4:15) ega vaja seepärast oma isiklike pattude ülestunnistamist või ohvri toomist endale andestuse saamiseks (Hb 7:26, 27). Kuid Kristus samastab ennast patustega ainulaadselt: „Ta on teinud patuks meie asemel selle, kes patust midagi ei teadnud, et meie saaksime Jumala õiguseks tema sees“ (2Kr 5:21).

`„Kui koguksime kokku kõik, mis inimeses on hea ja püha ja õilis ja armas ja siis esitaksime selle kogumi Jumala inglitele kui pääste inimhinge poolse osa või teene, lükataks meie ettepanek reetmisena tagasi.“ – Ellen G. White, „Faith and Works“, lk 24. Mida õpetavad need sõnad meie vajadusest eestkostja järele?`
