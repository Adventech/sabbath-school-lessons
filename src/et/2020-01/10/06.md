---
title:  Prohvetlik kalender
date:   05/03/2020
---


2 300 õhtust ja hommikust saadud nägemuse lõpul on prohvet hämmastunud, sest ta ei suuda seda mõista (Tn 8:27). Kümme aastat hiljem tuleb Gabriel aitama Taanielil „nägemust mõistma õppida“ (Tn 9:23). See hilisem ilmutus annab puuduva teabe ja näitab, et Messia töö saavutatakse seitsmekümne nädala pikkuse perioodi lõpuks. Lähtudes aasta-päev põhimõttest ja ettekuulutatud sündmuste käigust, tuleb seitsetkümmend nädalat mõista 490 aastana. Selle ajalõigu alguspunktiks on käsk Jeruusalemm taastada ja üles ehitada (Tn 9:25). Niisuguse käsu väljastab kuningas Artaxerxes 457. aastal eKr. See võimaldab juutidel Esra juhtimisel Jeruusalemm üles ehitada (Esr 7. ptk). Piiblis kirjutatu kohaselt seitsekümmend nädalat „on seatud“ ehk „ära lõigatud“. See näitab, et 490 aasta pikkune ajalõik on maha lõigatud suuremast ajalõigust, see tähendab 2 300 aastast, mida nimetas 8. peatüki nägemus. Siit järeldub, et 2 300 aastal ja 490 aastal peab olema sama lähtekoht, nimelt aasta 457 eKr.

Prohvetikuulutus seitsmekümne nädala kohta jaguneb kolmeks alajaotuseks: seitse nädalat, kuuskümmend kaks nädalat ja seitsmekümnes nädal.

Seitse nädalat (49 aastat) viitab kõige tõenäolisemalt ajale, mille kestel Jeruusalemm üles ehitatakse. Seitsme nädala järel tulevad kuuskümmend kaks nädalat (434 aastat) viivad välja „võitud vürstini/Messiani“ (Tn 9:25). Järelikult, 483 aastat pärast Artaxerxese käskkirja, see tähendab aastal 27 pKr, ristitakse Jeesus, Messias, ja võitakse Püha Vaimuga Tema messiatöö tarvis.

Seitsmekümnenda nädala käigus toimuvad teised väga olulised sündmused: (1) „Kaotatakse võitu“ (Tn 9:26), mis osutab Kristuse surmale. (2) Messias „teeb paljudega kindla lepingu“ (Tn 9:27). Tegemist on Jeesuse ja apostlite erilise ülesandega juudi rahva jaoks. See võetakse ette viimase „nädala“ jooksul, aastast 27 pKr kuni aastani 34 pKr. (3) „Poole aastanädala pealt ta lõpetab tapa-ja roaohvri“ (Tn 9:27). Kolm ja pool aastat pärast oma ristimist (see tähendab keset nädalat) viib Jeesus ohverdamissüsteemi lõpule – siit alates ei ole sel enam prohvetlikku tähtsust –, kui Ta ohverdab ennast uue lepingu lõpliku ja täiusliku ohvrina, muutes sellega kehtetuks vajaduse igasuguse loomohvri järele. Viimane nädal 70nädalasest prohvetikuulutusest lõppeb aastal 34 pKr, mil Stefanos märtrina surmatakse ja evangeeliumi sõnum hakkab lisaks juutidele jõudma ka paganateni.

`Loe Tn 9:24–27. Isegi Messia kohta antud suurte lootuste ja tõotuste hulgas loeme vägivallast, sõjast ja hävitamisest. Kuidas aitab see meile kinnitada, et hädade keskel on ikkagi olemas lootus?`
