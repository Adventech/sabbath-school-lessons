---
title:  Messia Töö
date:   04/03/2020
---


Taaniel pöördub oma eestkostepalves kahe peamise murekoha poole: rahva patud ja maha jäetud Jeruusalemm. Jumala vastus tegeleb seega mõlema palvega. Messia töö kaudu lunastatakse rahvas ja võitakse taas pühamu. Need kaks erilist anumist saavad aga vastuse viisil, mis ületab Taanieli vahetu ajaloonägemise: Messia töö toob kasu kogu inimsoole.

`Loe Tn 9:21–27. Milline töö tuli 70nädalase perioodi jooksul teha? Miks saab ainult Jeesus seda teostada?`

1. „Üleastumise lõpetamiseks.“ „Üleastumist“ tähistav sõna heebrea keeles – _pesha’_  – vihjab alluva tahtlikule üleastumisele ülemuse seadusest (näiteks Õp 28:34). See sõna esineb Piiblis inimeste avaliku vastuhaku puhul Jumalale (Hs 2:3). Jeesuse vere läbi aga surutakse vastuhakk maha ja inimestele pakutakse teeneid, mis hoovavad Kolgatalt.

2. „Patule piiri panemiseks.“ See tegusõna kannab tähendust „pitseerib/kinnitab“ ja tähendab siin, et patt andestatakse. Pattulangemisest alates ei ole inimsugu olnud suuteline elama Jumala normide kohaselt, kuid Messias hoolitseb meie ebaõnnestumiste eest.

3. „Süüteo lepitamiseks.“ Paulus ütleb: „Sest Jumalal on olnud hea meel lasta kogu täiusel temas elada ja lepitada tema läbi enesega kõik, niihästi maapealsed kui taevalised, tehes rahu tema ristivere läbi“ (Kl 1:19, 20). Siingi saab ainult Jeesus selle teoks teha.

4. „Igavese õiguse toomiseks.“ Kristus võttis sisse meie koha ristil ja sellega sai meile osaks õnnistus „olla õige“ Jumala ees. Saame selle Jumalalt tuleva õiguse vastu võtta ainult usu kaudu.

5. „Nägemuse ja prohveti kinnitamiseks.“ Kui Kristus ennast ohvriks tõi, avanesid ehk täitusid Vana Testamendi pitseeritud prohvetikuulutused, mis osutasid Tema lepitustegevusele.

6. „Ja Kõigepühama võidmiseks.“ Siin nimetatud Kõigepüham ei ole isik, vaid koht. Seega osutab öeldu Kristuse eestkostetöö pidulikule algusele taevases pühamus (Hb 8:1).
