---
title:  Suur kokkupõrge
date:   11/03/2020
---


`Loe Tn 10:20, 21. Mida Taanielile siin paljastatakse?`

Taevane saadik tõmbab eesriide kõrvale ja laseb Taanielil näha kosmilist sõda inimajaloo taga. Niipea, kui Taaniel hakkab palvetama, algab taeva ja maa vahel vaimulik sõda. Taevased olevused hakkavad võitlema Pärsia kuningaga, et too laseks juutidel jätkata templi ülesehitamist. Teame Tn 10. peatüki avasõnadest, et see Pärsia kuningas on Kyros. Kuid üksnes kuningas kui inimene ei oleks taevastele olevustele märkimisväärseks vastaspooleks. Paistab, et inimkuninga selja taga seisab vaimne olend ja ässitab Kyrost peatama juute, kes templit üles ehitavad.

Sarnane olukord ilmneb Hs 28. peatükis, mille puhul esindab Tüürose kuningas Saatanat – selle linna inimkuninga selja taga olevat vaimset jõudu. Nii ei peaks olema üllatav, et Pärsia kuningate juurde, kelle vastu Miikael võitlema tuleb, kuuluvad Saatan ja tema inglid. See näitab, et inimlik vastupanu Jeruusalemma templile on vaimse tegelikkuse jäljend.

`Loe Tn 10:13. Millist lahingut siin kirjeldatakse?`

„Inglid aitasid pagulasi ajal, mil Saatan püüdis nad viia Meedia-Pärsia riigivõimude ees ebasoosingusse. Kogu taevas oli huvitatud sellest võitlusest. Prohvet Taanieli kaudu saame põgusalt teada sellest suurest võitlusest headuse ja kurjuse jõudude vahel. Kolm nädalat heitles Gabriel pimeduse jõududega, kes püüdsid mõjutada Kyrose meelt, ja enne võitluse lõppu tuli Kristus ise Gabrielile appi. „Pärsia kuningriigi kaitseingel pani mulle vastu kakskümmend üks päeva,“ seletas Gabriel, „aga vaata, Miikael, üks peainglitest, tuli mulle appi ja ma jäin sinna, Pärsia kuningate kaitseingli juurde“ (Tn 10:13). Tehti kõik, mida Taevas sai teha Jumala rahva heaks. Lõpuks saadi võit. Vaenlase jõud hoiti vaos Kyrose kogu valitsemisajal ja Kyrose poja Kambysese – kes valitses umbes seitse ja pool aastat – kogu valitsemisajal.“ – Ellen G. White, „Prohvetid ja kuningad“, lk 571, 572.
