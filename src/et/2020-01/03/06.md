---
title:  Kivi
date:   01/undefined/2020
---

`Loe Tn 2:34, 35, 44, 45. Milline õpetus on neis salmides meie maailma lõpliku saatuse kohta?`

Tähelepanu unenäos koondub sellele, „mis viimsel ajal sünnib“ (Tn 2:28 NKJV ja eestikeelne 1926. a väljaanne). Nii võimsad ja rikkad nagu metallist (ja savist) riigid olla võisid, on need ainult eelmänguks kivi-riigi rajamisele. Metallid ja savi on ju teatud määral inimese tooted, kuid kivi selles unenäos langeb inimkätest puutumata. Teisisõnu, kuigi igale varasemale kuningriigile saabub viimaks lõpp, kestab riik, mida esindab kivi, igavesti. Võrdlus kaljuga on kujund, mida sageli Jumala kohta kasutatakse (näiteks 5Ms 32:4; 1Sm 2:2; Ps 18:32), ning samamoodi võib kivi kujutada Messiat (Ps 118:22; 1Pt 2:4, 7). Seega pole kivist kohasemat kujundit Jumala igavese riigi rajamise kohta.

Osa inimesi väidab, et kivi-riik rajati Jeesuse maapealse teenistuse ajal ning evangeeliumi levitamine tähistab tõsiasja, et Jumala riik on võtnud oma valdusse kogu maailma. Ometi saab kivi-riik alguse alles pärast seda, kui neli põhilist kuningriiki on langenud ja inimajalugu on jõudnud jagatud riikide aega, mida esindavad kuju labajalad ja varbad. See tõsiasi välistab täitumise esimesel sajandil, sest Jeesuse maapealne tegevus leidis aset Rooma ülemvõimu ajal, neljanda kuningriigi ajal.

Kivi aga muutub suureks mäeks. See tähendab, et „kivist, mis oli tabanud kuju, sai suur mägi ja see täitis kogu maa“ (Tn 2:35). Seesugune mägi tuletab meelde Siioni mäge, paika, kus asetses tempel, Jumala maapealse riigi konkreetne esindus Vana Testamendi ajal. Huvitav on, et mäe küljest lahti murdunud kivist saab ise mägi. See mägi, mis teksti kohaselt juba eksisteerib, osutab kõige ilmsemalt taevasele Siionile, taevasele pühamule, kust Kristus tuleb rajama oma igavest riiki. Ja taevast alla tuleva Jeruusalemma näol  (Ilm 21:1–22:5) saab see riik lõplikult tõeks.

`Siiamaani on Tn 2. peatükis kuningriikide kohta öeldu olnud õige. Eks ole ju siis väga loogiline ja tark usaldada seda prohvetikuulutust ka tulevase lõpliku riigi, Jumala igavese riigi suhtes? Miks on täiesti ebamõistlik sellesse prohvetikuulutusse mitte uskuda?`
