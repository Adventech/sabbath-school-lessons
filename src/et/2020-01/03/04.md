---
title:  Kuju, 1. osa
date:   14/01/2020
---


`Tn 2:24–30. Mida Taaniel siin ütleb, mida meil on alati oluline meeles pidada? (Vaata ka Jh 15:5.)`

Palvele vastates paljastab Jumal unenäo ja selle tähenduse. Ning Taaniel ei kõhkle kuningale ütelda, et saladuse lahendus pärineb „taevas olevalt Jumalalt“. Enne seda aga, kui Taaniel unenäo ja selle tähenduse teada annab, mainib ta kuninga väljaütlemata muremõtteid, kui viimane unetuna voodis lamas. See olustikuline teave aitab kaasa edasise sõnumi omaksvõtmisele, sest ainult kuningale teadaolevaid mõtted pidid Taanielini jõudma üleloomuliku väe abil. Kuid siis, kui Taaniel jätkab unenäo sisu jutustamist, riskib ta järgmise ohu vallapäästmisega, sest unenäo sõnumid ei ole Nebukadnetsari jaoks just kuigi head.

`Loe Tn 2:31–49. Mida räägib unenägu Nebukadnetsari kuningriigi saatusest?`

Unenäos oli suur kuju, mille pea „oli puhtast kullast, rind ja käsivarred hõbedast, kõht ja reied vasest, sääred rauast, jalad osalt rauast, osalt savist“ (Tn 2:32, 33). Viimaks tabas üks kivi kuju jalgu (Tn 2:34) ning kogu koosseis purunes ja hajus nagu aganad tuules. Taaniel selgitab, et eri metallid kujutavad üksteisele järgnevaid kuningriike, mis ajaloo käigus eelmised välja vahetavad. Nebukadnetsari jaoks on sõnum arusaadav: kogu oma võimsuse ja hiilguse juures on Babüloonia mööduv nähtus ja selle asemele tuleb teine kuningriik, millele järgnevad teised, senikaua kui need asenduvad kõigist täiesti erineva riigiga – Jumala igavese riigiga, mis kestab igavesti.

`Vaata, kui möödalibisev ja lühiaegne on kõik inimlik. Mida ütleb see meile suure lootuse kohta, mis on meil Jeesuses – ja üksnes Jeesuses? (vaata Jh 6:54; 2Kr 4:18)?`
