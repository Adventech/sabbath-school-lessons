---
title:  Palve 
date:   13/01/2020
---


Taaniel kutsub kohe oma kolm sõpra palvesse, selgitades neile, et juhul, kui Jumal unenägu ei paljasta, nad hukatakse. Iga kord, kui seisame silmitsi suure probleemiga, peaksime samuti mõistma, et meie Jumal on piisavalt suur lahendama ka kõige lahendamatumat.

`Loe Tn 2:17–23. Millisest kahest palveliigist siin räägitakse?`

Selles peatükis nimetatakse kaht palveliiki. Esimene on anuv palve, mille puhul Taaniel palub Jumalal paljastada unenäo sisu ja selle tõlgenduse  
(Tn 2:17–19). Selle palve sõnu ei ole kirja pandud, kuid meile öeldakse, et Taaniel ja ta sõbrad palusid „taeva Jumalalt halastust selle saladuse asjus, et Taaniel ja tema kaaslased ei hukkuks koos teiste Paabeli tarkadega“  
(Tn 2:18). Kui nad palvetavad, vastab Jumal nende anumisele ning paljastab kuninga unenäo sisu ja tõlgenduse. Võime toetuda kinnitusele, et iga kord, kui otsime „halastust taeva Jumalalt“, saavad meie palved kuuldud – isegi kui tulemus pole nii dramaatiline, nagu me siin näeme –, sest Taanieli Jumal on ka meie Jumal.

Vastuseks sellele, et Jumal nende anumist kuuleb, tõuseb Taanieli ja ta sõprade huulilt kiitus ja tänu Jumalale. Nad tänavad Jumalat selle eest, et Jumal on tarkuse allikas ning ohjab loodust ja poliitilist elu. Siit saame olulise õppetunni. Kuigi palume ja anume Jumalat mitmel põhjusel, siis kui sageli me Teda palvetele vastamise eest kiidame ja täname? Jeesuse kogemus kümne pidalitõbisega illustreerib tabavalt inimlikku tänamatust. Kümnest tervekssaanust ainult üks tuli tagasi „Jumalat ülistades“ (Lk 17:18). Taanieli käitumine ei tuleta mitte ainult meelde tänamise ja kiitmise olulisust, vaid paljastab ka Jumala iseloomu, keda palume. Kui me Teda palume, peame usaldavalt laskma Temal teha seda, mis on meie jaoks parim, ning siis tuleb meil Teda alati tänada ja kiita.

`Loe Psalm 138. Mis on selles tänupalves, mis aitab sul olukordadele vaatamata õppida Jumalale tänulik olema?`
