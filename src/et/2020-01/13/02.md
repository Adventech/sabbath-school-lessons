---
title:  Miikael, see suur vürst
date:   22/03/2020
---


`Loe Tn 12:1. Kes muudab ajaloo kulgu lõpuajal? Kuidas aitavad Rm 8:34 ja Hb 7:25 meil aru saada selle salmi tähendusest?`

Iga peatükk Taanieli raamatus on siiamaani alanud paganliku riigi valitseja äramärkimisega. Tn 12. ptk algab samamoodi valitsejaga, kuid erinevalt kõigist teistest peatükkidest on valitsejaks jumalik vürst, kes astub esile, et vabastada Jumala rahvas vaenlaste käest.

Kui heitsime uurimise käigus pilgu Tn 10. peatükile, siis nägime, et Miikael on seesama võimas taevane olevus, kes ilmub Taanielile Tigrise jõe ääres. Seal saab Ta ilmsiks Jumala rahva taevase esindajana. Mujal Taanieli raamatus saab Ta tuntuks Inimesepojana (Tn 7. ptk), väe vürstina (Tn 8. ptk) ning võitud vürstina (Tn 9. ptk). Seega ei saa Miikael – kelle nimi tähendab „Kes on nagu Jumal?“ – olla keegi muu kui Jeesus ise.

Oluline on ära märkida Miikaeli vaheleastumise aeg. Tn 12:1 põhjal toimub see „sel ajal“ (Tn 12:1). Niisugune väljend viitab ajale, millest oli äsja juttu  
Tn 11:40–45. Tegemist on ajalõiguga, mis ulatub paavstluse langemisest 1798. aastal kuni maailma ajaloo lõpus toimuva ülestõusmiseni (Tn 12:2).

Miikaeli tegevuse kohta saab tegusõna „tõuseb“ põhjal, mida Tn 12:1 Tema kohta kasutab, täheldada kaht olulist mõtet. Esiteks, tegusõna „tõuseb“ tuletab meelde kuningate tõusu, et vallutada ja valitseda. Sel tegusõnal on militaarne maik. See näitab, et Miikael tegutseb sõjalise juhina, kes kaitseb oma rahvast ja juhib neid erilisel moel suure võitluse viimases vaatuses.

Teiseks, tegusõna „tõuseb“ osutab ka kohtupidamisele. Miikael „tõuseb“, et olla taevasel kohtuistungil advokaat. Inimesepojana tuleb Ta Elatanu ette, et esindada Jumala rahvast uurimiskohtu käigus (Tn 7:9–14). Seega räägib Miikaeli esiletulek ehk tõusmine Tema töö sõjalisest ja õiguslikust aspektist. Teisisõnu, Tal on vägi purustada Jumala vaenlased ja autoriteet esindada Jumala rahvast taevasel kohtupidamisel.

`Mõtle, mida tähendab, et Miikael seisab meie eest juba nüüd. Millise lootuse annab see sulle, patusele?`
