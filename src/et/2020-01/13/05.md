---
title:  Pitseeritud raamat
date:   25/03/2020
---


`Loe Tn 12:4 ja Jh 14:29. Miks tuli Taanielil pitseerida raamat lõpuajani?`

Selle raamatu viimase suure osa kokkuvõttes (Tn 12:1–12:13) saab prohvet korralduse pitseerida kirjarull kuni lõpuajani. Sama hingetõmbega ütleb ingel, et „siis uurivad seda paljud ja äratundmine süveneb“ (Tn 12:4). Kuigi osa Taanieli raamatu tundmaõppijaid on võtnud neid sõnu teaduse arengu ettekuulutusena, mis võib samuti sellesse mõttesse kuuluda, näib kontekst osutavat tõsiasjale, et see viitab siiski Taanieli raamatu uurimisele. Tõepoolest, kui vaatame ajaloos tagasi, märkame, et Taanieli raamat jäi sajanditeks selgitamata kirjatööks. Võis olla, et seda tunti ja uuriti mõnes paigas, kuid mõni selle põhiõpetus ja prohvetikuulutus jäid mõistetamatuks. Näiteks polnud kaugeltki selge taevase pühamu puhastamisega seotud prohvetlik sõnum, kohus, väikese sarve identiteet ja tegevus ega nende prohvetikuulutustega seotud ajaraamistik.

Kuid protestantliku reformatsiooni edasiliikumisel hakkas üha rohkem inimesi Taanieli raamatut uurima. Siiski avanes see raamat alles lõpuajal ja selle sisu vabanes üha enam kattest. Ellen G. White kirjutas nii: „Alates aastast 1798 on aga Taanieli raamat pitserist vabastatud, prohvetikuulutuste tundmine on suurenenud ja paljud on kuulutanud läheneva kohtu pühalikku kuulutust.“ – „Suur võitlus“, lk 356. „1700ndate lõpus ja 1800ndate alguses tärkas uus huvi Taanieli raamatu ja Ilmutusraamatu prohvetikuulutuste vastu maakera üksteisest vägagi eraldatud paigus. Nende prohvetikuulutuste uurimine viis laialt levinud uskumiseni, et Kristuse teine tulek oli lähedal. Terve rida piibliseletajaid Inglismaal, Joseph Wolff Lähis-Idas, Manuel Lacunza Lõuna-Ameerikas ja William Miller Ameerika Ühendriikides koos suure hulga teistega, kes prohvetikuulutusi uurisid, teatasid Taanieli raamatu prohvetikuulutuste uurimise põhjal, et Kristuse taastulek oli käeulatuses. Täna on see veendumus saanud ülemaailmse liikumise juhtivaks jõuks.“ – „Piibli kommentaarid“, SPA poolt välja antud, 4. kd, lk 879.

`Mõtle meie tänasele suurele eelisele vaadata ajaloole tagasi ja näha, kuidas on Taanieli ajaloolised prohvetikuulutused täitunud. Kuidas peaks see aitama meil kõiges Jumala tõotusi usaldada?`
