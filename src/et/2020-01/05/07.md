---
title:  Toetav Mõte
date:   31/01/2020
---


„Kord nii uhkest ainuvalitsejast oli saanud alandlik Jumala laps, türanlikust ja upsakast käskijast tark ja kaastundlik kuningas. Tema, kes oli trotsinud ja pilganud taeva Jumalat, tunnistas nüüd Kõigekõrgema võimu ning püüdis tõsiselt edendada Issanda kartust ja alamate õnne. Kuningate Kuninga ja isandate Issanda nuhtluse mõjul oli Nebukadnetsar saanud lõpuks õppetunni, mida tuleks õppida kõigil valitsejatel – et tõeline suurus on tõelises headuses. Ta tunnistas Issanda elavaks Jumalaks ja ütles: „Nüüd mina, Nebukadnetsar, kiidan ja ülistan ja austan taeva Kuningat, sest kõik Tema teod on tõde ja Tema teed on õiged! Tema võib alandada neid, kes käivad kõrkuses.“

Nüüd täitus Jumala eesmärk, et maailma suurim kuningas annaks au Temale. See avalik teadaanne, milles Nebukadnetsar tunnustas Jumala armu, heldust ja autoriteeti, oli viimane tegu, mis Nebukadnetsari elust on märgitud pühasse ajalukku.“ – Ellen G. White, „Prohvetid ja kuningad“, lk 521.

Seitsmeiteistaastane Stepan Avakov oli vabatahtlikuna abis, kui rühm ameeriklasi korraldas „Vaikse tunni“ tervisenäitust Lõuna-Venemaal Volgodonskis. Kui näitus lõppes, kutsus selle organiseerija Vincent Page Stepani kaasa, et panna näitus üles Põhja-Kaukaasia piirkonnas. Oli suvi ja Stepan oli vaba. Ta küsis emalt nõu.

„Miks mitte minna?“ ütles ema. „Saad harjutada oma inglise keelt.“

Kohalik pastor Venjamin Tarasjuk soovitas samuti, kuid lisas: „Pea meeles, kui sa tahad saada ristitud, siis tule tagasi ja ma ristin su.“

Stepan oli sõnatu. _Päris segane?_ mõtles ta. _Ma ei tule ju ristimisele._

Kuid kahe viimase kuu jooksul, mil ta erinevaid linnu külastas, elas ta seitsmenda päeva adventisti elu. Adventistidest korraldajad ärkasid hommikul vara, lugesid Piiblit, palvetasid ja siis oli neil koos ühine hommikupalvus. Stepani jaoks oli see uus maailm.

Ühel päeval kutsus Vincent Stepani edasi Leetu minema. Stepan aga oli jätnud oma passi koju. Vincent andis talle 100 dollarit.

„Mine koju, võta pass ja tule ühe päevaga tagasi,“ ütles ta.

Järgmisel hommikul hüppas teismeline oma hotellivoodist välja täpselt kell viis hommikul, varem kui kunagi enne. Ta ei teadnud, kuidas linnast välja minna. Hotellist lahkudes palvetas ta: „Jumal, kui Sa olemas oled, juhi mind bussijaama.“

Stepan hakkas astuma ja leidis oma üllatuseks üles bussijaama. Seal ootas buss, uksed avatud. Sees istuvad reisijad kurtsid: „Juht, miks me siin ootame? Asume teele.“ Kui Stepan bussis istet võttis, uksed sulgusid ja buss läks teele.

Sarnased imed toimusid kogu päeva. Kui Stepan oma passiga samal õhtul hotelli tagasi jõudis, põlvitas ta oma voodi äärde. „Jumal, nüüd ma tean, et sa oled olemas,“ ütles ta. „Sa oled mulle näidanud, et Sa armastad mind ja tõmbad mind enda juurde. Sellest hetkest peale oled Sina minu Issand ja ma tahan, et Sa elaksid minus.“

Hommikul näitas Stepan oma passi Vincentile. „Mu pass on siin,“ ütles ta. „Aga juhtus midagi palju tähtsamat. Möödunud ööl sai minust kristlane.“ Vincent ja kaastöölised plaksutasid rõõmust käsi.

Kolm nädalat hiljem, 10. septembril 1993. aastal ristis pastor Venjamin Stepani.

Kuus aastat hiljem sai pastor Venjaminist Stepani äi.

Nüüd töötab 42aastane Stepan tõlgina ÜROs ja muudes ametkondades. Samuti on ta selle organisatsiooni asutaja ja juht, kes aitab Venemaal orbusid.

Tema uskutuleku lugu, ütles ta, leidub Rm 5:1, kus öeldakse: „Et me nüüd oleme saanud õigeks usust, siis on meil rahu Jumalaga meie Issanda Jeesuse Kristuse läbi.“

„See salm mõtestab lahti mu pöördumisloo,“ ütles Stepan.

## Küsimused aruteluks:

`1. „Uhkus viib kõikide teiste pahedeni: see on täielikult jumalavastane hoiak inimese vaimus. Tundub see teile liialdusena? Kui nii, siis mõelge veel kord järele… Mida enam on kelleski uhkust, seda vastumeelsem on see talle teistes. Niisiis, kui tahate teada, kui palju teis on uhkust, on lihtsaim võimalus endalt küsida: „Kui suurt vastumeelsust tekitab minus see, kui keegi mind kõrgilt ja külmalt kohtleb või jätab mind üldse tähelepanuta, või siis see, kui teine inimene millegagi uhkeldab?“ Iga inimese uhkus võistleb teiste inimeste uhkustega, igaüks tahab olla seltskonnas arvestatav ja on ääretult nördinud, kui keegi teine on arvestatavam. Kaks sama kaubaga kaubitsejat ei sobi kokku.“ – C. S. Lewis, „Lihtsalt kristlus“ [New York: Touchstone, 1996], lk 110. Mida Lewis siin ütleb, mis aitab sul ehk oma elus uhkust näha?`

`2. Selles peatükis, nagu ka mõnes eelnevas, on teemaks Jumala ülemvõim. Miks on niivõrd tähtis seda teemat mõista? Millist osa etendab hingamispäev selle olulise tõe mõistmisel?`

---
Päikeseloojang 16.34
