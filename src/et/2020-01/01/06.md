---
title:  Taanieli raamatu asjakohasus
date:   02/01/2020
---


Ehkki Taanieli raamat kirjutati rohkem kui 2 500 aastat tagasi, on see jäänud Jumala rahva jaoks sügavalt ajakohaseks ka 21. sajandil. Märgime ära kolm valdkonda, milles Taanieli raamat meid puudutab.

_Jumal valitseb meie elu üle._ Ka siis, kui lood lähevad halvasti, jääb Jumal valitsejaks ja töötab inimlike tujude kaudu, et pakkuda oma lastele parimat. Taanieli kogemus Babüloonias sarnaneb Joosepi kogemusega Egiptuses ja Estri kogemusega Pärsias. Need kolm noort inimest olid vangidena võõrriigis ja paganlike rahvaste hiigelvõimu all. Juhuslikule vaatlejale võisid nad tunduda nõrkade ja Jumalast hüljatutena. Issand aga andis neile tugevust ja kasutas neid võimsalt. Vaadakem siis, kui seisame silmitsi katsumuste, kannatuste ja vastuseisuga, tagasi sellele, mida tegi Jumal Taanieli, Joosepi ja Estri heaks. Toetugem kinnitusele, et Issand jääb meie Issandaks ning Tema pole meid maha jätnud ka meie katsumustes ja kiusatustes.

_Jumal juhib ajaloo kulgu._ On kordi, mil see segipaisatud ja sihitu maailm, kus vohab patt ja vägivald, paneb meid muret tundma. Taanieli raamatu sõnum aga ütleb, et Jumalal on kontroll kõige üle. Taanieli raamatu iga peatükk kordab sõnumit, et Jumal juhib ajaloo kulgu. Või, nagu Ellen G. White ütleb: „Inimajaloo annaalides näib rahvaste kasvamine, impeeriumide tõus ja langus olenevat inimese tahtest ja osavusest. Väljakujunevaid sündmusi näib suurel määral vormivat inimese võim, ambitsioon või kapriis. Kuid Jumala sõnas tõmmatakse eesriie kõrvale ja me näeme inimlike huvide, võimumängude ning kirgede kõigi käikude ja vastaskäikude taga, kohal ja keskel armulise Isiku tegevust, kes viib vaikselt ja kannatlikult täide oma tahet.“ – „Kasvatus“, lk 173.

_Jumal varustab oma lõpuaja rahva eeskujuga._ Taaniel ja tema sõbrad on eeskujud, kuidas elada ühiskonnas, mille maailmavaade on tihtilugu vastuolus Piibli omaga. Nad jäid Jumala Sõnale ustavaks, kui neid survestati minema kompromissile oma usuga ja tegema järeleandmisi Babüloonia süsteemile valdkondades, kus nad salanuksid pühendumise Issandale. Nende ustavuse ja Issandale täielikult pühendumise kogemus on julgustuseks, kui seisame silmitsi vastuseisuga ja võib-olla ka tagakiusamisega evangeeliumi pärast. Samas näitab Taanieli raamat, et on võimalik panustada riigi ja ühiskonna heaks ning jääda pühendunuks Issandale.

`Loe Tn 9:23; Tn 10:11, 12 ja Mt 10:29–31. Mida räägivad need salmid huvist, mida Jumal tunneb meie isiklike võitluste suhtes?`
