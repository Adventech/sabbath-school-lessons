---
title:  Taanieli raamatu ülesehitus
date:   30/01/2019
---

Taanieli raamatu arameakeelsed lõigud, 2.–7. peatükk (mõni osa Taanieli raamatust on kirjutatud heebrea keeles ja mõni aramea keeles), järgivad sellist ülesehitust, mis aitab rõhutada vastava lõigu ja kogu raamatu sõnumit:

- A. Nebukadnetsari nägemus neljast kuningriigist. (Tn 2. ptk)
    - B. Jumal vabastab Taanieli kaaslased tulisest ahjust. (Tn 3. ptk)
        - C. Jumalik karistus Nebukadnetsarile. (Tn 4. ptk)
        - C* Jumalik karistus Belsassarile. (Tn 5. ptk)
    - B* Jumal päästab Taanieli lõvide august. (Tn 6. ptk)
- A* Taanieli nägemus neljast kuningriigist. (Tn 7. ptk)

Sellise kirjandusliku kompositsiooni eesmärgiks on peamist mõtet rõhutada. See asetatakse ülesehituse keskpunkti, milleks on antud juhul C ja C* (Tn 4. ja 5. ptk): Jumal kõrvaldab riigitüürilt (mingiks ajaks) Nebukadnetsari ja (jäädavalt) Belsassari. Nii on 2.–7. peatüki puhul asetatud rõhk Jumala ülimuslikkusele Maa kuningriikide üle, kuna Tema sätestab ja kõrvaldab need.

Üks mõjusaim viis sõnumi edastamiseks ja selle mõtte selgeks tegemiseks on kordus. Näiteks annab Jumal vaaraole kaks unenägu Egiptuse lähituleviku kohta (1Ms 41:1–7). Esimeses unenäos panid seitse lahjat lehma nahka seitse rammusat lehma. Teises unenäos kugistasid seitse kidurat viljapead alla seitse tuumakat viljapead. Mõlemad unenäod esitasid sama mõtte: seitsmele külluseaastale järgneb seitse nappuseaastat.

Taanieli raamatus kasutab Jumal samuti kordust. Esile tuleb neli prohvetlikku tsüklit, mis on põhistruktuuri poolest kordused. Lõpuks näitab selline ülesehitus meile Jumala täielikku ülimuslikkust. Ehkki iga prohvetlik põhiliin kätkeb konkreetset vaatenurka, katavad need koos sama ajalooperioodi, ulatudes prohveti ajast maailma ajaloo lõpuni, nagu näitab järgnev joonis:

| Tn 2. ptk | Tn 7. ptk | Tn 8. ja 9. ptk | Tn 10.-12. ptk |
|-----------|-----------|-----------------|----------------|
| Baabülon  | Baabülon  |                 |                |
| Meedia-Pärsia | Meedia-Pärsia | Meedia-Pärsia | Meedia-Pärsia |
| Kreeka    | Kreeka    | Kreeka          | Kreeka         |
| Rooma     | Rooma     | Rooma           | Rooma          |
| rajatakse Jumala riik | kohus taevas, mille tulemuseks on uus Maa | pühamu puhastamine | esile astub Miikael |

`Millise suure lootuse esitavad meile järgmised salmid pikemas väljavaates? Tn 2:44; Ps 9:8–13; 2Pt 3:11–13.`
