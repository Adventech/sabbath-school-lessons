---
title:  Jumala ülemvõim
date:   05/01/2020
---


Esmapilgul algab Taanieli raamat lüüasaamise sünge tooniga. Juuda alistub Nebukadnetsarile ning templi riistad viiakse Jeruusalemmast Sinearimaale. Nimi Sinear esineb Piiblis 1Ms 11:2 seoses Paabeli torni asukohaga. Sinear on pahaendeline tähis, kuna see viitab projektile, mis võrsus Jumala avalikust trotsimisest. Ent kuigi Paabeli ehitajatel läks luhta püüdlus taevani jõuda, tundub väliselt, nagu olnuks Sinearimaal paiknevad Nebukadnetsar ja tema jumalad üle Iisraeliga lepingu teinud Jumalast.

Ja ometi teevad Taanieli raamatu esimesed laused selgeks, et Jeruusalemma lüüasaamist ei saa panna Babüloonia kuninga üleoleku arvele; küll aga toimus see sellepärast, et „Issand andis tema [Nebukadnetsari] kätte Juuda kuninga Joojakimi“ (Tn 1:2). Palju aega varem oli Jumal teinud teatavaks, et siis, kui Ta rahvas Tema unustab ja lepingu murrab, saadab Tema nad vangidena võõrsile. Niisiis teadis Taaniel, et Babüloonia sõjajõu taga ja üle on Jumal taevas, kes juhib ajaloo kulgu. Selge arusaam Jumala üleolekust annab kõnealustele noormeestele jõudu, tugevust ja julgust vastu astuda Babüloonia impeeriumi kiusatustele ja survele.

`Loe 2Kn 21:10–16; 2Kn 24:18–20 ja Jr 3:13. Miks annab Jumal Juuda ja Jeruusalemma babüloonlaste kätte?`

Kahekümne esimese sajandi kiusatustele otsa vaadates on meil vaja hakata taas tajuma Jumalat, keda Taanieli raamat nii selgepiiriliselt peegeldab. Selle raamatu kohaselt ei ole Jumal, keda me teenime, mitte ainult ajaloo jõude juhtiv võim, vaid Ta sekkub ka halastusrikkalt oma rahva ellu, et pakkuda neile vajadusel abi. Ja nii, nagu hiljem näeme, teeb Jumal oma rahva heaks lõpuajal sama, mida Ta tegi heebrea vangide heaks, vaatamata mitmesugustele rünnakutele, mida nende enda ja nende usu pihta suunati.

`Milliste väljakutsete ees seisab su usk praegu, tulgu need siis kas välisest allikast, koguduse seest või su oma iseloomuvigadest? Kuidas õpid toetuma Jumala abile, et saada abi raskuste võitmiseks enda ees?`
