---
title:  Misjonilugu
date:   10/01/2020
---

#### Evangeliseerimine raamatute kaudu

_Loo on kirja pannud Andrew McChesney_
Kas sind heidutab, kui inimesed löövad su nina ees ukse kinni?

Kas muretsed, et masspostitusega saadetud raamat leiab koha prügikastis?

Üliõpilasel Samuel Naumannil on ainulaadne viis Saksamaal seitsmenda päeva adventistide kirjandust jagada – ja näib, et see võidab südameid.

Samuel seab koos oma isa ja vanaisaga südalinna ja iga-aastastele suur­üritustele üles mobiilse raamatukabiini. Siis seisab üks pereliige natuke kaugemal ja ulatab möödakäijatele kingituseks kaardi. Need, kes kaardi vastu võtavad, suunatakse raamatukabiini juurde tasuta raamatut valima. Tulemus: perekond saab luua isikliku kontakti ning on suurem tõenäosus, et raamatu võtja loeb raamatut.

„Oleme saanud tagasisidet inimestelt, kes suurüritustel osalevad,“ ütles 25aastane Leipzigi Ülikooli üliõpilane. „Osa tuleb tagasi ja ütleb: Ma sain siit möödunud aastal raamatu. See oli hea ja ma tahan veel ühte.“

Mõte kaarti kinkida hakkas laiemalt levima Saksamaal, kus adventkoguduse 35 000 liiget näevad vaeva, et pääseda ligi väga ilmalikustunud riigi 83 miljonile elanikule. Samueli vanem vend nägi sarnast raamatuprojekti adventistide suvelaagris Poolas. Poolakad laenasid omakorda selle mõtte Ukrainast. Igatahes meeldis Naumannide perele see mõte ja nad hakkasid tegema ringsõite pärast seda, kui muutsid järelkäru raamatukabiiniks.

Kabiini külastajatelt küsitakse nende huvide kohta ning nad võivad heita pilku kümnetele ja kümnetele raamatutele, näiteks Ellen White’i „Ajastute igatsus“ ja „Suur võitlus“ ning terviseraamatud nagu Mark Finley ja Peter Landlessi „Tervis ja heaolu: saladused, mis muudavad su elu“.

Vestlused pakuvad võimalust tunnistada, eriti siis, kui külastaja valib raamatu ja küsib tahtmatult, kas see on tõesti tasuta, ütles Samuel.

Samuelile meeldib vastata: „Palun võtke see raamat. Selle eest on juba makstud.“

„Kuidas?“ küsib külastaja sageli.

„Samamoodi, nagu on lugu ristiga,“ ütleb Samuel. „Jeesus maksis hinna. Teil tuleb see lihtsalt vastu võtta. Ainus, mis see teile maksma läheb, on lugemiseks kuluv aeg. Selle hinna peate maksma.“

Raamatutele on reageeritud valdavalt positiivselt, ütles ta.

Tema isa Steffen tuletab meelde oma keskkooliõpetajat, kes armastas „Suurt võitlust“ nii väga, et palus veel üheksat eksemplari ajalootunnis õpilastele jagamiseks. Teisel korral võttis üks Euroopa Liidu poliitik „Suure võitluse“ eksemplari ja luges paksu köite ainsa õhtuga läbi. Ta tuli järgmisel päeval tagasi ja palus üht eksemplari oma poja jaoks, kes on reporter.

Samuel pole teadlik ainsastki ristimisest, kuid ta ei muretse. „Pean seda tegevust seemne külvamiseks ja keegi teine lõikab,“ ütles ta.