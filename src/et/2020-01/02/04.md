---
title:  Otsusekindlus
date:   07/01/2020
---


`Loe Tn 1:7–20. Näeme siin toimimas kaht asjaolu: Taanieli vaba tahe ja Jumala sekkumine? Millised tähtsad põhimõtted siin ilmnevad?`

Paistab, et neli heebrea vangi ei ole vastu oma babülooniapärastele nimedele. Tõenäoliselt ei saa nad selle heaks midagi muud teha kui kasutada omakeskis heebrea nimesid. Kuid kuninga laualt saadavat toitu ja veini on neil kindlasti võimalik kas tarbida või mitte. Siin on väga tähtis koht nelja mehe vabal valikul.

Ent kui ametnik saab muuta nende nime, saab ta muuta ka nende toiduvalikut. On kaks ilmselget põhjendust, miks need neli ei taha süüa kuninga lauas.

Esiteks, kuninga laual olevad toidud võivad sisaldada rüvedat liha (3Ms 11. ptk). Teiseks, see toit käis enne läbi jumala kuju eest ja saadeti seejärel kuningale tarbimiseks. Seega, kui Taaniel selgitab keerutamata või petmata, et tema palve ajendiks on religioon, kuna lossi toit rüvetaks teda ja ta sõpru (Tn 1:8), siis on ta väga julge.

Taanieli ja Babüloonia ametniku vahelises kahekõnes hakkab silma mõni tähtis punkt. Esiteks, Taaniel näib hästi aru saavat ametniku keerulisest olukorrast ja nii teeb ta ettepaneku katsetada. Kümme päeva teistsuguse toidu söömist peaks küll näitama, millist kasu selline toiduvalik toob, ning ametniku kartused hajuksid. Teiseks, Taanieli kindlameelsus, et tulemus on sellise lühikese ajaga positiivne, tuleneb Jumala täielikust usaldamisest. Kolmandaks, taimetoidu ja vee valimine suunab tagasi toidu juurde, mille Jumal inimkonnale loomisel andis (vaata 1Ms 1:29); see tõsiasi mõjutas ilmselt Taanieligi valikut. Pealegi, mis saaks olla parem toiduvalik kui see, mille Jumal algselt andis?

`Missugune oluline tõsiasi Taanieli vaba valiku juures avab tee, et Jumal saaks tegutseda nii, nagu Ta tegutseb (vaata Tn 1:9)? Millised õppetunnid joonistuvad siit välja meie valikute tähtsuse jaoks? Kuidas peaks meie truudus Jumalale mõjutama meie valikuid?`
