---
title:  Prohvetlik ajaplaan
date:   27/02/2020
---


`Loe Tn 8:13. Milline küsimus siin esitatakse ja kuidas aitab see meil aru saada järgmises salmis olevast vastusest?`

Millise ajaga sobivad 2 300 õhtut ja hommikut? Esmalt tuleb märkida, et pärast seda, kui Taanielile näidatakse jäära ja sikku ning neile järgnevat tegevust ja kahju, mida põhjustab väike sarv, pöördub nägemus Tn 8:13 küsimuse juurde. See küsimus puudutab eriliselt prohvetliku perioodi lõpul (mitte selle jooksul) toimuvat. Liiati ei saa seesugune periood piirduda ainult väikese sarve tegevuse kestusega, sest sõna _nägemus_ kaasab kõik alates jäärast kuni väikese sarve tegevuseni. Tegemist peab olema tõeliselt pika ajaperioodiga.

Küsimusele: „Kui kaua kestab see nägemus“ (jäärast [Meedia-Pärsia], sikust [Kreeka] ning väikesest sarvest ja selle tegevusest [Rooma, paganlik ja paavstlik]) vastab teine taevane olevus: „Kaks tuhat kolmsada õhtut-hommikut. Siis saab pühamu taas oma õiguse/saab puhastatud“ (Tn 8:14). Nagu juba märgitud, on ajalõik nii pikk, sest see algab Meedia-Pärsia impeeriumi ajal ja kandub läbi Kreeka impeeriumi ning paganliku ja paavstliku Rooma – tuhandeid aastaid. Tõlgendamise historistliku meetodi kohaselt (nähtuste arengu käsitlemine seoses konkreetsete ajalooliste tingimustega; vaata ka 1. õppetükist) tuleb seda prohvetlikku perioodi arvestada päev-aasta põhimõtte alusel, mis tähendab, et 2 300 õhtut ja hommikut vastavad 2 300aastasele ajavahemikule. Vastasel juhul moodustaks 2 300 päeva ainult pisut rohkem kui kuus aastat ja see on võimatult lühike aeg kõikide nägemuses kirjeldatud sündmuste esiletulekuks. Seega peab kehtima aasta-päev põhimõte.

Tn 8. ptk ei anna teavet, mis võimaldaks meil välja arvutada ajalõigu alguse ja mille järgi saaks kindlaks teha aja lõppemise. Kuid see väga oluline teave on Tn 9. ptk-s (vaata järgmise nädala õppetükki).

`Kõnealuse prohvetikuulutuse 2 300 aastat moodustavad Piibli pikima ajalise prohvetikuulutuse. Mõtle sellele: 2 300 aastat! Tegemist on pika ajaga, eriti meie praeguse elueaga võrreldes. Kuidas aitab selline kõrvutamine meil õppida olema kannatlik Jumala suhtes ja meie enda ootuste suhtes lõpuaja sündmuste toimumise kohta?`
