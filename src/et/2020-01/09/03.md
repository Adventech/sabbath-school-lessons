---
title:  Väikese sarve esilekerkimine
date:   24/02/2020
---


`Loe hoolikalt Tn 8:8–12. Millistele suundadele väike sarv osutab ja miks on sellest oluline aru saada?`

Olles öelnud, et neli sarve laiusid taeva nelja tuule poole, kirjeldab Piibli tekst, et ühest neist tuli esile veel üks väike sarv. Küsimus on, kas see sarv/võim tuleb välja ühest neist neljast sarvest, mis, nagu eile nägime, kujutavad Aleksandri nelja kindralit, – või ühest neist neljast tuulest. Teksti grammatiline ülesehitus algses kirjapanekus tunnistab sellest, et sarv tuleb esile ühest taeva neljast tuulest. Ja kuna kõnealune võim kerkib esile pärast Kreeka impeeriumi ning selle nelja kõrvalharu, mõistetakse üleüldiselt, et sarv on Rooma, esialgu paganlik ja siis paavstlik. „See väike sarv kujutab Roomat oma mõlemas etapis, paganlikus ja paavstlikus. Taaniel näeb Roomat esialgu tema paganlikus, impeeriumi etapis pidamas sõda juudi rahva ja algkristlaste vastu, ning siis selle paavstlikus etapis, mis kestab meie päevini ja tulevikku,“ – „Piibli kommentaarid“, SPA poolt välja antud, 4. kd, lk 841.

Piibli teksti kohaselt liikus väike sarv kõigepealt horisontaalselt ning „kasvas väga suureks lõuna ja ida ja ilusa maa suunas“ (Tn 8:9). Need kolm suunda vastavad kolmele põhipiirkonnale, mis langesid paganliku Rooma võimu alla.

Kui väikesest sarvest saab nägemuse peategelane, siis pööratakse tema vertikaalsele liikumisele üksikasjalikult tähelepanu. Seejuures langeb sarv vägagi ühte Tn 7. ptk väikese sarvega, nagu näitab järgnev võrdlus:

(1) Mõlemad sarved on alguses väikesed (Tn 7:8; Tn 8:9).

(2) Mõlemad kasvavad hiljem kõige suuremaks (Tn 7:20; Tn 8:9).

(3) Mõlemad on tagakiusavad võimud (Tn 7:21, 25; Tn 8:10, 24).

(4) Mõlemad ülistavad ennast ja pilkavad Jumalat (Tn 7:8, 20, 25; Tn 8:10, 11, 25).

(5) Mõlema märklauaks on Jumala rahvas (Tn 7:25; Tn 8:24).

(6) Mõlema tegevuses on jooni, mida piiritletakse prohvetliku ajaga  
(Tn 7:25; Tn 8:13, 14).

(7) Mõlemad ulatuvad maailma ajaloo lõpuni (Tn 7:25, 26; Tn 8:17, 19).

(8) Ja mõlemaid ootab ees üleloomulik hävitamine (Tn 7:11, 26; Tn 8:25).

Kokkuvõtteks: kuna Tn 7. peatükis kujutab väike sarv paavstlust, siis peab Tn 8. peatüki väikene sarv oma vertikaalses ulatuses kujutama sama võimu. Seega, täpselt nagu Tn 2. ja 7. peatükis, on viimaseks suurvõimuks Rooma, nii paganlik kui ka paavstlik.
