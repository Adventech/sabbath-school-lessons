---
title:  Misjonilugu
date:   28/02/2020
---

#### Haualt tulev tunnistus

_Loo on kirja pannud Andrew McChesney._
George Cobb on inimene, kes suri kaks korda.

Cobbist on õigupoolest vähe teada ja teadaolevalt ei ole temast fotosid.

Kuid tema haud on köitnud tähelepanu aastakümneid, sest tema hauakivil Brunswicki kalmistul USAs Maine’i osariigis on sünniaeg ja kaks surmadaatumit. Sellel on kirjas:

Sündinud 10. juunil 1794

Surnud 10. novembril 1848

Läinud puhkama 9. mail 1882

Cobb ristiti 10. novembril 1848. aastal ja tema palve oli, et tema uskutuleku kuupäev raiutaks hauakivile. Ta läks puhkama 9. mail 1882. aastal 88aastasena.

„Taas on see üks huvitav näide usust, valmidusest ja meie pioneeride otsustavusest kuulutada oma usku kõikvõimalikul viisil, kas või nii, et su hauakivile graveeritakse midagi, mis räägib sinu usust pärast seda, kui sa oled surmaunne suikunud,“ ütles Ellen G. White’i Pärandihoolduse juht James Nix.

Sellel hauakivil on neljanda käsu tekst: „Pea meeles, et sa pead hingamispäeva pühitsema!“

Nix on püüdnud leida Cobbi fotot ja ajada tema järeltulijate jälgi, kuid edutult. „Olen otsinud Cobbi pilti igalt poolt,“ ütles ta. „Olen inimestelt küsinud, kas nemad on Cobbi järeltulijad. Tahaksin teada mehest, kes kandis hoolt selle eest, et jätta maha palju juhiseid ja raha hauakivile sellise lisateksti raiumiseks.“

Cobbi ebatavaline haualt tulev tunnistus on puudutanud paljude inimeste südant, sealhulgas koguduseliikmete oma, kes on sellel surnuaial viibinud.

„Ta andis endale aru, et tal on vaja oma minale surra, ja nii muutus ta elavaks,“ ütles Seitsmenda Päeva Adventistide Koguduse esimees Ted N. C. Wilson. „Nii elas ta oma elu kauni näitena, mis vastandus endale elatud elule, ning suri oma vanale minale ja sai uueks looduks Kristuses. Eesõigus on näha tema hauakivi.“

Kolmandat põlve adventist Karen Glassford, kes tegutseb hariduse ja kommunikatsiooni valdkonna koordinaatorina koguduse Maailmamisjoni Instituudis, ütles, et kui ta esimest korda seda hauakivi nägi, aimas ta, et esimene surmadaatum võib viidata Cobbi ristimisele.

„Tema hauakivi on saanud kaasinimestele tunnistuseks,“ ütles ta. „See äratab neis uudishimu ja nad küsivad, miks ta suri kaks korda. Olen kindel, et taevas on selle hauakivi tõttu rohkem inimesi.“