---
title:  Pühamu puhastamine
date:   26/02/2020
---


`Loe Tn 8:14. Mis siin toimub?`

Pärast sarve laastavat rünnakut tehakse teatavaks, et pühamu puhastatakse. Selle sõnumi mõistmiseks tuleb meenutada, et Tn 8:14 nimetatud pühamu puhastamine vastab Tn 7:9–14 esitatud vaatepildile kohtust. Ja kuna see kohus toimub taevas, peab ka pühamu asuma taevas. Nii et kui Tn 7. ptk kujutab Jumala sekkumist inimeste asjaajamistesse ja suhtlemist nendega kohtulikust vaatenurgast, siis Tn 8. ptk kirjeldab sama sündmust pühamu vaatenurgast.

Maapealne pühamu valmistati taevase originaali järgi ja see aitas laias laastus illustreerida lunastusplaani. Iga päev tõi mõni patune oma ohvrid pühamusse, kus inimesele andestati tema ülestunnistatud patud ja kanti need mõnes mõttes üle pühamule. Selle tõttu pühamu rüvetus. Teatud aja tagant pidi toimuma puhastamisprotsess, et pühamu saaks puhtaks sinna kogunenud pattudest. Sellist päeva nimetati lepituspäevaks ja see toimus korra aastas (vaata 3Ms 16. ptk).

Miks vajab taevane pühamu puhastamist? Nähtuste vastavuse põhjal saame öelda, et Jeesuse omaks võtnud inimeste ülestunnistatud patud on „üle kantud“ taevasesse pühamusse, just nii nagu meelt parandanud iisraellaste patud kanti üle maisesse pühamusse. Maapealsel lepituspäeval tapeti arvukalt loomi, kellest igaüks sümboliseeris Jeesuse surma tulevikus, mille tõttu said patused lepituspäeval püsima jääda.

Ja kui lepituspäev ning puhastamine toimus maises pühamus, kas ei peaks see siis veel enam toimuma taevases pühamus, kus üksnes Kristuse veri kannab meid läbi taevase kohtuotsuse? Tn 8:14 kirjeldatud pühamu puhastamine on maapealse teenistuse taevane vaste, mille põhisõnumiks on: patustena vajame Messia verd selleks, et meie patud andestataks ja me suudaksime kohtus püsima jääda.

`Loe Hb 9:23–28. Kuidas ilmneb neis salmides pääste, mis meil on Jeesuses Tema toodud ohvri tõttu?`
