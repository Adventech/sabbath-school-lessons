---
title:  Toetav Mõte
date:   14/02/2020
---


Taanieli päästmisest on kirjutatud ka Kirjas heebrealastele 11. peatükis. „Usukangelaste aunimekirjana“ tuntud peatükk ütleb, et kõige muu kõrval, mis prohvetite elus toimus, „sulgesid [nad] lõvide suud“ (Hb 11:33). Kuigi see on imeline, tuleb meeles pidada, et usukangelased on küll need, kes pääsesid surmast nagu Taaniel, kuid samamoodi on usukangelased ka need, kes kannatasid ja vapralt surid (nagu Hb 11. ptk samuti ära märgib). Jumal kutsub üht tunnistama eluga ja teisi suremisega. Seega ei saa Taanieli päästmise loost järeldada, et igaühele tagatakse päästmine; teame ju paljude meeste ja naiste elust, et nad said märtriks usu pärast Jeesusesse. Küll aga näitab Taanieli imeline päästmine seda, et Jumala käes on valitsusohjad ning lõpuks päästab Tema kõik oma lapsed patu ja surma võimusest. Selle teevad selgeks Taanieli raamatu järgmised peatükid.

10aastase tüdrukuna vaatas Pilar Laguardia Hispaania kohal laotuvat tähistaevast ja küsis endalt: „Kes need tähed tegi? Kas meil on Looja või on juhus?“

See küsimus mõlkus ta mõtteis aastaid. Ta küsis sugulaste käest nende arvamust, kuid keegi ei suutnud anda rahuldavat vastust. Ta osales pühapäeviti kirikuteenistustel, kuid jutlused põlevast põrgutulest ning türanlikust ja kättemaksuhimulisest Jumalast panid ta eemalduma oma perekonna usust.

22aastasena oleks ta haiguse kätte peaaegu surnud. Pilar tundis hirmu, et sureb, saamata vastust küsimusele Jumalast.

Ühel päeval avas ta akna ja hüüdis ahastavalt taeva poole: „Jumal, kui Sa oled olemas, siis ma tahan Sind tunda! Aita mind! Vasta mulle!“

Jumal vastas kolme päeva pärast, kui üks seitsmenda päeva adventist, Simón Montón nende kodu uksele koputas. Simón kutsus Pilari isa, agnostikust lambakarjust, evangeelsetele koosolekutele, ja isa võttis uudishimust kutse vastu. Pilar palus luba kaasa tulla, kuid isa rõhutas, et läheb üksi. Pilar jätkas visalt palumist ja lõpuks võitis.

Haige ja nõrk Pilar astus esimest korda seitsmenda päeva adventistide kogudusse 1960ndate lõpupoole. Ta kuulis kauneid kirikulaule ja Taanieli raamatu 2. peatüki prohvetikuulutust. Kuigi isa ei tulnud pärast esimest korda enam kunagi, käis Pilar koosolekutel kuni lõpuni. Viimasel õhtul sai ta kingituseks raamatu ja üks koguduseliige kirjutas üles ta aadressi.

Mitu päeva hiljem külastas Pilarit üks naine ja pakkus võimalust kodusteks piibliuurimisteks. Iganädalaste uurimiste käigus sai Pilar vastused oma küsimustele Jumala kohta. Esimest korda tundis ta meelerahu ja rahulolu. Pastor Luis Bueno ristis Pilari 10 kuud pärast piiblitundide algust.

Pilar abiellus 32aastasena, kuid tervisehädade tõttu oli tal raske rasestuda. Taas läks ta palves Jumala ette – ja jäi lapseootele; mina olin sündimas.

Minu ema (pildil), kes sündis Hispaania karjuse tagasihoidlikku peresse 73 aastat tagasi, on täna rõõmus hingede suunaja Suure Karjase karja juurde. Olen Jumalale tänulik, et Ta on andnud mulle sellise ema.

## Küsimused aruteluks:

`1. Prantslane Jean Paul Sartre kirjutas kord, et „parim viis mõista inimreaalsuse põhiplaani, on öelda, et inimene on olevus, kelle plaaniks on olla Jumal“. (Jean Paul Sartre, „Being and Nothingness: A Phenomenological Essay on Ontology“, Washington Square Press, 1956, lk 724). Kuidas aitab see meil aru saada, vähemalt ühel tasandil, miks kuningas lõksu langes? Miks tuleb meil kõigil, ükskõik millises eluperioodis oleme, hoolikalt hoiduda sattumast samasse ohtu, kui tahes kavalalt see ka tulla võib? Millisel muul moel võime tahta olla „nagu Jumal“?`

`2. Millise tunnistuse esitame kaasinimestele oma ustavusest Jumalale ja Tema seadusele? Kas inimesed, kes sind tunnevad, võivad mõelda, et sa seisad oma usu eest olgu või oma töö ja lausa elu hinnaga?`

`3. Mida näed Taanielis sellist, mis teeb ta inimeseks, keda Jumal saab edukalt oma eesmärkides kasutada? Kuidas saad Issanda abiga arendada edasi samu iseloomujooni?`

`4. Mismoodi võinuks Taaniel õigustada end käskkirja saades otsustama, et ta muudab oma palvetamise viisi? Või olnuks see ohtlik kompromiss? Kui jah, siis miks?`

---
Päikeseloojang 17.09
