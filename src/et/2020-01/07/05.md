---
title:  Lõvide augus
date:   12/02/2020
---


`Loe Tn 6:12–24. Mida ütleb kuningas Taanielile, mis näitab, kui võimas Jumala heaks tunnistaja on truu Taaniel?`

Vandenõulased tabavad Taanieli peagi palvetamast – tähendab, tegemast just seda, mida käskkiri on keelanud. Ja kui nad süüdistusega kuninga ette lähevad, kõnelevad nad Taanielist alavääristavalt: „Taaniel, kes on Juuda vangide hulgast“ (Tn 6:14). Nende silmis on üks impeeriumi juhtivametnikke, kuninga lemmik, lihtsalt „üks vang“. Lisaks sellele kaevavad nad kuninga ees Taanielile auku ütlusega, et Taaniel „ei hooli sinust, kuningas, ega keelust, mille sa oled kirjutanud“. Nüüd taipab kuningas, et ta on käskkirjale alla kirjutamisega lõksu püütud. Piiblisalm ütleb, et „ta nägi vaeva tema päästmiseks kuni päikeseloojanguni“ (Tn 6:15). Aga ta ei saa mitte midagi teha selleks, et prohvetit ettemääratud karistusest päästa. Meedlaste ja pärslaste muutmatu seadus tuleb kirjatähe järgi ellu viia. Niisiis annab kuningas vastumeelselt korralduse lükata Taaniel lõvide juurde. Kuid seda tehes väljendab Daarjaves hubisevat lootust, mis kõlab palvena: „Sinu Jumal, keda sa lakkamata teenid, päästku sind!“ (Tn 6:17).

Piiblisse pole kirjutatud, mida Taaniel lõvide keskel tegi, kuid võib arvata, et ta palvetas. Ja Jumal austab Taanieli usku sellega, et saadab oma ingli Taanieli kaitsma. Hommikul pole Taanielil häda midagi ning ta on valmis jätkama töid-toimetusi valitsuses. Seda juhtumit kommenteerides ütleb Ellen G. White: „Jumal ei takistanud Taanieli vihamehi heitmast teda lõvide koopasse. Ta lubas kurjadel inglitel ja inimestel teostada oma plaani sinnamaani. Kuid sellega tegi Ta oma sulase päästmise veel silmapaistvamaks ning tõe ja õiguse vaenlaste lüüasaamise täielikumaks.“ – „Prohvetid ja kuningad“, lk 543, 544.

`Kuigi sellel lool on õnnelik lõpp (vähemalt Taanieli jaoks), siis mida öelda kirjapanekute kohta, ka Piiblis (vaata näiteks Mk 6:14–29), mis ei päädi päästmisega siin elus? Kuidas tuleb meil seda mõista?`
