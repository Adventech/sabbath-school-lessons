---
title:  Süüdistusest vabastamine
date:   13/02/2020
---


`Loe Tn 6:25–29. Millise tunnistuse annab Taaniel Jumalast?`

Loo oluline mõte on tõsiasi, et Daarjaves ülistab Jumalat ja tunnustab Jumala ülemvõimu. See on kulminatsioon, lausa eelnevates peatükkides  
(Tn 2:20–23; Tn3:28, 29; Tn 3:31–33 ja 4:31–34) Jumalale toodud ülistuse ja tunnustusavalduste haripunkt. Nii nagu Nebukadnetsar, reageerib ka Daarjaves Taanieli päästmisele Jumala ülistamisega. Kuid ta teeb rohkematki: ta tühistab oma eelneva käskkirja ja käsib kõigil „karta Taanieli Jumalat“ (Tn 6:27).

Jah, Taaniel pääseb imeliselt, tema ustavus saab tasutud, kurjus karistatud ning Jumala au ja vägi õigeks mõistetud. Kuid näeme siin pisikest näidet sellest, mis toimub universumi ulatuses: Jumala rahvas vabastatakse, kurjus saab karistuse ning Issand mõistetakse kosmose silme all õigeks.

`Loe Tn 6:25. Mis võib meile selles salmis tülikas olla ja miks?`

Siin on aga häiriv üksikasi ning selleks on naised ja lapsed, kes, nii palju, kui teame, pole süüdi, kuid saavad ikkagi osa samast saatusest süüdlastega. Kuidas seletada seda, mis näib olevat ebaõiglus?

Esiteks tuleb märkida, et kuningas teeb otsuse ja laseb selle täide viia Pärsia seaduse kohaselt, mis hõlmab karistusregistris oleva süüdlase perekonna. Antiikse põhimõtte järgi kannab kogu perekond vastutust ühe pereliikme süüteo eest. See ei tähenda, et vastav põhimõte oleks õige; see tähendab lihtsalt, et toimuv sobitub Pärsia seaduse kohta teada olevaga.

Teiseks tuleb märkida, et piiblilugu annab meile küll teada sündmuse, kuid ei kinnita kuninga tegevuse õigsust. Tegelikult keelab Piibel sõnaselgelt surmata lapsi oma vanemate pattude pärast (5Ms 24:16).

`Mil viisil lohutavad sind sellised piiblisalmid nagu näiteks 1Kr 4:5, kui seisad silmitsi nii siinkirjeldatud kui ka mujal aset leidva ebaõiglusega? Mida siin öeldakse ja miks on esile toodud mõte väga oluline?`
