---
title: 'Tähistame vabadust'
date: 30/08/2021
---

Nagu enne nägime, suunab hingamispäev meie mõtted peale loomispäevade veel millelegi. Kümmet käsku kuuleme teist korda siis, kui Mooses teeb ülevaate Iisraeli 40 aastast kõrbes. Sel korral ei mainita hingamispäeva pühaks pidamise põhjusena mitte loomist, vaid vabanemist Egiptuse orjusest ja ikkest (5Ms 5:12–15).

Ja ehkki me ei ole tänapäeval orjad Egiptuses, vaatab meile kõigile vastu teistsugune orjus, mis on teatud mõttes sama rõhuv.

`Millise teistsuguse orjusevormiga me täna silmitsi seisame? Loe 1Ms 4:7; Hb 12:1 ja 2Pt 2:19.`

Hingamispäev tähistab vabadust kõigest sellest, mis meid orjastab. Hingamispäeval meenutatakse meile, et patust on võimalik vabaneda, kuid me ei suuda seda mitte oma, vaid Jumala jõust, mida meile usu kaudu pakutakse. Samuti tuletatakse meile meelde, et see on teenimatu vabadus. Enne Egiptusest lahkumist sai Iisrael oma esmasündinud lapsi päästa lambatalle vere võidmisega uksepiitadele (2Ms 12. ptk). Meiegi oleme päästetud Talle vere tõttu ja käime nüüd vabaduses, mis kuulub meile Kristuses Jeesuses.

`Loe Rm 6:1–7. Mida Paulus siin ütleb ja kuidas seostada seda meile hingamispäeva kohta öelduga?`

Juba 5Ms 5:15 sõnastus ise – „Ja pea meeles, et sa olid ori Egiptusemaal ja et Issand, su Jumal, tõi sind sealt välja vägeva käega ja väljasirutatud käsivarrega“ – tuletab inimestele taas meelde, et Jumala töö ja vägi nende heaks päästis nad. Kui palju enam peaksime kristlastena mõistma, et üksnes Kristuse töö ja vägi meie heaks päästab meid patust? See käsk käsib meil puhata päästes, mille Jumal meile oma vägeva käsivarrega on ära teeninud. Meid vabastatakse oma õiguse püüdlustest, kui peame meeles, et Jumal on Looja, ning usaldame, et Tema loob meid uueks ja vabastab meid juba praegu patuorjusest, juhul kui oleme valmis laskma Temal seda tööd meis teha.

`Kuidas oled sina kogenud patuorjust? Kuidas õpid kohandama enda jaoks tõotusi, mida meile Jeesuses antakse – et Tema vabastab meid orjusest?`