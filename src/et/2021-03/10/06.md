---
title: 'Märk sellest, et kuulume Jumalale'
date: 02/09/2021
---

Teise maailmasõja ajal oli Inglismaal oodata Saksa vägede paratamatut sissetungi. Tehti ettevalmistusi, et kaitsta oma saarekodu nii palju, kui võimalik. Rannikuile ehitati kaitserajatisi. Teed oleksid vaenlasele pakkunud kiireimat võimalust oma sihtmärkideni jõuda ja seetõttu püstitati strateegilistesse kohtadesse tõkked. Inglise ametivõimud tegid tollal midagi kummalist. Selleks, et vaenlast aeglustada ja segadusse viia, kõrvaldati raudtee märgistus ning võeti maha teetähised. Kivisse raiutud või hoonetel olevaid märke ei saanud maha võtta, kuid need kaeti tsemendiga.

Märgid on märkimisväärsed. Need toimivad tähiste ja juhistena. GPSi-eelsel ajastul olid meil kõigil maakaardid ja me jälgisime teemärke.

`Mida tähistab hingamispäev? Loe 2Ms 31:13, 16, 17. Mismoodi rakendame siinöeldut ise, praegu, inimestena, kes usume Jumala seaduse igikestvusse?`

Kuigi need sõnad lausuti eelkõige Iisraelile, oleme kristlastena „Aabrahami sugu ja pärijad tõotuse järgi“ (Gl 3:29) ning hingamispäev on tänapäeval endiselt Jumala ja Tema rahva vaheline märk. 2Ms 31. peatükk osutab tõsiasjale, et hingamispäev on Jumala kestva (ehk igavese) lepingu tähis (2Ms 31:16, 17). See märk aitab meil „tunda“ oma Loojat, oma Lunastajat ja Pühitsejat. See on justkui lipp, mis heisatakse igal seitsmendal päeval ning mis aitab meil meeles pidada seda, mida kipume unustama.

Jumala hingamispäev tuletab pidevalt meelde meie saamislugu, meie vabastamist, meie suunda ning meie kohustust hüljatute ja tõrjutute suhtes. Tegelikult on hingamispäev nii tähtis, et mitte meie ei lähe selle juurde, vaid see tuleb igal nädalal ja eranditult iga kord ise meie juurde ning tuletab meile jätkuvalt meelde, kes me oleme, mida Jumal meie heaks teeb ja mida Ta teeb lõpuks meiega siis, kui Ta loob uue taeva ja uue maa.

Püha Jumal kutsub oma inimlikke lepingupartnereid mõtlema rütmile, mis korraldab tõelist tähtsust omavat – päästvat suhet Looja ja Lunastaja ning Tema isemeelse kätetöö vahel. Igal nädalal kästakse meil Jumalalt tuleva väe ja meelevallaga astuda rahusse, mis on meile vabalt antud tänu Kristusele Jeesusele, „usu alustajale ja täidesaatjale, kes häbist hoolimata kannatas risti“ (Hb 12:2).

Kuidas õppida hingamispäeva jooksul Jumalat sügavamalt kogema?