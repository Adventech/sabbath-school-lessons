---
title: 'Kaasinimeste teenimine austab Jumala hingamispäeva'
date: 01/09/2021
---

Uue Testamendi aegses maailmas olid usujuhid taandanud hingamispäeva pidamise kunsttükiks. Hingamispäeva pühaks pidamise abistamiseks oli loodud tosinate kaupa keelde ja reegleid.

Nende hulgas olid keelud midagi siduda või lahti siduda, keeld kaht lõime eraldada, tuld ära kustutada, eeskirjad eseme viimiseks oma eraruumist avalikku kohta või üldkasutatava eseme kaasas kandmiseks lubatud maast kaugemale.

`Milles süüdistati Jeesust Jh 5:7–16?`

Jättes täielikult tähele panemata Jeesuse tehtud suurepärase imeteo ja haigusest vabastamise, mille Ta sellele mehele oli kinkinud, vaevas juhte mõte, et paranenud mees kandis hingamispäeval avalikult oma voodit. Selle asemel, et näha, kuidas „hingamispäeva isand“ (Mk 2:28) seda erilist päeva kasutas, tiksus juhtide peas ainult oma reeglite ja ettekirjutuste säilitamine. Peame olema hoolikad, et meie omamoodi ja oma kontekstis samu vigu ei teeks.

`Kuidas kirjeldab Js 58:2, 3 Jumala plaani hingamispäeva pidamiseks?`

Jumal ei taha sisutut kummardamist ega vaga vaikust. Ta tahab näha, et Tema rahvas tegutseks kaasinimeste heaks, eriti rõhutute ja tõrjutute heaks.

Jesaja ütleb seda väga selgesõnaliselt Js 58:13, 14: „Kui sa hingamispäeval seisatad ega tee mu pühal päeval, mis sulle meeldib, kui sa nimetad hingamispäeva rõõmuks ja Issanda püha päeva austusväärseks ning austad seda ega tee, mis sulle meeldib, ei otsi omakasu ega kõnele tühje sõnu, siis sa tunned rõõmu Issandast: mina viin sind üle maa kõrgendike ja toidan sind su isa Jaakobi pärandiga. Jah, Issanda suu on rääkinud“ (Js 58:13, 14).

Ajada taga seda, „mis sulle meeldib“ (Js 58:13; ehk „mis sinu huvides on“, nagu tõlgib NRSV), on samaväärne „hingamispäeva jalge alla tallamisega“ (NRSV). Inimlikud kavatsused ei kuulu Jumala seatud hingamispäeva. Meid kutsutakse hoopis otsima üles neid, kes on raskustes, kes on vangis, kes on näljased ja alasti, kelle tee on sünge ja kelle nime ei näi mitte keegi mäletavat. Hingamispäev peaks meid viima endast ja oma isekusest eemale rohkem kui ükski teine päev nädalas ning panema meid mõtlema kaasinimestele ja nende vajadustele rohkem kui endale ja oma vajadustele.