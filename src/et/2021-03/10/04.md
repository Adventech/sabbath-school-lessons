---
title: 'Võõras su väravais'
date: 31/08/2021
---

`Loe 2Ms 19:6. Mida räägib see salm meile muistse Iisraeli seisusest? (Vaata ka 1Pt 2:9.)`

Iisrael kutsuti Egiptusest välja selleks, et nad oleksid Jumala lepingurahvas, rahvas, kelle kaudu oleks evangeelium saanud maailmas levida, kui nad oleksid ustavaks jäänud. Kahtlemata olid nad Jumala erilise hoole ja hoolitsuse all, neile anti erilised eesõigused ja samas ka erilised kohustused.

`Loe 2Ms 23:12. Mis siin veel toimub? Kuidas õpetab see salm meile, millise pilguga vaatas Jumal muid iisraellaste kõrval olevaid inimesi?`

Palju inimesi laseb silmist mööda hingamispäeva kõikehaaravuse. Kõige tavalisem viga, mis tehakse, on mõelda, et hingamispäev oli ainult juutidele. Moosese esimese raamatu kaks esimest peatükki näitavad aga, et nii ei peaks mõtlema. Jumal lõi ju kõik inimesed, nii tuleb ka kõigil inimestel hingamispäeva meeles pidada.

Kuigi meil tuleb alati meeles hoida seda, mida hingamispäev esindab, peame mäletama sedagi, et meil on ülesanne sellest kaasinimestele rääkida. Selles mõttes paneb meie seotus Looja ja Lunastajaga ning rahu Temas meid endastmõistetavalt vaatama kaasinimesi teise pilguga. Näeme teistes olendeid, kelle lõi sama Jumal, kes on meid loonud, keda armastab sama Jumal, kes armastab meid, ning kes suri nende eest just nii, nagu meiegi eest. Oleme näinud (2Ms 20:10; 5Ms 5:14), et teenijatele ja võõramaalastele ning lausa loomadelegi tuleb hingamispäeval puhkust anda.

Kõnekas on tõsiasi, et hingamispäeva puhkus peaks kehtima ka nende jaoks, kes on võõrad iisraellaste väravais – see tähendab, ka nende jaoks, kes (veel) ei võta osa Iisraelile antud tõotustest. Inimesi, ka loomi, ei tohiks kunagi ekspluateerida, kuritarvitada, nende arvelt kasu lõigata. Igal nädalal tuli heebrea rahval (ja ka meil) võimsal viisil meeles pidada, kuivõrd sarnased oleme kaasinimestega ning kuidas isegi siis, kui tunneme rõõmu õnnistustest ja eesõigustest, mida teised ei naudi, peame mäletama, et oleme siiski sama inimperekonna osa, ning kohtlema kaasinimesi lugupidavalt ja ausalt.

`Kuidas saab sinu hingamispäeva pidamine olla õnnistuseks neile, kes ei pea hingamispäeva? Tähendab, kuidas saad kasutada hingamispäeva kaasinimestele tunnistamiseks?`