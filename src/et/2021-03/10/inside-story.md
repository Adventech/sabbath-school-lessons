---
title: 'Misjonilugu'
date: 03/09/2021
---

#### Ingel bensiinijaamas

_Loo on kirja pannud Terri Saelee._

Lamphai Sihavong vaatas hämmastunult maanteede keerulist rägastikku enda ümber ja kohal USAs Chicago linnas. Naisel polnud aimugi, kuidas oma abikaasa üles leida. Ta vaatas nelja lapse poole, kes autos istusid, ja mõtles, mida edasi teha.

Abielupaar oli jõudnud Ameerika Ühendriikidesse Kagu-Aasia riigist nimega Laos ja nad sõitsid koos oma kuue lapsega läbi riigi, et tööd leida. Californiast, Sacramentost lahkumisest alates oli perekond reisinud kõigepealt 1400 miili Grand Islandini Nebraskas, mille kohta nad olid kuulnud, et seal saab tehases tööd. Aga kui nad kohale jõudsid, olid töökohad juba täidetud. Siis kuulsid nad võimalusest leida tööd Hollandis Michigani osariigis, mis oli veel 750 miili kaugusel. Perekond alustas 12tunnist teekonda Michigani poole. Lamphai abikaasa oli eesmises autos; ta juhtis veoautot, milles oli kaks last ja nende varanatuke. Naine järgnes sõiduautoga, milles oli neli nende last.

Kuni Chicagoni läks kõik hästi. Lamphai püüdis abikaasal tihedalt kannul püsida, kuid tihedas liikluses jäi ta toppama ja kaotas abikaasa veoauto silmist. Teede rägastikust rabatuna peatus ta bensiinijaamas. Ei temal ega abikaasal olnud mobiiltelefoni. Naisel polnud võimalust mehega kontakti saada ja tal ei olnud aimugi, kuidas sihtkohta jõuda. Tema ainsaks lootuseks oli Jumal. Ta oli rõõmus, et misjonärid olid käinud Tais põgenikelaagris ja rääkinud neile Jumalast. Tema ja neli last palvetasid koos südamest, et Jumal neid aitaks.

Kui nad silmad avasid, nägid nad üht meeldiva välimusega meest nende poole sammumas.

„Lubage mul arvata,“ ütles ta. „Te otsite oma abikaasat Veuyd, kas pole?“

„Jah!“ tunnistas Lamphai üllatunult.

Naine mõtles, kuidas võõras ta mehe nime teab.

„Istuge autosse ja sõitke minu järel,“ ütles mees. „Aitan teil ta üles leida.“

Lamphai sõitis mehe taga maanteel ja kiirteede rägastikus seni, kuni nägi äkki oma abikaasa veoautot. Tema ja lapsed pöördusid võõrast tänama, kuid meest polnud enam.

Perekond jõudis turvaliselt Michigani ning Veuy ja Lamphai leidsid tööd ja hakkasid käima Seitsmenda Päeva Adventistide Hollandi koguduses. Varsti kutsusid nad endaga kaasa oma uued sõbrad, kes olid samuti Laosest pärit, ning kogudus andis neile väikese rühmatunni ruumi, kus nad oma keeles jumalateenistust pidada said. Tänaseks on sellel grupil oma kogudus, kus Lamphai teeb inimesi tuttavaks Jumalaga, kes saatis bensiinijaamas tema juurde ingli.

_Kogu Põhja-Ameerika Divisjonis on mitu Laosest pärit inimeste kogudust tekkinud 2011. aastal saadud kolmeteistkümnenda hingamispäeva annetuse tulemusena. Käesoleva veerandaasta annetus aitab varustada pastorite ja vahenditega selliseid gruppe nagu Lamphai oma._