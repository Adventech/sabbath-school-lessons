---
title: 'Hingamispäev ja loomine'
date: 29/08/2021
---

Ainult neljas käsk kümnest algab tegusõnaühendiga „pea meeles“. Ei öelda: „Pea meeles, et sa ei tohi varastada,“ ega: „Pea meeles, et sa ei tohi himustada.“ On öeldud ainult: „Pea meeles, et sa pead hingamispäeva pühitsema.“

„Meeles pidamine“ eeldab juba ise ajaloo olemasolu ja seda, et minevikus toimus midagi, mida meil on vaja meeles pidada. Kui peame meeles, loome seose minevikuga ning hingamispäeva meeles pidamine pühitsemise eesmärgil viitab otse loomisnädalale.

`Loe 1Ms 1:26, 27 ja 1Ms 9:6. Mida õpetavad need salmid meile inimese erilisusest ja põhjalikust erinemisest teistest Jumala loodud elusolenditest Maal? Miks on väga tähtis sellisest vahetegemisest aru saada?`

Kui peame meeles loomist, peame meeles, et oleme loodud Jumala näo järgi ja loomisloo kohaselt pole seda öeldud mitte kellegi teise kohta. On ilmselge, et erineme inimestena täiesti selle planeedi kõigist teistest elusolenditest, vaatamata sellele, kui palju meie DNAst on mõne loomaga ühine. Ja vastupidi populaarsele mütoloogiale ei ole me ainult edasijõudnud ahvid ega ürgprimaatide kõrgemalt arenenud vormid. Oleme inimesed, loodud Jumala näo järgi, ning seega ainulaadsed kõigi teiste hulgas, keda Jumal siia maailma lõi.

`Kuidas tuletab loomislugu meelde meie suhet looduga? 1Ms 2:15, 19.`

Mõistmine, et Jumal lõi meie maailma, meenutab meile, et vastutame loodu eest. Me peame loodu üle „valitsema“. Valitsemine ei tähenda selle ärakasutamist oma huvides. Meil tuleb valitseda Jumala asevalitsejatena. Me peame suhtuma loodusesse nii, nagu suhtub Jumal.

Jah, patt on kõike rikkunud ja sassi ajanud, kuid ikkagi on see maa Jumala loodud ning miski ei anna meile õigust seda ekspluateerida, eriti teiste inimeste kahjuks, nagu pahatihti juhtub.

`Hingamispäev on Jumalale kui Loojale püstitatud mälestusmärk. Kuidas aitab hingamispäeva pidamine meil lisaks Jumala austamisele teadvustada paremini vajadust olla head majapidajad keskkonna üle?`