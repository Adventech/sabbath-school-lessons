---
title: 'Hingamispäeva rahu'
date: 28/08/2021
---

### Selle nädala õppeaine
1Ms 1:26, 27, 1Ms 9:6; 2Pt 2:19; Rm 6:1–7; 2Ms 19:6; Jh 5:7–16.

> <p>Juhtsalm</p>
> „Kuus päeva tehtagu tööd, aga seitsmes päev on täielik hingamispäev, püha kokkutulek; te ei tohi teha ühtegi tööd, see olgu Issanda hingamispäev kõigis teie asupaigus!“ (3Ms 23:3).

Kuuleme igasuguseid vastuargumente seitsmenda päeva hingamispäeva pidamisele, eks ole? Kuuleme kõike: seda, et Jeesus kandis hingamispäeva üle pühapäevale või et Jeesus tühistas hingamispäeva või et seda tegi Paulus või et apostlid asendasid seitsmenda päeva hingamispäeva pühapäevaga ülestõusmise auks ja nii edasi. Viimastel aastatel on osa vastuväiteid muutunud läbimõeldumaks, öeldes näiteks, et Jeesus on meie hingamispäevarahu ja seepärast ei ole meil vaja ei seda ega mingit muud päeva pühaks pidada. Ja muidugi kerkib alati esile väide, nii kummaline, kui see ka ei oleks, et seitsmendal päeval puhkamisega püüame kuidagi oma tegudega taevasse saada.

Teisalt on osa kristlasi hakanud rohkem huvi tundma puhkeaja ja puhkepäeva vastu ning kuigi nad väidavad, et selleks päevaks on pühapäev või et päev polegi oluline, on nad avastanud piibelliku puhkuse/hingamise mõiste ja selle tähtsuse.

Seitsmenda päeva adventistidena saame aru, et Jumala moraaliseadus on püsiv ning kuulekus neljandale käsule, nagu seda Piiblist loeme, ei ole rohkem oma tegudega taevasse püüdlemine kui kuulekus viiendale, kuuendale, esimesele või mis tahes muule käsule.

Käesoleval nädalal uurime veel puhkamist, mille Jumal on meile hingamispäeva käsuga andnud, ja leiame, miks on see oluline.

_Selle nädala õppetükki õppides valmistud hingamispäevaks, 4. septembriks._