---
title: 'Suur võitlus, lähedalt ja isiklikult'
date: 05/08/2021
---

Olles seda lugu (1Ms 39:11–20) lugenud, teame, et Joosep kannatab oma põhimõttekindla otsuse pärast. Ta heidetakse vanglasse. Pootifari eraomandina oleks Joosepi võinud kohapeal tappa, küsimusi esitamata. Ilmselt ei uskunud Pootifar oma naist, kuid pidi oma maine nimel midagi ette võtma. Ja vaatamata kohutavale olukorrale ütleb Pühakiri: „Issand oli Joosepiga“ (1Ms 39:21).

Elu planeedil Maa ei ole õiglane. Hea ei pälvi alati tasu ja kuri ei saa alati kohe karistatud. Ometi on siin natuke häid uudiseid: Joosepil oli isegi vanglas rahu, sest Jumal oli temaga. Ta võinuks vanglas mõlgutada mõtteid oma olukorra ebaõigluse üle, tõmbuda endasse ja isegi Jumalast loobuda.

`Mida Joosep vanglas olles teeb? Kuidas ta suhtub ümbritsevatesse inimestesse? Loe 1Ms 39:21–40:22.`

Vanglas teeb Joosep tööd sellega, mis tal päriselt on, mitte ei oota ideaali. Ta loob võrgustiku; ta aitab kaasinimesi, kuigi suhted vanglas olid kaugel ideaalist, mida ta soovinuks. Ja ta ei pea ennast liiga heaks, et abi paluda ja end haavatavaks muuta. Ta palub joogikallajalt abi, kui tolle unenäo tõlgendab.

`Millised on suhted suures plaanis, mille Paulus toob esile Ef 6:1–13?`

Meie suhted peegeldavad miniatuuris suurt võitlust Jumala ja Saatana vahel, mis on juba palju ajastuid möllanud. See tähendab, et _täiuslikke suhteid ei ole_. Iga suhe peab suunduma kasvu poole ning Saatanal on huvi kasutada kõiki meie suhteid – eriti meile kõige lähedasemaid – enda kasuks, et kahjustada ja nurjata Jumala tahet meie elus. Oleme tänulikud, et meid pole jäetud omapead neid võitlusi võitlema. Jumala Sõnas on kehtestatud põhimõtted meie suhete jaoks ning Tema tõotus anda meile tarkust (Jk 1:5) kandub üle ka meie suhetesse. Ja nii, nagu Ta oli Joosepiga, tõotab Ta olla meiega, kui meie suhted osutuvad keerukaks.

`Mõtle Jumala tõotusele Jk 1:5 ning võta hetkeks aega, et palvetada tarkuse pärast oma suhetes. Kuidas saad olla avatud Püha Vaimu öeldule siis, kui sa nende inimestega suhtled?`