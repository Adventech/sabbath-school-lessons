---
title: 'Rahu leidmine perekonnaringis'
date: 31/07/2021
---

### Selle nädala õppeaine
1Ms 34. ptk; Hb 11:17–22; 5Ms 4:29; 1Jh 3:1, 2; 1Ms 39. ptk; Ef 6:1–13.

> <p>Juhtsalm</p>
> „Mu armsad, et te nüüd seda ette teate, siis olge valvsad, et teid ei kistaks kaasa kõlbluseta inimeste eksitustega ja te ei langeks ära oma kindlalt aluselt. Kasvage meie Issanda ja Päästja Jeesuse Kristuse armus ja tundmises! Tema päralt olgu kirkus nüüd ja igaviku päevil! Aamen.“ (2Pt 3:17, 18).

Noor mees silmitses hoolikalt silmapiiri. Siis lõpuks nägi ta neid. Ta oli juba mitu päeva oma vendi otsinud. Ligemale jõudes, lehvitades ja hüüdes ei oodanud teda aga kaugeltki soe vastuvõtt, vaid hoopis salkkond süngeid nägusid. _Tegelikult tahtsid tema enda vennad ta tappa._ Kui poleks olnud Ruubenit, olekski lugu siin lõppenud. Ruuben veenis ülejäänuid, et nad tal ainult kuue seljast kisuksid ja ta kuiva kaevu viskaksid. Hiljem tuli Juuda välja suurejoonelise plaaniga, kuidas temast vabaneda ja ühtlasi veidi raha teenida – müüme ta mööduvatele orjakaupmeestele.

Milline näide probleemsest perekonnast!

Elus saame paljut valida, kuid mitte perekonda. Mitte keegi meist ei ole täiuslik ja mitte kellelgi meist pole täiuslikku perekonda ega täiuslikke perekonnasuhteid. Mõnda meist on õnnistatud lapsevanemate, õdede-vendade ja teiste pereliikmetega, kes peegeldavad Jumala armastust, kuid paljud peavad leppima millegagi, mis on ideaalist väga kaugel. Peresuhted on sageli keerulised ja valusad, muudavad meid rahutuks, teevad meile haiget ja panevad meie õlule emotsionaalse koorma, millega me omakorda kaasinimestele raskusi tekitame.

Kuidas leida rahu Jumalas selles eluvaldkonnas? Sel nädalal võtame ette Joosepi ja tema perekonna loo, et näha Jumalat toomas tervenemist ja hingerahu halvasti toimivate perekonnasuhete kiuste.

_Selle nädala õppetükki õppides valmistud hingamispäevaks, 7. augustiks._