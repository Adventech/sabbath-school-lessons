---
title: 'Tõelise eneseväärtuse leidmine'
date: 03/08/2021
---

Kui Joosep oli üldse hellitanud mingit lootust põgeneda ja leida tee koju tagasi, luhtus see Egiptusesse jõudmisel, kui ta müüdi ühe kuulsa inimese majapidamisse. 1Ms 39:1 ütleb meile, et „egiptlane Pootifar, vaarao hoovkondlane, ihukaitsepealik, ostis tema ismaeliitidelt, kes olid ta sinna toonud“. Järsku oli noormees tõugatud uue võõra keele ja kultuuri sisse.

Meie enesehinnangu kujundamisel on meie perekond ja lähedased suhted ääretult tähtsad. Joosep oli kasvanud üles uskudes, et ta oli kuidagi eriline – kõige armsama naise vanim poeg (1Ms 29:18). Kahtlemata oli ta oma isa lemmik ning ainus, kes kandis nii ilusat mitmevärvilist kuube (1Ms 37:3, 4).

_Aga kes ta nüüd oli?_ Ori, keegi, keda võis osta ja müüa. Vaata, kui kiiresti kogu tema olukord muutus. Vaata, kui kiiresti näis elu tema jaoks teise külje pööravat.

On tõsi, et Joosep saab õppetunni, mida meil kõigil õppida tuleb. Kui sõltume kaasinimeste arvamusest selle kohta, kui väärtuslikud oleme, siis ootab meid ees palju raskusi ja oleme kohutavalt segaduses, sest mitte igaüks ei hinda meid sellena, kes me oleme või millised oleme. Meil on hoopiski vaja leida oma eneseväärikus selles, mida Jumal meist arvab – kuidas Jumal meid näeb – ja mitte rollides, mida praegu täidame.

`Kuidas Jumal meist igaüht näeb? (Js 43:1, Ml 3:17; Jh 1:2; Jh 15:15; Rm 8:14; 1Jh 3:1, 2).`

Jumal vaatab meist igaüht läbi armuga toonitud prillide. Ta näeb suutlikkust, ilu ja talenti, mida meie ei suuda ettegi kujutada. Oli Ta ju valmis meie eest surema, et saaksime võimaluse saada kõigeks selleks, kelleks meid loodi. Kuigi rist näitab meie patusust ja suurt hinda, mida meie lunastamine maksma läks, näitab rist ka meie suurt väärtust ja hinnalisust Jumala silmis. Olenemata sellest, mida kaasinimesed meist mõtlevad või mida me ise endast mõtleme, armastab Jumal meid ja otsib võimalust lunastada meid pattudest ning, enamgi veel, igavesest surmast, mida patud kaasa toovad.

Põhiküsimus on seega alati üks: Kuidas vastame Jumala armastusele, mis sai avalikuks Jeesuses Kristuses?

`On palju rühmi ja üksikisikuid, kes käsivad meil armastada ennast sellisena, nagu oleme, ja võtavad meid kriitikata omaks. Miks on see tegelikult enesepettus? Miks on oluline teada, et meie väärtus tuleb meist väljastpoolt, Temalt, kes meid lõi ja meie tõelist potentsiaali tunneb?`