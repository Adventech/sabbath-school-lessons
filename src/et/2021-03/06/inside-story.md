---
title: 'Misjonilugu'
date: 06/08/2021
---

#### Palve 100 dollari pärast

_Loo on kirja pannud Andrew McChesney._

Kaheksateistkümneaastane kolledžiõpilane Roman Cardwell palvetas enne koduuksest välja astumist lihtsa palve. Ta elas Salemis Oregoni osariigis USAs.

„Jumal, kui sa annad mulle 100 dollarit, siis ma ostan kodutute jaoks vajalikku,“ palvetas ta.

Täisajaga õppival keevitaja-õpilasel Romanil ei olnud kuigi palju raha. Ta ei rääkinud oma hommikusest palvest mitte kellelegi.

Samal õhtupoolikul sõitis ta supermarketisse, võttis tühja ostukäru ning hakkas sellega vahekäiku pidi liikuma. Võtnud riiulist kotitäie vesikringleid, pani ta kotikese kärru. Seejärel võttis ta pütikese toorjuustu, mida kringlitega süüa.

Siis langes ta pilk alla. Ta silmad läksid üllatusest suureks. Ostukärus lebas kokkumurtud 100dollariline. Ta pilgutas silmi ja võttis raha enda kätte. Risti üle rahatähe oli kirjutatud sõna „Benny“.

„Benny“ on Salemis omamoodi kuulus sõna. Aastaid on olnud nii, et keegi Benny-nimeline on käinud kohalikes poodides ja vargsi poetanud 100dollarilisi rahatähti ostukärudesse, rahakottidesse või pannud raha kauba kõrvale riiulile. Tundmatu heategija kirjutab rahale alati nime „Benny“ ning usutakse, et „Benny“ on sel viisil annetanud 50 000 dollarit.

Niipea, kui Roman supernmarketist välja astus, helistas ta isale, et rääkida vaiksest palvest ja ootamatust vastusest.

„Mida kodutud kõige enam vajavad?“ küsis Roman. „Tahan nüüd nende jaoks sisseoste teha.“

Tema isa Dale Cardwell poleks saanud õnnelikum ollagi. Ta on pastor Salemis asuvas seitsmenda päeva adventistide koguduses nimega Pahupidi Teenistus, kuhu kuulub rohkem koduta inimesi kui neid, kellel on kodu.

„Näeme iga päev imesid, kui tegutseme jõukude, kodutute ja tõsiselt raskustesse sattunud inimeste heaks,“ ütles ta ühes usutluses.

Dale’il on Jumalale palju küsimusi oma poja palve märkimisväärse vastuse kohta. Kes pani ostukärusse raha? Miks valis Roman just selle käru? Kas Jumal rääkis palvest „Bennyle“? Mis saanuks siis, kui Roman palunuks 1000 dollarit? Mis saab siis, kui me kõik esitame Jumalale omakasupüüdmatuid palveid?

Jaakobuse 4:2–3 ütleb: „Teil ei ole, sest te ei palu. Te palute, aga ei saa, sest te palute halva jaoks, tahtes seda kulutada oma lõbudeks.“

_Samal ajal, kui Roman ja ta isa abistavad tõrjutud ühiskonnaliikmeid Salemis, aitab osa käesoleva veerandaasta kolmeteistkümnenda hingamispäeva annetusest üht tõrjutud ühiskonnagruppi – pagulasi – kogu Põhja-Ameerika Divisjonis. Sina saad olla „Benny“ ja anda helde panuse._