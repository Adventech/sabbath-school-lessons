---
title: 'Probleemne kodu'
date: 01/08/2021
---

Joosep oli probleemsete peredega tuttav. Mured oli alguse saanud juba tema vana-vanavanematest, Aabrahamist ja Saarast. Kui Saara mõistis, et ta oli viljatu, veenis ta Aabrahami minema oma teenijanna Haagari juurde. Niipea, kui Haagar jäi lapseootele, algas rivaalitsemine. Sellises õhkkonnas üles kasvades viisid Ismael ja Iisak pinge kumbki omaenda perekonda. Iisak laskis märgist mööda sellega, et eelistas Eesavit, ning Jaakob veetis oma elu, püüdes pälvida isa armastust ja lugupidamist. Hiljem peteti Jaakobit abielluma kahe õega, kes ei saanud omavahel läbi ja võistlesid laste sünnitamises, värvates isegi oma teenijannad Jaakobile lapsi ilmale kandma.

`Loe üksikasjalikult 1Ms 34. peatükis kirjapandut. Millist tunde- ja suhte­mõju kogu see juhtum perekonnale tervikuna ja noorele Joosepile avaldas?`

Emadevaheline võistlemine kandus ilmselgelt üle ka nende lastele, kes kasvasid üles võitlusvalmitena. Noorte täiskasvanutena olid Joosepi vanemad vennad juba korraldanud Sekemi linna meestele veresauna. Vanim vend Ruuben ilmutas võimukust ja trotsi oma eaka isa suhtes sellega, et magas Raaheli teenijanna ja Jaakobi mitme lapse ema Billaga (1Ms 35:22). Samal ajal oli Joosepi vend Juuda eksikombel pidanud prostituudiks oma leseks jäänud miniat ja saanud lõpuks temaga kaksikud (1Ms 38. ptk).

Jaakob pani perekonnas olevatele pingetele hagu alla sellega, et eelistas ilmselgelt Joosepit, sest just temale andis isa hinnalise kirju kuue (1Ms 37:3). Kui üldse saab rääkida probleemsest perekonnast, siis selle usuisa perekond oli seda ilmselgelt.

`Mida sa arvad, miks nimetatakse usukangelastena Hb 11:17–22 Aabrahami, Iisakit ja Jaakobit, kuigi näeme nende segaseid perekonnasuhteid?`

Jumala usutšempionid ei suuda sageli täita enda ja Jumala ootusi. Need mehed ei ole Hb 11. peatükis kirjas mitte segaste perekonnasuhete tõttu, vaid nende kiuste. Nad õppisid – sageli rängal viisil –, kuidas uskuda, armastada ja usaldada Jumalat, siis kui nad oma pereprobleemidega maadlesid.

`Millised perekondlikud probleemid oled sina pärinud? Kuidas aitab enda allutamine Issandale ja Tema teedele seda mustrit murda, vähemalt tulevikus?`