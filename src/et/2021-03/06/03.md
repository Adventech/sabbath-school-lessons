---
title: 'Uue suuna valimine'
date: 02/08/2021
---

Joosep võtab endaga kaasa valu, keerulised suhted ja ängistuse, kui ta rändab Egiptuse poole, kus ta müüakse orjaks. Tegemist pole puhkusereisiga, vaid pisaraterohke teekonnaga.

„Joosep oli vangina teel Egiptusesse. Kui karavan võttis suuna lõunasse, Kaanani piiri poole, eristas nooruki silm kaugelt künkaid, mille vahel paiknesid tema isa telgid. Armsa isa üksildusele ja murele mõeldes nuttis ta kibedasti. Dotanis toimunu kerkis taas silme ette. Ta nägi vihaste vendade ähvardavaid pilke. Ta kuulis teravaid, solvavaid sõnu, millega nad olid vastanud ta anumisele. Südamevärinaga mõtles ta tulevikule. Milline muudatus! Õrna hoolitsuse all olnud pojast põlatud ja abituks orjaks! Mis saab temast võõral maal, kuhu ta oli teel? Mõneks ajaks valdas Joosepit kohutav õudus ja üksinduse äng…

Siis pöördusid ta mõtted isa Jumala poole. Lapsepõlvest peale oli teda õpetatud Jumalat austama ja armastama. Sageli oli ta kuulanud isa jutustust nägemusest tol korral, kui isa oli põgenikuna teel pagulusse… Kõik need hinnalised õpetused tulid nüüd elavalt meelde ja Joosep uskus, et tema isade Jumal oli ka tema Jumal. _Sel teekonnal tegi ta otsuse pühendada end täielikult Issandale ning ta palvetas, et Iisraeli Hoidja oleks temaga pagendusemaal._“ – Ellen G. White, „Patriarhid ja prohvetid“, lk 213, 214 (kaldkiri lisatud).

Osa kultuure rõhutab kogukonna osa enam kui üksikisikut, teised kultuurid aga kalduvad rõhutama üksikisiku osa enam kui kogukonna oma. Pühakirjas leiame küll nende vahel tasakaalu, kuid siin esitatakse selgesti kutse nii üksikisikuti kui ka ühiselt Jumalale pühenduda. Joosep hakkab leidma rahu oma suhetes siis, kui ta langetab isikliku otsuse järgida Jumalat.

`Mida õpetavad need salmid meile isikliku pühendumise vajadusest? (5Ms 4:29; Jos 24:15; 1Aj 16:11; Ps 14:2; Õp 8:10; Js 55:6).`

Rahu leidmiseks tuleb meil igaühel langetada isiklik otsus juhinduda Jumalast. Isegi siis, kui meie eelkäijad olid usuhiiglased, ei anta usku ja vaimulikkust edasi geenide kaudu. Pea meeles, et Jumalal on ainult lapsed, Tal pole lapselapsi.

`Miks on tähtis iga päev – iga päeva igal hetkel – valida enda pühendamine Jumalale? Mis juhtub, kui sa seda ei tee?`