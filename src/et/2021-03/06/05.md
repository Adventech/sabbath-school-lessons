---
title: 'Suhete loomine Jumala viisil'
date: 04/08/2021
---

Esialgu võtab Joosepi lugu Egiptuses hea suuna. Joosep on usaldanud ennast Jumala kätesse ja Jumal õnnistab Joosepit, kes tõuseb Pootifari majapidamises nii kõrgele kohale, nagu ta poleks osanud kujutledagi.

`Millisel praktilisel viisil väljendusid Jumala õnnistused Joosepi elus? Millised on Joosepi suhted inimestega? Loe 1Ms 39:1–6.`

Kuigi Joosep näib Pootifariga väga hästi läbi saavat ning tema suhted majas ja põllul töötavate inimeste vahel näivad sujuvat, siis tüli juba käärib. Keegi selles kodus on rahutu.

`Millise suhteprobleemiga seisab Joosep silmitsi? Mil moel valib ta sellega toime tulla? Loe 1Ms 39:7–10.`

Joosepil tekib probleem Pootifari naisega. Võib-olla peaksime öeldu ümber sõnastama niimoodi: _Pootifari naisel on probleem_. Naine näeb kaasinimesi „asjadena“, millega võib manipuleerida ja mida kasutada. Ta tahab „kasutada“ Joosepit. „Joosep oli jumekas ja ilusa välimusega,“ öeldakse tema kohta 1Ms 39:6. Piibel mainib harva inimeste füüsilisi omadusi, sest „inimene näeb, mis on silma ees, aga Issand näeb, mis on südames“ (1Sm 16:7). Antud juhul näib Joosepi hea välimus olevat pigem takistuseks kui abiks tema püüdlusele jääda laitmatuks ja ustavaks Jumala põhimõtetele.

Hoolimata selle kurja naise pealekäimisest teeb Joosep midagi pealtnäha endale kahjulikku. Ta rakendab piibellikud põhimõtted kõikidesse suhetesse – siinkohal suhtlemisse Pootifari naisega. Suhteid käsitlevad piibellikud põhimõtted ei ole ajast ja arust, nagu võib kinnitada igaüks, kes on patu tagajärgi oma nahal tunda saanud (ehk siis iga inimene).

Piiblilugu juhib tähelepanu sellele, et tegemist pole ühekordse kiusatusega. Pootifari naine jälitab Joosepit ikka ja jälle (1Ms 39:10). Joosep püüab selgitada oma otsuse tagamaid (1Ms 39:8, 9), kuid näib, et see ei toimi.

Joosep mõistab, et tema ei saa ohjata kaasinimeste valikuid. Kuid tema otsustab elada, armastada ja kohelda enda ümber olevaid inimesi Jumalat austaval moel. Joosep on õppinud elama Jumala ligiolus. See tundmine aitab tal kiusatusele vastu seista.

`Kas sa oled püüdnud rakendada piibellikud põhimõtted kõikidesse oma suhetesse, ka neisse, kus teine inimene ei „mängi õiglaselt“? Kuidas see õnnestus? Loe Mt 5:43–48. Miks on tähtis niimoodi elada?`