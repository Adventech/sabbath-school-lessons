---
title: 'Misjonilugu'
date: 17/09/2021
---

#### Vimm on kadunud

_Loo on kirja pannud Terri Saelee._

Kujutle, et oled 7aastane laps, kes peab oma elu eest džunglis põgenema. Selline oli Jimmy Shwe elu Kagu-Aasia riigis Myanmaris.

Oma kogemuste tõttu arenes noorel Jimmyl välja sügav vimm ametivõimude vastu. Kord, kui ta džunglis eksinud oli, mõtles ta, et sureb. Ta otsustas, et kui ta eluga pääseb, haarab ta kättemaksuks relvad.

Pärast kaht üksildusaastat leidis Jimmy oma isa Tai põgenikelaagrist. Kuid isa ei nõustunud Jimmy plaaniga ja ütles, et võitlusest pole abi. Ta õhutas Jimmyt hoopis pastoriks saama.

Jimmyl polnud kerge oma vihast ja sügavast vimmast lahti lasta. Kuid ta nägi isa rahu ja rõõmu, kui nad põgenikelaagris seitsmenda päeva adventistide kirikus käisid. Ta luges Piiblist Kristuse ja Saatana vahelisest võitlusest. Ta sai aru, et isal oli õigus, ning otsustas andestada.

Jimmyst sai pastor ja hiljem asus ta elama Ameerika Ühendriikidesse. Peagi avastas ta, et paljud adventistidest põgenikepered, keda ta õppis tundma Tai põgenikelaagrites, olid nüüd hajali üle Põhja-Ameerika. Nad püüdsid leida endale kogudust, kuid ei osanud piisavalt inglise keelt, et sõnumist aru saada või jumalateenistustel osaleda. Paljude julgus oli kadunud. Jimmyl oli igatsus neid külastada ja nende usku kinnitada.

Paljude palvete tulemusena rajas Jimmy kolm kogudust. Kuid kuna ta töötas täiskohaga oma pere ülalpidamiseks, ei olnud tal aega ega rahalisi võimalusi, et anda rohkem abi kareni rahva 2000 adventpõgenikule, kes olid üle selle maailmajao laiali.

„Aga Jumal teadis mu südant ja vajadusi,“ ütles Jimmy, kes on nüüd pastor Carolina liidus ja kareni koguduste rajamise konsultant Põhja-Ameerika Divisjoni adventpõgenike ja immigrantide teenistuses. „Jumal on kogu aeg juhtinud ja Temal oli plaan juba olemas.“

Aastal 2011 kogutud kolmeteistkümnenda hingamispäeva annetus lõi fondi, mille abil jõuda Põhja-Ameerika põgenikeni. Fond võimaldas Jimmyl külastada Ameerika Ühendriikides ja Kanadas hajali elavaid põgenikeperesid, aitas neil organiseeruda omakeelseteks kogudusteks ja teha evangeeliumitööd oma kogukonnas. Niisuguse töö kaudu on terves sealses piirkonnas rajatud viimase kümnendi jooksul 55 karenikeelset kogudust.

Kõik see sai võimalikuks, kuna koguduseliikmed annetasid ning Jimmy ja teised temataolised lubasid Jumalal asendada oma vimma armastusega.

_Käesoleval veerandaastal aitab sinugi kolmeteistkümnenda hingamispäeva annetus levitada evangeeliumi Põhja-Ameerika Divisjonis elavatele põgenikele. Täname, et kavatsete heldelt annetada._