---
title: 'Misjonitöö saab teoks'
date: 14/09/2021
---

Iisraeli suuremate ja väiksemate linnadega võrreldes on Niineve tohutu suur. See on „suur linn Jumala ees: kolm päevateekonda“ (Jn 3:3).

`Loe Jn 3:1–10. Kuidas see kurjusepesa regeerib? Millise õppetunni saame sellest loost enda jaoks, kui püüame kaasinimestele tunnistada?`

Linnas ringi käies kuulutab Joona Jumala sõnumit: „Veel nelikümmend päeva ja Niineve hävitatakse!“ (Jn 3:4). Sõnum on õige. Kuigi üksikasju ei esitata, saab selgeks, et sõnum jõuab vastuvõtlikesse kõrvadesse ja Niineve rahvas (ühiselt!) usub Joona hoiatussõnu.

Tüüpilisel Lähis-Ida kombel annab Niineve kuningas meelemuutuse näitamiseks välja käskkirja. Igaühel – kaasa arvatud loomadel – tuleb paastuda ja kurvastada (tekstis pole öeldud, kuidas tuli loomadel kurvastada). Kuningas astub troonilt alla ja istub tuha peale, mis on väga oluline kujundlik tegu.

`Loe Jn 3:6–9. Võrdle seda Jr 25:5; Hs 14:6 ja Ilm 2:5ga. Mida tõi kuningas oma kõnes esile, mis näitab, et ta mõistis õige meeleparanduse sisu?`

Kõne oli lühike, asjakohane, kuid tõelise meeleparanduse mõttes teoloogiliselt õige. Samal ajal, kui Joona kuulutas, pidi Püha Vaim niinevelaste südames küll kõvasti tegutsema.

Niinevelastel ei olnud kõiki neid lugusid Jumala hellast juhtimisest, mis olid iisraellastel, ja ometi vastasid nad Talle kuuletumisega. Tegelikult andsid nad mõista: „Jätkem ennast Jumala armu hoolde, mitte meie enda saavutuste hoolde! Toetugem täielikult Tema headusele ja armule.“

Kummaline küll, aga Joona, kes oli juba Jumala armu isiklikult kogenud, näis mõtlevat, nagu oleks Jumala arm midagi nii valivat, et ainult osal inimestest on võimalus sellesse rahusadamasse saada.

`Miks on meeleparandus kristliku kogemuse tähtis osa? Mida päriselt tähendab oma patte kahetseda, eriti neid patte, mida ikka ja jälle teeme?`