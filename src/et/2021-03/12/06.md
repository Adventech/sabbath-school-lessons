---
title: 'Kahesuunaline tänav'
date: 16/09/2021
---

Joonast tundub olevat rohkem häda kui kasu. Niineve oli ohtlik, kuid näib, et Joona loos ei tekita probleeme niinevelased. Nad saavad sõnumist aru ja kahetsevad kohe. Selles misjoniloos paistab nõrgaks lüliks olevat misjonär Joona.

Jumal jätkab tõrksa prohvetiga töötamist, kuna Ta teab, et Joona vajab misjonireisi Niinevesse sama palju, kui niinevelastel on vaja kuulda tema sõnumit.

`Loe läbi Juuda kiri. Kuidas „hoida ennast Jumala armastuses“ (Jd 21)? Mida see tähendab?`

Juuda ütleb meile Uude Testamenti kuuluvas kirjas, et hoiaksime „endid Jumala armastuses, oodates meie Issanda Jeesuse Kristuse halastust igaveseks eluks“ (Jd 21).

Jumala armastuse ja Tema armu isiklik kogemine ei ole ühekordne sündmus. Üks kindel viis, kuidas ennast „Jumala armastuses hoida“, on sirutada käsi kaasinimestele. Järgmistes salmides käsib Juuda meil „halastada“ ja „päästa“ kaasinimesi „neid tulest välja kiskudes“.

`Loe Jd 1:20–23. Mis siin kirjutatus seostub Joona looga ja mida on sel meilegi öelda?`

Jumal kutsus Joona, et ta läheks Niinevesse, sest tõenäoliselt polnud Joona enne selle kutse saamist võtnud kuigi palju aega, et mõelda enda suhtumise üle assüürlastesse. Tõenäoliselt teadis ta, et nad ei meeldi talle, kuid tal polnud aimugi, kuivõrd ta neid vihkas või kui kaugele võis ta minna, et vältida neid isegi pärast kutse saamist. Joona polnud valmis elama taevas kõrvuti naabermajas oleva niinevelasega. Joona polnud õppinud armastama nii, nagu armastas Jumal. Jumal palus Joonal minna Niinevesse sellepärast, et Jumal armastas niinevelasi ja tahtis neid näha oma riigis. Kuid Jumal palus Joonal minna ka sellepärast, et Jumal armastas Joonat. Ta tahtis, et Joona kasvaks ja muutuks järjest enam Tema sarnaseks, kui nad koos töötavad. Jumal tahtis, et Joona leiaks tõelise rahu. Selle saab ainult siis, kui ollakse päästvas suhtes Jumalaga ja täidetakse Tema tahet, mille hulka kuulub kokkupuude kaasinimestega ja nende juhtimine meis oleva usu ja lootuse juurde.

`Kui palju aega veedad sa kaasinimeste pääste heaks töötades? Kuidas aitab sedasorti töö meil vaimulikus mõttes leida tõelist rahu Jeesuses?`