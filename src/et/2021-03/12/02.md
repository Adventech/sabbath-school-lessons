---
title: 'Põgenemine'
date: 12/09/2021
---

Joona oli hämmastavalt edukas misjonär. Samas oli ta väga vastakas, alguses lausa tõrges. Millega iganes Joona tegeles, segas Jumala kutse tema ellu suuresti vahele. Selle asemel, et võtta Jumala koorem õlgadele ja leida enda jaoks Tema ikke headus ning Tema koorma kergus (Mt 11:30), otsustas Joona leida oma „rahu“ ja põgenes seepärast Jumala näidatud teele vastupidises suunas.

`Kus lootis Joona leida Jumala kutsest rahu ja puhkust? Kui hästi see tal välja tuli? Loe Jn 1. peatükki.`

Joona asub teele Jumala soovile vastupidises suunas. Ta ei peatu isegi Jumalaga arutlema, nagu tegid paljud teised Piibli prohvetid siis, kui Jumal nad oma sõnumitoojateks kutsus (vaata näiteks 2Ms 4:13).

Huvitaval kombel ei ole tegemist esimese korraga, mil Joona kutsuti Jumala nimel rääkima, nagu annab mõista 2Kn 14:25. Tol korral näib Joona olevat teinud seda, mida Issand tal teha palus. Kuid seekord mitte.

Miks?

Ajaloolised ja arheoloogilised kirjapanekud kirjeldavad Uus-Assüüria juhtide julmust, kes võimutsesid muistses Lähis-Idas kaheksandal sajandil eKr, mil Joona teenis Iisraelis vaimulikuna. Umbes 75 aastat hiljem ründas Uus-Assüüria kuningas Sanherib Juudat. Iisrael ja Samaaria olid enam-vähem kakskümmend aastat tagasi juba langenud ning kuningas Hiskija kuulus ilmselt kohalikku Asüüria-vastasesse liitu.

Praegu oli assüürlaste jaoks saabunud aeg arvete korrastamiseks. Piibel (2Kn 18. ptk, Js 36. ptk), Assüüria ajaloolised dokumendid ja Sanheribi Niineve lossi seinareljeefid jutustavad meile julma lugu Laakise (Hiskija ühe tähtsaima ja kaitstuima lõunapiiril paikneva kindluslinna) vallutamisest. Ühes raidkirjas väidab Sanherib, et ta on hävitanud 46 hästikindlustatud linna ja võtnud rohkem kui kakssada tuhat vangi. Kui Assüüria kuningas Laakise vallutas, aeti teibasse sadu või tuhandeid vange; kuningas Hiskija kirglikke toetajaid nüliti elusalt, teised aga saadeti odava orjatööjõuna Assüüriasse.

Assüürlased pidid olema imekspandavalt julmad isegi tolle aja maailma mõõdupuude kohaselt. Ja Jumal saatis Joona selle impeeriumi keskusesse?

On see siis mõni ime, et Joona ei tahtnud minna?

`Jumala eest põgeneda? Oled sa seda kunagi teinud? Kui jah, siis kui hästi see sul õnnestus? Mida oleksid sa pidanud sellest veast õppima?`