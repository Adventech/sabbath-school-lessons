---
title: 'Vihane, rahutu misjonär'
date: 15/09/2021
---

Paraku ei lõppe Joona lugu 3. peatükiga.

`Loe Jn 4:1–11. Mis on Joona probleem? Millise õppetunni saame tema üsna puudulikust iseloomust?`

Jn 4. peatükk algab Joona pahameelega Jumala vastu, kuna tema misjonitöö osutus nii edukaks. Joona muretseb, et on nüüd narriks tehtud. Leiame, et Jumal võtab aega rääkida ja arutleda oma prohvetiga, kes käitub nagu tujukas laps.

Siin on tõend tõsiasjast, et Jumala tõelised järelkäijad – isegi prohvetid – peavad edasi kasvama ja veel endast jagu saama.

„Kui Joona mõistis, et Jumal soovis säästa linnarahvast, kes kahetses kurjust kotiriides ja tuhas, pidanuks ta esimesena rõõmustama Jumala imelise armu üle. Ent selle asemel hakkas ta hirmuga kaalutlema, kas ei peeta teda järsku valeprohvetiks. Mõeldes paaniliselt oma mainele, kaotas ta silmist selle kurja linna elanike ääretult suurema väärtuse.“ – Ellen G. White, „Prohvetid ja kuningad“, lk 271.

Jumala kannatlikkus oma prohvetiga on hämmastav. Jumal tundub olevat innukas Joonat kasutama ja kui Joona põgeneb, saadab Jumal põgeniku jälile tormi ja kala. Isegi nüüd, kui Joona jälle tõrgub, püüab Jumal tema ja ta halva suhtumise üle arutleda ning ütleb: „Kas sul on õigus vihastada?“ (Jn 4:4)

`Loe Lk 9:51–56. Mille poolest on see kirjakoht paralleelne Joona loos toimuvaga?`

„Sest nõnda on Jumal maailma armastanud, et ta oma ainusündinud Poja on andnud, et ükski, kes temasse usub, ei hukkuks, vaid tal oleks igavene elu“ (Jh 3:16), või, nagu Jumal Jn 4:11 sõnastuses ütleb: „Aga mina ei peaks armu andma Niinevele, sellele suurele linnale, kus on enam kui kaksteist korda kümme tuhat inimest, kes ei oska vahet teha oma parema ja vasaku käe vahel, ja kus on palju loomi!“ Peaksime olema väga tänulikud, et see on Jumal, mitte meie, kes teeb lõpliku otsuse südame ja meele ja ajendite üle.

`Kuidas kasvatada samasugust kaastunnet ja kannatlikkust kaasinimeste suhtes, nagu on Jumalal, või kuidas õppida sellist kaastunnet ja kannatlikkust vähemalt peegeldama?`