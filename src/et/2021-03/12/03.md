---
title: 'Kolmepäevane puhkus'
date: 13/09/2021
---

Joona põgenemine Jumala eest oli täis probleeme. Tema lühiajaline „puhkus“ katkes siis, kui Jumal imeliselt tormiga sekkus. Jumal säästis Joona veehauast ja saatis kala teda päästma.

Ometi taipab Joona alles siis, kui ta leiab end kolmepäevaselt sundpuhkuselt suure kala kõhus, kui palju ta Jumalast sõltub. Mõnikord tuleb meid viia olukorda, kus meil pole midagi sellest, mida maailm pakub, et õpiksime taipama tegelikku vajadust Jeesuse järele.

`Loe läbi Joona palve kala kõhus (vaata Jn 2:2–10). Mille pärast ta palub?`

Kuigi Joona on vetesügavikus, väga ohtlikus olukorras, palvetab ta pühakoja pärast. Ta vaatab „su püha templi poole“.

Mis toimub?

Tempel on Joona palves kesksel kohal ja see peaks olema iga palve keskne osa. Vanas Testamendis on ainult üks koht, kust Jumalat leida. Tema on oma pühamus (vaata 2Ms 15:17; 2Ms 25:8). Pühamu on palvetamise ja Jumalaga osaduses olemise keskpunkt.

Ometi ei viita Joona Jeruusalemma templile. Ta räägib hoopis taevasest pühamust (Jn 2:8). Seal on Joona lootus, sest seal on Jumal tõeliselt ja sealt tuleb Tema pakutud abi.

Joona mõistab lõpuks seda tähtsat tõde. Ta on tunda saanud Jumala armu. Ta on päästetud. Kui suur kala ta välja sülgab, mõistab ta eelkõige, et Jumal armastab teda, põgenevat prohvetit. Kindlasti on ta õppinud (isegi kui ta teelt kõrvale kaldus), et iga uskliku jaoks on ainus ohutu tee Jumala tahte otsimine.

Niisiis otsustab ta nüüd oma kohustuse täita ja Jumala korraldusele kuuletuda ning asuda teele Niineve poole. Kahtlemata teeb ta seda usus, kuna läheb äärmiselt julma linna, mille elanikele ei pruugi meeldida võõramaine prohvet, kes ütleb neile, kui halvad nad on.

`Mõnikord on meil vaja kõigest eemalduda selleks, et olukorda uue nurga alt näha. Kuigi Joona lugu, kes imeliselt kala kõhus ellu jäi, on äärmuslik näide, siis kuidas aitab tavakeskkonnast välja astumine sind uuesti sellele vaadata ja näha seda ehk vajaliku nurga alt?`