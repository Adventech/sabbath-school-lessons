---
title: 'Rõõmustage alati Issandas'
date: 23/09/2021
---

Üks enim kasutatud mobiilirakendus on Google Maps. Enamik meist ei mäleta enam, mida tegime enne GPSi-põhiseid kaarte, mis meil nüüd telefonides on. Meid võib haarata ärevus, kui peame minema kohta, kus pole kunagi varem käinud, kuid Google Mapsi abil söandame asja julgelt ette võtta ja leida tee ükskõik millises võõras linnas. Kas selline julgus illustreerib rahu Jumalas, mida Tema oma prohvetliku ajakavaga meile anda tahab?

Mõnikord aga võime sisestada vale aadressi või otsustame mitte teha antavate juhiste järgi, sest arvame, et teame lühemat teed. Mõlemal juhul võime jõuda kuhugi, kuhu ei soovinud – ja üsna tõenäoliselt pole meie meel kuigi rahulik.

`Loe Fl 4:4–6. Mida räägib Paulus siin meile teest tõelisse rahusse, tõelisse hingamisse keset tõtlevat ja valulevat maailma?`

Neis salmides ei ütle Paulus, et oleksime alati rõõmsad kõikides läbikatsumistes, millesse satume. Küll aga ütleb ta, et oleksime „ikka rõõmsad Issandas“. Vaatamata käesolevale olukorrale, vaatamate katsumustele, millega silmitsi oleme – kui jääme Jumalasse, Tema headusse, Tema armastusse ja selle ohvri juurde, mille Tema ristil meie eest tõi, siis oleme rõõmsad Temas ja meie kurnatud hingel on rahu.

Need salmid annavad edasi hingamist, rahu ja ülemeelelist lootust millelegi, mis on sellest maailmast suurem.

Kujuta ette, kuidas meie hing puhkaks, kui me „ei muretseks ühtigi“. Siin maailmas näib see vaevalt kellegi jaoks realistlikuna (isegi Paulusel oli rohkesti muresid), kuid samas aitab teadmine, et meid armastav Jumal kontrollib kõike ja päästab meid oma riiki, näha meil ärevaks tegevaid olukordi kindlasti õige nurga alt.

„Issand on ligidal!“ Mida see tähendab? Seda, et Ta on alati meie juures ning et niipea, kui sulgeme silmad surmaund puhkama, on meie jaoks järgmine teadvustatud hetk Kristuse tagasitulek.

Kahtlemata on elu täis pingeid, katsumusi ja võitlemist. Mitte keegi meist ei pääse neist; kindlasti ei pääsenud ka apostel Paulus (vaata 2Kr 11. ptk). Siiski ütleb ta meile, et võime isegi praeguste murede keskel rõõmustada selles, mis on meile Kristuses antud, ja saame tõepoolest juba nüüd leida oma hingele rahu.

`Loe veel kord Fl 4:4–6. Kuidas rakendad need imelised sõnad oma kogemusse just praegu, vaatamata katsumustele ja raskustele, milles oled?`