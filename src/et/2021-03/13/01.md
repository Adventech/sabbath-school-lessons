---
title: 'Ülim hingamine'
date: 18/09/2021
---

### Selle nädala õppeaine
Ilm 1:9–19; Mt 24:4–8, 23–31; Ilm 14:6–12; Hb 11:13–16, Fl 4:4–6.

> <p>Juhtsalm</p>
> „Kuid nõnda nagu on kirjutatud: „Mida silm ei ole näinud ega kõrv kuulnud ja mis inimsüdamesse ei ole tõusnud – selle on Jumal valmistanud neile, kes teda armastavad““ (1Kr 2:9).

Oled sa kunagi tundnud, et oled suurel lahinguväljal, keset hea ja kurja vahelist võitlust? Paljud (ka ilmalikud inimesed) on seda päriselt tajunud. Tunneme seda sellepärast, et nii see ongi. Oleme headuse ja kurjuse vahelises suures võitluses; võitluses Kristuse (hea) ja Saatana (halb) vahel.

Elu käib seega tegelikkuses kahel tasandil. Suur võitlus Kristuse ja Saatana vahel toimub üleilmses mastaabis – tegelikult kosmilisel tasandil, sest taevas sai see kõigepealt alguse (Ilm 12:7). Sündmuste segadikus võime aga kergesti silmist kaotada pääsemisplaani tervikpildi, mille Jumal sellele maailmale andis. Sõjad, poliitilised rahutused ja looduskatastroofid võivad meid hoida abitu hirmu all. Kuid Jumala prohvetlik juhtimine aitab meil silme ees hoida pilti sellest, kuhu läheme ja kuidas sinna jõuame.

Suur võitlus toimub ka palju isiklikumal tasandil. Igaüks isiklikult seisab oma igapäevaelus silmitsi usu läbikatsumistega ning kui me ei ela just Jeesuse teise tulekuni, tabab meidki ühel hetkel surm. Käesoleval nädalal vaatame, kuidas leida vähemasti lühemas plaanis rahu Jeesuses keset üleilmset rahutust ja meie isikliku tundmatu tuleviku valgel. Pikemas plaanis on kõik vägagi paljutõotav!

_Selle nädala õppetükki õppides valmistud hingamispäevaks, 25. septembriks._