---
title: 'Misjonilugu'
date: 24/09/2021
---

#### Karm esimene koolipäev

_Selle loo on kirjutanud Andrew McChesney._

Esimene koolipäev oli Niang Muangi jaoks karm. Tõepoolest, see oli väga raske.

9aastane tüdruk oli jõudnud Myanmarist Ameerika Ühendriikidesse alles kuu aega tagasi. Tema vanemad olid põgenikud. Ta ei osanud inglise keelt ja tal polnud ainsatki sõpra.

„Tere, mis su nimi on?“ küsis temalt üks tüdruk.

Niang raputas pead.

„Ei,“ ütles ta.

“Oh,“ ütles tüdruk. „Kust sa pärit oled?“

Niang raputas jälle pead.

„Ei,“ ütles ta.

Niang ei püüdnud ebaviisakas olla. Ta ei saanud lihtsalt aru.

Kuna ta ei osanud inglise keelt, istus ta kogu hommiku vaikselt klassis.

Lõuna ajal läks ta teiste laste kannul sööklasse ja vaatas, kuidas toitu ette kanti. Juustukaste ja veisehakkliha. Minipitsad. Kananagitsad. See toit oli tema jaoks väga võõras. Ta oli harjunud sööma sinepilehti, kartulilehti, vesikressi, pruune ube ja punaseid läätsi.

Pärast toidu maitsmist läks tüdruk klassituppa tagasi ja istus vaikselt, kuni kool selleks päevaks läbi sai.

Kodus palvetas ta abi pärast. „Armas Jumal, palun aita mul järgmine kooli­ päev üle elada,“ ütles ta. Neljas klass oli karm, aga viies oli parem. Ta hakkas rääkima inglise keelt ja leidma sõpru.

„Mis su nimi on?“ küsis temalt üks tüdruk.

„Mu nimi on Niang,“ vastas ta laialt naeratades.

„Oh, kust sa pärit oled?“ küsis tüdruk.

„Olen Birmast, mida nimetatakse ka Myanmariks,“ ütles Niang.

Tüdruk noogutas. Ta oli sellest riigist kuulnud. Veel palju lapspõgenikke Myanmarist õppis selles koolis.

„Väga hea,“ ütles tüdruk. „Tahaksid sa mängima tulla?“

Niang oli õnnelik. Ta hakkas kohanema. Veel õnnelikumana tundis ta ennast seitsmendas klassis. Siis sai ta tavakoolist üle minna seitsmenda päeva adventistidele kuuluvasse kooli tänu 2011. aastal kogutud kolmeteistkümnenda hingamispäeva annetusele. See raha läks Põhja-Ameerika Divisjonis elavate põgenike abistamiseks.

Niang tänas oma igapäevastes palvetes Jumalat. „Armas Jumal, ma tänan Sind väga, et Sa aitasid mul uue keele selgeks õppida ja kannad minu eest hoolt,“ palvetas ta.

_Osa käesoleva veerandaasta kolmeteistkümnenda hingamispäeva annetusest aitab teistel Niangi-taolistel lapspõgenikel adventkoolides õppida. Niang on nüüd 21aastane ja õpib, et saada misjonär-arstiks._