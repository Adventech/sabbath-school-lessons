---
title: 'Sihtpunkti nägemine'
date: 19/09/2021
---

Vanim elusolev jünger, kes oli päriselt olnud koos Jeesusega, istus kaljusel vangisaarel, kaugel kõigest, mis oli talle lähedane ja kallis. Millised mõtted olid Johannese peas siis, kui ta leidis end sellel süngel saarel saatuse hooleks jäetuna? Kuidas ta siia sattus ja veel sellisel viisil? Ta oli ju näinud Jeesust taevasse minemas ja kuulnud kahe juures seisnud ingli sõnu: „Galilea mehed, mis te seisate siin ja vaatate üles taevasse? See Jeesus, kes teilt võeti üles taevasse, tuleb samal kombel, nagu te nägite teda taevasse minevat“ (Ap 1:11).

See oli aga olnud palju aastaid tagasi ja Jeesus ei olnud veel tulnud. Teised apostlid, kes olid tol päeval seal olnud, olid juba surnud, enamik märtrisurma Jeesusest tunnistamise pärast. Noores koguduses oli põlvkond vahetunud ja nüüd seisis kogudus silmitsi kohutava tagakiusamisega väljastpoolt ning võõristavate ketserlike liikumistega seestpoolt. Küllap tundis Johannes ennast üksildase, väsinu ja võimetuna. Ja siis äkki sai ta nägemuse.

`Milliseks julgustuseks võis see nägemus Johannesele sinu meelest olla? Loe Ilm 1:9–19.`

Jeesus oli oma järelkäijatele öelnud: „Vaata, mina olen iga päev teie juures ajastu lõpuni,“ (Mt 28:20) ning need sõnad kahtlemata julgustasid Johannest tema üksildases paguluses. Kindlasti oli nägemus, Jeesuse „ilmutus“, talle suureks lohutuseks; pagendatud apostel teadis, et „Alfa ja Oomega, Esimene ja Viimne“ ilmutas ennast nüüd erilisel viisil.

Neile salmidele järgnevad nägemused selle maailma tulevikust. Johannese ees kangastusid suurepärased panoraamvaated ajaloost, peamiselt sellest, mida nimetame kristliku koguduse ajalooks, kuid tema jaoks oli tegemist tulevikuga. Keset tulevasi katsumisi ja raskusi näidati Johannesele aga, kuidas kõik lõppeb. „Ma nägin uut taevast ja uut maad; sest esimene taevas ja esimene maa olid kadunud ning merd ei olnud enam. Ja ma [Johannes] nägin püha linna, uut Jeruusalemma, taevast Jumala juurest alla tulevat, valmistatud otsekui oma mehele ehitud mõrsja“ (Ilm 21:1, 2).

Suur prohvetlik nägemus, mille Johannes Ilmutusraamatusse kirja pani, aitas tal saada usalduses rahu Jumala eelhoolitsusest ja tõotustest.

`Elu võib praegu olla raske, kohati lausa hirmuäratav. Kuidas aga julgustab meid praegu teadmine, et Jumal teab tulevikku ja tulevik on pikemas plaanis hea?`