---
title: 'Marsisammul'
date: 21/09/2021
---

Suur prohvetlik ajaloopilt ei luba meil istet võtta ja tegutsemisest hoiduda, kui sündmused, mida meie kontrollida ei saa, toimuma hakkavad. Tihtilugu on suhtumine selline: „Nojaa, lõpusündmused toimuvad nii, nagu on ette kuulutatud. Mida muud saame meie teha, kui lihtsalt nendega kaasa minna? Pealegi, mida saan mina üksipäini teha?“

Kuid kristlaste suhtumine ümbritsevasse maailma, eriti veel lõpusündmustesse, ei tohi olla niisugune. Ilm 14. peatükk ütleb meile, et meie ülesanne on sel ajal rääkida kaasinimestele Jumala kohtust ja aidata neil valmistuda Jeesuse teiseks tulekuks.

`Loe Ilm 14:6–12. Mida siin õpetatakse ja mida meil maailmale kuulutada tuleb? Miks on see sõnum väga tungiv?`

Adventistidena usume, et „meile antud tõde, käesoleva aja tõde“ (2Pt 1:12) leidub eriliselt neis salmides, mida nimetame „kolme ingli kuulutuseks“. Leiame siit sisutiheda jutu sellest, mida meid on selles maa ajaloo etapis kutsutud tegema.

Märkad, et esmalt räägitakse „igavesest evangeeliumist“, Kristuse surma ja ülestõusmist puudutavatest imelistest sõnumitest, millele meie pääsemislootus ainsana toetub. Siis on sõnum sellest, et „tema kohtumõistmise tund on tulnud“ (Ilm 14:7); tegemist on jõulise teetähisega, mis näitab, et oleme maailma ajaloo lõpupäevades. Seejärel on üleskutse kummardada Teda, „kes on teinud taeva ja maa“; vastukaaluks on toodud hirmuäratav hoiatus nende aadressil, kes Paabelisse jäädes kummardavad „metsalist ja tema kuju“. Lõpuks kirjeldatakse Jumala lõpuaja rahvast: „Siin olgu kannatlikkust pühadel, kes hoiavad alal Jumala käske ja Jeesuse usku!“

`Loe Ilm 14:11. Mida öeldakse siin metsalist ja tema kuju kummardavate inimeste rahutuse kohta?`

Neil, kes kummardavad metsalist ja tema kuju, pole rahu päeval ega ööl? Kuigi on erinevaid arvamusi selle kohta, millest täpselt jutt käib, ollakse ühel meelel, et sellised inimesed ei koge rahu, mida Jumal pakub neile, kes on Temale ustavad.

`Mida sa arvad, miks on kolme ingli kuulutuse esimese osana nimetatud „igavest evangeeliumi“? Miks peame seda suurepärast tõde alati silme ees hoidma, kui neid sõnumeid maailmale kuulutame? Kuidas on evangeeliumi mõistmine lahutamatult seotud rahu mõistega?`