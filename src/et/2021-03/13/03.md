---
title: 'Stardiloendus'
date: 20/09/2021
---

Õlimäel andis Jeesus kiire ülevaate ajaloost, kui Ta vastas jüngrite küsimusele: „Ütle meile, millal see kõik tuleb ja mis on sinu tulemise ja selle ajastu lõpu tunnustäht?“ (Mt 24:3).

Jeesuse kuulus jutlus, mis on kirjas Mt 24. peatükis, hõlmab katkematu ajajoone Jeesuse päevist kuni Tema teise tulekuni ja sealt edasi.

Jeesus tahtis lõpuaja prohvetikuulutustes anda oma rahvale igal ajal jumaliku kava piirjooned, et need, kes elavad maailma ajaloo lõpupäevil, saaksid ettevalmistuse ülimaks sündmuseks. Ta tahtis, et kogeksime kindlat rahu Tema armastuses ka siis, kui kõik meie ümber koost laguneb.

Adventistid tunnevad hästi Taanieli ettekuulutust kitsast ajast, „millist ei ole olnud rahvaste algusest peale“ (Tn 12:1). Jeesus soovib meid selleks Tema tulekule eelnevaks sündmuseks ette valmistada.

`Missugune on Jeesuse tulek? Kuidas vältida petetud saamist? Loe Mt 24:4–8, 23–31.`

Jeesuse tulek on maailma ajaloo otsene lõpp. Arvestades Tema tagasitulekust rääkivate prohvetikuulutuste mahtu nii mujal Piiblis kui ka Jeesuse jutlustes, _on tegemist millegi suurega_.

Viimase üleilmse sündmuse toimudes olid kogu maailmast selleks valmis vaid kaheksa inimest. Jeesus võrdleb oma teise tuleku ootamatust just selle sündmusega – veeuputusega (Mt 24:37–39). Kuid kuigi keegi ei tea Jeesuse teise tuleku päeva või tundi (Mt 24:36), on Jumal andnud meile ümbritsevas maailmas toimuva näol prohvetliku „stardieelse sekundite lugemise“.

`Meile on antud selles prohvetlikus draamas oma osa. Mis see on? Pööra tähelepanu Mt 24:9–14.`

Meie osa selles kosmilises konfliktis on midagi enamat kui pealtvaatajaroll. Võtame aktiivselt osa evangeeliumi levitamisest maailma äärteni, mis tähendab seda, et meiegi seisame silmitsi tagakiusamisega.

`Mida tähendab „lõpuni vastu pidada“? Kuidas me seda teeme? Millised valikud on meil vaja teha iga päev selleks, et mitte langeda, nagu paljud on langenud ja paljud veel langevad?`