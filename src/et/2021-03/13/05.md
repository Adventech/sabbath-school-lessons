---
title: 'Puhka rahus'
date: 22/09/2021
---

Nüüdseks on kristlased oodanud Kristuse tagasitulekut pikki sajandeid. See on kogu meie lootuse haripunkt – aga mitte üksnes meie, vaid kõigi eri ajajärkudel elanud Jumalale ustavate inimeste lootuste haripunkt.

`Loe Hb 11:13–16. Milline lootus on siin nii vanaaja rahva kui ka meie jaoks?`

Neil salmidel poleks tähendust juhul, kui surma kohta levivad üleüldised ja populaarsed arvamused oleksid tõesed. Millest need salmid räägivad: inimesed surid, „saamata kätte tõotusi“? Arvatakse, et kui nad surid, läksid nad taevasse ja naudivad seal koos Jeesusega suurt tasu. Näiteks siis, kui suri Billy Graham, kuulsime ikka ja jälle, kuidas ta on nüüd koos Jeesusega taevas.

Sellises arvamises on oma iroonia, sest siis, kui keegi sureb, kuuleme sageli öeldavat: „Puhaku ta rahus.“ Mis toimub? Kas inimene puhkab rahus või on ta taevas ja teeb seal seda, mida iganes teda tegevat arvatakse (näiteks jälgib kogu „lõbu“ siin all)?

`Kuidas Jeesus surma kirjeldab? Loe Jh 11:11.`

Pärast surma „rahus puhkamine“ on tegelikult täiesti tõsi, eks ole? Surnud puhkavad tõepoolest rahus. „Uskliku jaoks on surm ainult vahepala. Kristus kõneleb sellest kui lühikesest puhkehetkest. „Kui keegi minu sõna peab, siis ta ei näe surma igavesti.“ Kristlase jaoks on surm ainult uni, hetk vaikust ja pimedust. Elu on varjul Kristusega Jumalas, ning „kui Kristus, meie elu, saab avalikuks, siis saate ka teie ühes temaga avalikuks au sees“ (Jh 8:51, 52; Kl 3:4)“ – Ellen G. White, „Ajastute igatsus“, lk 787. Inimese olukorda suremise ja ülestõusmishommiku vahel võrdleb Jeesus teadvusetu unega (Jh 11:11, 14), kuid Ta rõhutab seejuures, et nii päästetud kui ka hukkaläinud saavad _pärast_ ülestõusmist tasu (Jh 5:28, 29). Ta rõhutab vajadust olla surmaks valmis, tulgu see siis kunas iganes.

`Millist lohutust pakub sulle teadmine, et su surnud armsad praegu tõepoolest puhkavad?`