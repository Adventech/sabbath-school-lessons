---
title: 'Misjonilugu'
date: 09/07/2021
---

#### Misjonikooli mõju

_Loo on kirja pannud Diana Fish._

Millist mõju avaldab misjonikool perekonnale?

Shima, mis tähendab navaho keeles „ema“, kuulis Seitsmenda Päeva Adventistide Holbrooki Indiaanlaste Koolist umbes 40 aastat tagasi.

Üks tema eakas sõber rääkis väga tunnustavalt Seitsmenda Päeva Adventistide Holbrooki Indiaanlaste Koolist, mis asus Navaho reservaadis Arizona osariigis USAs. „Kool annab esmaklassilise hariduse meie, navahode lastele,“ ütles mees.

Shima saatis oma seitsmest lapsest viis Holbrooki indiaanlaste kooli.

Tema vanim poeg õppis Holbrooki Indiaanlaste Koolis keevitama ja muud metallitööd tegema. Talle meeldis metalliga tegelda ning temast sai metallitööline.

Vanuselt järgmine Shima laps, tüdruk, otsustas pärast Holbrooki kooli lõpetamist minna adventkolledžisse. Ta õppis õendust Vaikse Ookeani Kolledžis Californias ja töötab nüüd Navaho reservaadis medõena.

Shima ei saatnud oma kahte noorimat last Holbrooki. Ta otsustas ümber sellepärast, et ei olnud kooliga enam rahul. Ühel tema tütrel, Nabaal, läks koolis keeruliseks ja kool palus tal lõpuks lahkuda. Shima haavus, et tütart ei lubatud jääda.

Nabaal oli keeruline igas koolis, kuhu ta läks, mitte ainult Holbrookis. Viimaks lõpetas ta kooli, läks kolledžisse ja õppis õpetajaks. Nabaa on praegu ikka veel õpetaja ning adventkoguduse liige.

Nabaa on Holbrookile andeks andnud, et nad ta eksmatrikuleerisid, sest ta pani kõik oma kolm last sellesse kooli. Nabaa lapsed, kes on nüüd noored täiskasvanud, on Holbrooki lõpetanud ja neil läheb hästi. Üks on õpetaja ja teine saab peagi õpetajaks. Kolmas laps on adventpastori abikaasa ja õpib samuti õpetajaks.

Mis sai Shima kahest nooremast lapsest, kes ei käinudki Holbrookis? Holbrooki adventmõju imbus siiski nende peresse ja mõlemast said adventistid. Üks neist õpetab nüüd adventkoolis.

Millist mõju avaldab misjonikool perekonnale? Seitsmenda Päeva Adventistide Holbrooki Indiaanlaste Kool on väga tugevalt mõjutanud Shima perekonda ja paljusid Navaho reservaadi elanikke ning ümberkaudseid.

_Täname teid kolm aastat tagasi saadud kolmeteistkümnenda hingamispäeva annetuse eest, mis andis hoogu uue võimla ja tervisekeskuse (nimega Uue Elu Keskus) rajamiseks Seitsmenda Päeva Adventistide Holbrooki Indiaanlaste Kooli juurde. Sinu käesoleva veerandaasta annetus aitab lõpetada keskuse teise osa, et kool saaks tegeleda põlisrahvaste laste ja noorte hulgas ulatuslikult levinud rasvumise, südamehaiguste, suhkruhaiguse, depressiooni ja suitsiidimõtetega._