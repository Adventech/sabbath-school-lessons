---
title: 'Eestkostja'
date: 07/07/2021
---

`Millise võimaluse annab Jumal Moosesele selle vastuhaku käigus? Loe 4Ms 14:11, 12.`

Jumal teeb pakkumise iisraellased hävitada ja alustada Moosesega täiesti uut rahvast, kelle esiisaks Mooses saaks.

`Kuidas reageerib Mooses sellisele avalikule vastuhakule, mis pole üksnes tema, vaid Jumala vastu? (4Ms 14:13–19).`

Sellisel hetkel tuleb ilmsiks tõeline jumalamees. Moosese tänapäevani säilinud palve annab aimu Eestkostjast, kes palvetab rohkem kui 1400 aastat hiljem oma jüngrite pärast nende viletsuses (Jh 17. ptk). Tõepoolest, paljud teoloogid ja piibliuurijad on näinud Moosese tehtus ettetähendust sellest, mida Kristus meie heaks tegi. Nende süüs ja meie süüs pole mingit kahtlust. Ometi anub Mooses: „Anna siis andeks selle rahva patt oma suure helduse pärast“ (4Ms 14:19). Ning seda, mida Issand tegi Moosese eestkoste tõttu, teeb Ta meile Jeesuse, Tema surma, ülestõusmise ja eestkoste tõttu.

Niisiis anub Mooses: „Anna siis andeks selle rahva patt oma suure helduse pärast ja nagu sa sellele rahvale oled andeks andnud Egiptusemaalt kuni siiani“ (4Ms 14:19). Arm võitleb vastuhakuga ja selle keskmes oleva rahutusega. Andeks­and pakub uue alguse.

Ometi on sellel hind. Arm ei saa iialgi olla odav. Kuigi rahvale antakse andeks, seisavad nad silmitsi oma vastuhaku tagajärgedega ning nende põlvkond ei jõua tõotatud maale (4Ms 14:20–23).

Jah, Jumal peab neid kõrbes ülal veel 38 aastat. Ta toidab neid. Ta räägib neile pühamust. Ta on kõrbes nende poolt. Kuid siis nad surevad ning uuel põlvkonnal tuleb teatepulk üle võtta ja leida rahu tõotatud maal.

See kõlab kohtuotsusena; ometi on see tegelikult arm. Kuidas suudaks see põlvkond vallutada Kaanani võimsad linnriigid, kui nad ei ole veel õppinud usaldama Teda? Kuidas oleksid nad valguseks rahvastele, kui nad ise komberdavad pimeduses?

`Milliseid raskeid õppetunde oled saanud andeksantud patu taga­järgede kohta?`