---
title: 'Rahutud kõrbes'
date: 04/07/2021
---

Küllap tundis Iisraeli rahvas end rahutu ja õnnetuna, kui nad asusid Siinai juurest teele, et suunduda Kaananisse. Rohkem kui aasta oli möödunud ajast, mil nad Egiptusest ära tulid (4Ms 1:1). Nad olid valmis minema tõotatud maale. Nad olid üle loetud ja organiseeritud. Nad olid näinud jumaliku poolehoiu uskumatuid ilminguid ning Jumala kohalolu selgeid märke. Ometi leiame nad esimeses peatuspaigas pärast Siinaid nurisemas.

`Loe 4Ms 11:1–15. Mille üle iisraellased nurisesid?`

Iisraellased ihkasid Egiptuse liha, kurke, meloneid, lauke, sibulaid ja küüslauke. „Aga segarahval, kes oli nende hulgas, tekkis himu, ja Iisraeli lapsed hakkasid ka jälle nutma ning ütlesid: „Kes annaks meile liha süüa? Meil on meeles kala, mida me sõime Egiptuses muidu, kurgid, melonid, laugud, sibulad ja küüslaugud. Aga nüüd kuivetub meie hing, ei ole enam midagi kõigest sellest. Meie silme ees on ainult see manna!““ (4Ms 11:4–6) Nad oleksid justkui kannatanud raske valikulise mälu häire all – neile meenus küll toit, kuid ununesid orjus ja uskumatu viletsus (võrdle 2Ms 1. ptk).

Rohkem kui aasta olid nad süüa saanud Jumala _mannat_, ometi muutusid nad rahutuks ja tahtsid veel midagi. Isegi Moosesele avaldas see mõju. Ei olnud kerge juhtida rahutuid inimesi. Kuid Mooses teadis, kelle poole pöörduda: „Miks oled teinud paha oma sulasele? Miks ei ole ma leidnud armu sinu silma ees, et paned kogu selle rahva koormaks minu peale?“ (4Ms 11:11)

`Kuidas Jumal nurinale vastas? Loe 4Ms 11:16–33.`

Jumal ei ole kurt meie vajaduste suhtes, kui tunneme rahutust. Iisraelile andis Ta nende lihahimu rahuldamiseks vutid. Kuid tegelikult polnud Iisraeli puhul asi lihas. Kui oleme õnnetud, rahutud ja vihased, siis on viha sageli vaid sütik, mitte vastuseisu põhjus. Võitleme sellepärast, et sügavamal on midagi valesti, mis mõjutab meie põhisuhteid. Iisrael mässas Jumala juhtimise vastu. See on midagi, mille suhtes peame kõik ettevaatlikud olema, vaatamata vahetule olukorrale ja kontekstile, sest mässata on kergem, kui arvame.

`Miks on väga kerge tuletada minevikku meelde paremana, kui see päriselt oli?`