---
title: 'Rahutus viib vastuhakuni'
date: 06/07/2021
---

Lugu algab hästi. Iisraellased on lõpuks jõudnud Kaananimaa piirini ja 12 maakuulajat saadetakse maad uurima. Nende tähelepanek on erakordne.

`Loe maakuulajate aruannet 4Ms 13:27–33. Mille suhtes iisraellaste ootused nurjusid?`

Kaalebi sekkumisele vaatamata said ülemvõimu kahtlejate ja kõhklejate hääled. Iisrael ei suuda vallutada seda, mida Jumal on neile tõotanud. Rahutu südamega valivad nad nutta ja nuriseda, selle asemel, et võidukalt marssida ja rõkatada.

Kui meie süda on rahutu, näeme vaeva, et usus käia. Kuid rahutuse mõju ulatub meie tunnetest kaugemale. Teadlased ütlevad meile, et liiga vähesel puhkusel (sealhulgas unetusel) on otsene põhjuse ja tagajärje seos halbadele valikutega, mis toovad kaasa rasvumise, sõltuvused ning rahutuse ja kurvameelsuse kasvu.

`Loe 4Ms 14:1–10. Mis sai edasi?`

Olukord läheb allamäge. Kaalebi meeleheitlik palve „ärge ainult pange vastu Issandale“ jääb tähelepanuta ning rahvakogu valmistub oma juhte kividega surnuks viskama. _Rahutus viib vastuhakuni ja vastuhakk viib lõpuks surma._

„Ustavusetud maakuulajad mõistsid Joosua ja Kaalebi teravalt hukka ning rahva hulgast hakati nõudma nende kividega surnuks viskamist. Hullunud jõuk haaras kive, et ustavad mehed tappa. Raevunult kiljudes tormasid nad Joosua ja Kaalebi poole, kuid äkki kukkusid neil kivid käest ning kõik vakatasid otsekui õudusest vallatult. Jumal oli astunud vahele nende mõrvarlikke plaane takistama. Tema ligioleku auhiilgus valgustas leegitseva tulena pühamut. Kogu rahvas nägi Issanda märguannet. Neist võimsam oli ennast ilmutanud ning keegi ei julgenud vastupanu jätkata. Maakuulajad, kes olid halvasti aru saanud, tõmbusid hirmust kössi ning püüdsid hinge kinni pidades jõuda oma telgini.“ – Ellen G. White, „Patriarhid ja prohvetid“, lk 390.

Just siis ilmutas Issanda au ennast avalikult. Kui loeme 4Ms 14. peatüki lugu, tundub, nagu oleksid sündmused seiskunud ja me kuuleksime nüüd Jumala eravestlust Moosesega. Jumal saab aru, et kuigi kivid olid mõeldud Moosesele, Kaalebile ja Joosuale, on vastuhakk lõpuks suunatud Tema enda vastu.