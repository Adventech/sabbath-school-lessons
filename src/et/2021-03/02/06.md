---
title: 'Usk vastamisi ülbusega'
date: 08/07/2021
---

`Milliseid sarnasusi näed kõrbes rändava Iisraeli ja Jumala rahva vahel, kes elab Jeesuse teise tuleku eelõhtul? (Vaata 1Kr 10:1–11.)`

Kogu ajaloo jooksul on Jumala rahvas rännanud kõrbes ja püüdleb tõotatud maale. Sellel kõrbel on mitu palet. Nüüdisajal näeb see välja lõputu meedia­tulvana, sissetulevate sõnumite pidevate piiksudena ning lõputu meelelahutuse sügava mühana. See püüab pakkuda meile armastuse nime all pornograafiat ja vastuseks meie probleemidele materialismi. Kui oleksime natuke rohkem vormis, natuke nooremad, natuke jõukamad, natuke seksikamad – siis laheneksid kõik meie probleemid.

Iisraellaste sarnaselt otsime rahutuna rahu ja püüame seda pahatihti valest kohast leida.

`Kuidas reageerisid iisraellased Jumala kohtuotsusele 4Ms 14:39–45?`

Iisraellaste reaktsioon jumalikule otsusele on tüüpiline. „Me oleme pattu teinud,“ ütlesid nad. „Me läheme paika, millest Issand on rääkinud“ (4Ms 14:40).

Pooliku südamega pühendumine on nagu kehvasti manustatud vaktsiin – see ei toimi. Täna soovitavad arstid B-hepatiidi vastu vaktsineerida kohe sünnijärgselt 24 elutunni jooksul. See on hea algus. Kuid kui sellele esimesele süstile ei järgne kahte või kolme kordusvaktsiini, mis tehakse õigel ajal ja õiges koguses, siis ei omandata ikkagi B-hepatiidi vastu kaitset.

Iisraellaste mässumeelne kannapööre, millest kirjutatakse 4Ms 14. peatüki viimastes salmides, tõi kaasa surma ja pettumuse, sest nüüd keeldusid iis­raellased omaks võtmast Jumala uusi juhiseid ning asusid ilma seaduselaeka ja Moosese juhtimiseta kangekaelselt rünnakule.

Ülbusel on hind; ülbus viib surma. Väga sageli toidab seda hirm. Kuna me kardame midagi, siis langetame otsuseid, mida hiljem kahetseme.

`Mõtle mõnele korrale, mil sa tegutsesid usus, ja mõnele korrale, kui käitusid ülbelt. Milles oli oluline vahe?`