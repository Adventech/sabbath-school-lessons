---
title: 'See on nakkav'
date: 05/07/2021
---

`Loe 4Ms 12:1–3. Mis Mirjamit ja Aaronit ärritas?`

Pealtnäha olid Mirjam ja Aaron õnnetud Moosese etiooplannast naise pärast. Sippora ei kuulunud siseringi, kuna pärines Midjanist (vaata 2Ms 3:1). Isegi Iis­raeli „eliidi“ hulgas avaldub meie langenud loomus ja mitte kuigi meeldival kujul. (On see üldse kunagi meeldiv?)

Piiblitekst näitab aga selgelt, et tegu on ettekäändega. Nurisemise peamiseks põhjuseks on prohvetiand. Eelnevas peatükis oli Jumal käskinud Moosesel määrata ametisse seitsekümmend vanemat Iisraelis, kes aitaksid Moosesel kanda juhtimise korralduslikku koormat (4Ms 11:16, 17, 24, 25). Aaron ja Mirjam olid juhtimises samuti otsustavat osa täitnud (2Ms 4:13–15; Mi 6:4), kuid nüüd tundsid nad uues juhtkonnas ohtu ja ütlesid: „Kas Issand räägib ainult Moosese läbi? Eks ta räägi ka meie läbi?“ (4Ms 12:2).

`Kuidas Jumal sellele nurinale reageeris? Loe 4Ms 12:4–13. Mida sa arvad, miks tegutses Jumal nii otsustavalt?`

Jumala vastus on otsene ega jäta tõlgendamisruumi. Prohvetiand ei ole relv, mida kasutada suurema võimu saamiseks. Mooses sobis juhiks hästi, sest ta oli õppinud, kui palju ta Jumalast sõltus.

Tõsiasi, et Mirjamit nimetatakse 1. salmis enne Aaronit, annab mõista, et tema võis olla Moosese-vastase rünnaku õhutaja. Tol ajal teenis Aaron juba Iisraeli ülempreestrina. Kui tema oleks pidalitõbiseks jäänud, ei oleks ta saanud astuda kogudusetelki ega toimetada rahva heaks teenistust. Tõsiasi, et Jumal karistas Mirjamit ajutise pidalitõvega, annab ilmekalt edasi Jumala pahameele nende mõlema vastu ning aitab muuta suhtumist, just nii, nagu sel perekonnal vaja on. Palve, mille Aaron Mirjami eest teeb, kinnitab, et Aarongi oli asjaosaline (4Ms 12:11), ning nüüd näeme kritiseerimise ja rahutuse asemel Aaronit anumas Mirjami pärast ja Moosest kostmas Mirjami eest (4Ms 12:11–13). Sellist suhtumist tahab Jumal oma rahva juures näha. Ta kuuleb ja teeb Mirjami terveks.

Kuigi on alati kerge olla koguduse igasuguse tasandi juhtkonna suhtes kriitiline, mõtle, kui palju parem oleks meie koguduse ja meie enda vaimulik elu, kui me nurisemise asemel hoopis palvetaksime oma juhtide eest, isegi kui me nendega kõiges ei nõustu.