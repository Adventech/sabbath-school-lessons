---
title: 'Misjonilugu'
date: 16/07/2021
---

#### Saladuslik Piibel

_Loo on kirja pannud Andrew McChesney._

COVID-19 tõttu kehtestatud liikumispiirangud andsid Sandile Khumalole Lõuna-Aafrika suurimas linnas Johannesburgis aega olla põlvedel. Riiklik isolatsioon, üks kõige rangematest maailmas, sulges kolm kirikut, kus Sandile pastorina linna 5,5 miljonit elanikku teenis. Ranged reeglid sulgesid pargid ja keelasid jooksmas käimise, koeraga jalutamise ning isegi sigarettide ja alkoholi müügi.

Nagu paljud pastorid, nii kolis Sandile oma tegevuse internetti ja tegi jutluste otseülekandeid oma kolme koguduse – Johannesburgi keskuse, Johannesburgi CBD ja Johannesburgi linnakoguduse – liikmetele. Mõnikord sai ta julgustavaid sõnumeid inimestelt, keda tema jutlused innustasid. Kuid mees igatses teha rohkem. Ta palvetas tõsiselt Jumala poole, et Jumal saadaks pandeemia ajal ühe uskmatu, kel on vaja kohtuda Jeesusega. See, mis juhtus, üllatas teda.

Ühel päeval sai Sandile WhatsAppi tekstisõnumi tundmatult numbrilt. Sõnumi saatja tutvustas ennast Hiltonina ja saatis foto Piiblist, mille oli leidnud tööle sõites ühest marsruuttaksost. Marsruuttakso, millega saab sõita mitu reisijat, on Johannesburgis tavaline nähtus.

„Korjasin taksos üles teie Piibli,“ kirjutas Hilton.

Ta selgitas, et oli Piibli avanud, leidnud sisekaanelt Sandile nime ja kontakt­info ning otsustas kirjutada.

Sandile vaatas fotot huviga. Tal oli mitu Piiblit, kuid fotol olevat ta küll enda omaks ei pidanud. Piibel nägi välja uus ning selle burgundiapunased nahast kaaned näitasid, et tegemist polnud odava eksemplariga. Liiati polnud Sandile aastaid marsruuttaksoga sõitnud. Ta küsis ka oma naise ja teiste pereliikmete käest ning kõik kinnitasid, et tal polnud kunagi sellist Piiblit olnud.

Hilton ei muretsenud selle pärast, et Sandile oma Piiblit ära ei tundnud. Teda huvitas rohkem teada saada, mis Piiblis kirjas on. Ta polnud Piiblit kunagi lugenud ja tahtis nüüd õhinal alustada. Ta küsis, kas Sandile on valmis teda Piibli lugemisel õpetama. Ta tahtis piiblitunde võtta.

Hetkega teadis Sandile, et Jumal oli kuulnud tema palveid uskmatu pärast, kel on pandeemia ajal vaja Jeesusega tutvuda. Jumal oli vastanud ta palvetele imelisel viisil. „Tänan Jumalat sellise ainulaadse teenimisvõimaluse eest, mida ma siiani mõista ei suuda,“ ütles Sandile. „Loodan, et meie koostöö viib sinnani, et Hilton võtab Jeesuse Kristuse vastu oma isiklikuks Päästjaks.“

_See lugu illustreerib seitsmenda päeva adventistide koguduse strateegilise plaani „Mina lähen“ põhiosa: „Koguduseliikmete ja koguduste tõendatav kasv linnastutes, kus on üks miljon ja rohkem elanikku“ (KPI 2.3). Rohkemat saad strateegilise plaani kohta teada aadressilt IWillGo2020.org._