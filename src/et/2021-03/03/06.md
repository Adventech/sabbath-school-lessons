---
title: 'Rahutuse väljajuurimine'
date: 15/07/2021
---

`Loe Jh 14:1–6. Mida saame teha keset enda rahutust selleks, et meie süda ei muretseks? Kuidas võidame lahkheli, egoismi, ambitsiooni ja silmakirjalikkuse ning leiame tõelise rahu?`

Rahutusest jagu saamine algab alati ühes Jeesusega. Tema on _tee_, _tõde_ ja _elu_. Tema teab õiget suunda, kui meie oma meediast küllastatud maises kõrbes sihitult eksleme; jumaliku Seaduseandjana on Tema ise isikustatud tõde ning Tema Vaim juhatab meid _kogu_ tõesse (Jh 16:13). Kui meil on valus, kui oleme väsinud, murtud, haiged ja heitunud, siis on Tema _Elu_, suure algustähega – mitte lihtsalt igasugune elu. Ta on päriselt tõotanud meile rikkalikku elu (Jh 10:10). See hõlmab meie igavese kodu ja igavese elu, kuid tähendab ka teistsugust elukvaliteeti siin. Looja suudab kindlasti anda külluslikult ja kuhjaga juba praegu.

„Teie süda ärgu olgu mures!“ on kutse elada ootuses. Kui tunneme end rõhutuna, suudab Tema meid üles tõsta. Kui heitleme pimeduse ja patuga, on Tema see, kes mitte ainult ei alusta meis head tööd, vaid viib selle ka lõpuni (Fl 1:6).

Vaatamata sellele, kui halvaks olukord siin läheb (ja tõesti, see võib minna halvaks), pööra pilk tõotusele, mis on meile antud Jeesuses. Tema valmistab meile „aseme“, koha, kus on igaveseks kõrvaldatud meie valu, rahutus ja kannatus. Selline lootus on meile antud Kristuses Jeesuses ja seda pakutakse meile kõigile, hoolimata sellest, kes me oleme, milline on meie taust ja kui tülgastav on meie elu olnud või on praegu.

Meie jaoks on põhiline tulla igal juhul Jumala juurde – oma nõrkuses, oma valus, oma kokkuvarisemises ja oma üldises pattulangenud seisundis. Teame, et Tema võtab meid kõigele vaatamata omaks. Just selline ongi arm ja just seepärast tuleb meil uskuda, et meile on armu antud, kui me seda usus otsime.

`Loe Jr 3:22. Mida palub Jumal meil teha ja mida Tema seejärel meile omakorda teeb?`

`Mõtle Jeesuse sõnadele: „Ja kui ma olen läinud ja teile aseme valmistanud, tulen ma jälle tagasi ja võtan teid kaasa enese juurde, et teiegi oleksite seal, kus olen mina“ (Jh 14:3). Kuidas peaks see meile rääkima tõsiasjast, kui põhiline ja tähtis on tõotus Jeesuse teisest tulekust? Miks on tõotus Jeesuse teisest tulekust niivõrd kallihinnaline, eriti meile kui adventistidele (meie arusaamise juures surmast)?`