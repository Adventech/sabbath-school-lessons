---
title: 'Egoism'
date: 12/07/2021
---

Nagu haavapuu ja tema laialdase maa-aluse süsteemi puhul, nii on egoism osa tohutust pinna-alusest süsteemist, mille nimeks on „patt“ ja mis takistab meil leidmast tõelist rahu Jeesuses. Meie elus ilmneva patu kõikidest väljendus­vormidest näib egoism avalduvat kõige kergemini, kas pole? Enamiku jaoks meist on egoism sama loomulik nagu hingamine.

`Loe Lk 12:13–21. Kirjelda Jeesuse tähendamissõnas esile toodud probleemi. Kas tulevikuplaanide tegemine on isekas ja väljendab hoolimatust Jumala riigi vastu? Kui mitte, või vähemasti tingimata mitte, siis mille eest Jeesus meid hoiatab?`

Kõnealune tähendamissõna on kirjas ainult Luuka evangeeliumis ning see on vastuseks kuulajaskonnast tulnud küsimusele. Esitatakse pärandit puudutav küsimus ja Jeesus vastab, lükates tagasi vendade vahekohtuniku rolli. Ta otsustab sõrme asetada hoopis suuremale, nähtamatule probleemile, nimelt isekusele. Ta kaevab sügavamalt, näitamaks meie üksiktegude pinna all olevat juurtemassi.

`Mõtle egoismi väljendustele oma elus. Kuidas mõjutab egoism su suhet Jumalaga, abikaasaga, pereliikmetega, meie koguduseperega, naabritega ja töökaaslastega? Millise võtme leiame Fl 2:5–8?`

Nimetu rikas mees Jeesuse tähendamissõnas keskendus üksnes oma vajadustele ja taotlustele ning unustas seetõttu arvesse võtta nähtamatu taevase reaalsuse. Suurem, parem ja rohkem – sellised põhimõtted ei ole Jumala riigi omad. Paulus suunab meie pilgu põgusalt sellele, mis ajendas Jeesust, kui Ta otsustas saada meie Asemikuks.

Fl 2:5–8 kirjeldab omakasupüüdmatuse, alandlikkuse ja armastuse arengukava. Kui armastus Jumala ja kaasinimeste vastu ei juhi meie valikuid ja prioriteete, jätkame endale rohkemate aitade ehitamist siin ning kogume vähem varandust taevasse (Mt 6:20).

`Miks on nii kerge hakata igatsema rikkust ja materiaalset vara? Me kõik vajame küll teatud määral raha, et ära elada, kuid miks näib, et olenemata sellest, kui palju meil on, tahame alati rohkem?`