---
title: 'Ambitsioon'
date: 13/07/2021
---

Jeesuse maapealse tööperioodi viimase, ristilöömisele eelneva nädala tundma õppimine julgustab ja innustab alati. Ühtlasi annab see läbilõike tõdemusest, et rahutus ja ambitsioonid juhivad inimesi toimima ja rääkima järelemõtlematult.

`Loe Lk 22:14–30 ja mõtle Jeesuse tunnetele, kui Ta kuuleb oma jüngreid vaidlemas pühalikul söömaajal selle üle, keda neist suuremaks pidada (Lk 22:24). Miks olid jüngrid selle hetke sündmusest kõrvale kaldunud ja keskendusid inimlikule suurusele?`

Arutame harva teistega seda, kes on suurem meie koguduses, meie perekonnas või töökohal. Võime sellest palju mõelda, kuid kes sellest tegelikult ikka avalikult räägib?

Selline küsimus polnud Jeesuse järelkäijate hulgas esile kerkinud esimest korda. Mt 18:1 täheldab, et jüngrid tulid niisuguse küsimusega Jeesuse juurde ja sõnastasid selle siis kaudsemalt: „Kes on küll suurim taevariigis?“ Jeesuse vastus sisaldas mõistukõnet. Ta kutsus lapsukese ja tõi lapse salga keskele. Silmad läksid pärani, kulmud kerkisid. Jeesuse tegu nõudis selgitust ning Õpetaja andis selle Mt 18:3: „Tõesti, ma ütlen teile, kui te ei pöördu ega saa kui lapsed, ei pääse te taevariiki!“

Pöördumine on Jeesuses tõelise rahu leidmise alus. Tunnistame, et vajame väljastpoolt abi. Taipame järsku, et me ei saa sõltuda endast, vaid peame Jeesusele toetuma. Kogeme oma väärtushinnangute ja taotluste muutumist. Jeesus ütleb oma jüngritele: _Usaldage mind ja toetuge minule, nagu see laps. Tõeline suurus loobub oma õigustest ja võtab omaks Jumala riigi väärtused._

Kahjuks näib, et jüngrid ei olnud seda õppetundi veel selgeks saanud ajaks, mil Jeesus nendega viimast õhtusöömaaega sõi. Nende nääklemine ja sisevõitlus rikkus täiusliku osaduse hetke, mis enam iial ei kordunud.

Ja seda kõike pärast aastaid Jeesusega koos olemist, koos Jeesusega misjonitöö tegemist ning Tema jalge ees kuulamist ja õppimist? Vägagi kurb näide sellest, kui rikutuks jääb inimsüda! Hea külje pealt võime aga mõelda Issanda armu igikestvusele – vaatamata haletsusväärsele vaidlusele Tema järelkäijate hulgas ei löönud Jeesus neile käega.

`Miks peaks pilgu hoidmine ristil rippuval Jeesusel olema tugevaks ravimiks eneseülistamissoovi vastu, mis kõiki meid, langenud inimesi, luurab?`