---
title: 'Jeesus on tulnud lahutama'
date: 11/07/2021
---

Väga väheseid inimesi rõõmustab tüli. Me ihkame kooskõla ja rahu. Me peame oma kogudustes või asutustes koolitusi lepitamisest ja konfliktide lahendamisest.

`Loe Mt 10:34–39. Mida peab Jeesus silmas, kui ütleb, et Ta pole tulnud tooma rahu, vaid mõõka? Mida tähendab see tõsiasja valgel, et Jeesus on Rahuvürst (Js 9:6)?`

Jeesuse väide Mt 10:34–39 on vapustavalt ebaloomulik. Päästja, kes tuli abitu sülelapsena, selle asemel et tulla parimatest ihukaitsjatest ümbritsetud võimsa kuningana, ja kes kutsus üles armastama nii naabreid kui ka vaenlasi, ütleb nüüd oma järelkäijatele, et Ta on tulnud lahutama ja võitlust tooma. Küllap imestasid Tema jüngrid ja Ta kuulajad nii, nagu meiegi: _Misasja?_

Mt 10:35–39 räägib tegelikult truudusest ja ustavusest. Tsiteerides Mi 7:6, esitab Jeesus oma kuulajaskonnale üleskutse teha valikuid igavikku silmas pidades. Poeg peab armastama ja austama oma vanemaid. Selline oli Moosesele mäel antud seaduse ametlik nõue. See oli osa Jumala nõutud käitumisviisist; ja ometi, juhul kui see armastus võimutseks kuulaja pühendumise üle Jeesusele, tuleks langetada raske otsus. Isa ja ema peavad oma lapsi armastama ja neist hoolima. Ometi, juhul kui selline armastus ületaks lapsevanemate pühendumise Jeesusele, tuleks langetada karm otsus. Jeesus tuletab meile selles lõigus meelde, et esimesed asjad peavad olema esimesed.

Jeesus väljendab seda valikut kolme lause kaudu, millest igaühes esineb sõna _väärt_. Väärilisus ei põhine kõrgetel moraalinormidel ega isegi mitte patu võitmisel. Väärilisuse aluseks on inimese suhe Jeesusega. Oleme väärt siis, kui valime Tema enne kõike muud, sealhulgas enne ema, isa või lapsi. Valime risti kannatused ja järgneme Jeesusele.

„Minu ülim soov on näha, et meie noorsugu täidaks sellise puhta andumuse meelsus, mis paneks nad võtma risti ja järgnema Jeesusele. Minge edasi, Kristuse noored jüngrid, põhimõtete kontrolli alla, puhtuse ja õiguse rüüga katmisesse. Teie Päästja juhib teid ametitesse, mis kõige paremini sobivad teie talentidele ja kus saate olla kasulikemad.“ – Ellen G. White, „Tunnistused kogudusele“, 5. kd, lk 87.

`Mõnikord oleme sunnitud kandma risti vastu enda valikuid ja mõnikord kanname risti vabatahtlikult. Mis on mõlemal juhul põhiline, et risti ustavalt kanda?`