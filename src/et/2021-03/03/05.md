---
title: 'Silmakirjalikkus'
date: 14/07/2021
---

Silmakirjalik on see, kes näitleb, kes tahab näida kellenagi, kes ta pole. Seda sõna kasutatakse Mt 23. peatükis seitse korda arutluses, kus Jeesus häbistab avalikult kirjatundjaid ja varisere, Juuda usujuhtide tuumikut (Mt 23:13, 14, 15, 23, 25, 27, 29). Evangeeliumid näitavad meile, et Jeesus pakub armu ja andestust abielurikkujatele, maksukogujatele, lõbunaistele ja ka mõrvaritele, kuid Tal on vähe kaastunnet silmakirjalike jaoks (vaata lisaviiteid Mt 6:2, 5, 26; Mt 7:5; Mt 15:7–9; Mt 22:18).

`Loe Mt 23:1–13 ja nimeta neli silmakirjalikke iseloomustavat joont, mida Jeesus loetleb.`

Jeesus seostab kirjatundjate ja variseridega neli iseloomulikku tunnust. Esimese sajandi pKr judaismis esindasid variserid konservatiivset religioosset õigust. Neid huvitas kirjutatud ja suuline seadus ning nad rõhutasid rituaalset puhtust. Skaala teises otsas olid saduserid, enamasti rühmitus rikkaid juhte, keda peeti sageli eliitpreestrite klassiks. Nad olid üpris helleniseerunud (st nad rääkisid kreeka keelt ning tundsid end koduselt kreeka filosoofias) ega uskunud kohtupäeva või ülestõusmist pärast surma. Meie nimetaksime neid liberaalideks. Mõlema grupi süüks oli silmakirjalikkus.

Jeesuse sõnade kohaselt oleme silmakirjalikud siis, kui me ei tee nii, nagu ütleme, kui muudame usu kaasinimeste jaoks raskemaks sellest mõõdupuust, mida enda kohta rakendame, kui tahame, et kaasinimesed kiidaksid meie usulist tulisust, ning kui nõuame endale austust ja tunnustust, mis kuulub üksnes meie taevasele Isale.

Vaatamata sellele, kui vahedad ja tabavad olid Jeesuse sõnad, oli Ta nende vastu, keda silmakirjalikuks nimetas, sellegipoolest armastusrikas ja hoolitsev; juba silmakirjatsejate endi pärast.

„Jumalik kaastunne peegeldus Jumala Poja näolt siis, kui Ta silmitses pikalt templit ja oma kuulajaid. Sügavast südamevalust katkeva häälega hüüatas Jeesus: „Jeruusalemm, Jeruusalemm, kes tapad prohveteid ja viskad kividega surnuks need, kes sinu juurde on läkitatud! Kui mitu korda ma olen tahtnud su lapsi koguda, otsekui kana kogub oma pojakesi tiibade alla, ja teie ei ole tahtnud!“ – Ellen G. White, „Ajastute igatsus“, lk 620.

`Miks ei pea olema usujuht, et jääda süüdi sellises silmakirjalikkuses, mida Jeesus siin nii põhjalikult hukka mõistab? Kui selline silmakirjalikkus on meis olemas, siis kuidas õpime seda nägema ja kuidas sellest vabaneme?`