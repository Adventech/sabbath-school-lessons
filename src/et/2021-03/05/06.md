---
title: '„Minu koorem on kerge“'
date: 29/08/2021
---

Jeesuse viimased sõnad Mt 11:30 on kujundid koormakandmise kohta: „Sest minu ike on hea ja minu koorem on kerge!“

`Moosesel oli hea meel näha oma äia Jitrot pärast seda, kui Iisrael oli Egiptusest lahkunud ja mere ületanud. Loe 2Ms 18:13–22. Mida tähendab selles loos teise inimese koorma kandmine?`

2Ms 18:13 räägib meile, et inimesed tulid Moosese juurde hommikust õhtuni nõu küsima. Kui Moosese äi seda nägi, palus ta oma väimehel tõsimeeli organiseerida asjad nii, et tema saaks keskenduda raskematele juhtumitele ja usaldada teised hoolt kandma argisemate küsimuste eest. Pühakiri ütleb meile, et Mooses kuulas Jitro häält ja viis need elulised muudatused täide.

Kui Jeesus ütles meile, et Tema koorem on kerge, tahtis Ta meile meelde tuletada, et me saame toetuda Temale, ülimale Koormakandjale. Moosese sarnaselt tuleb meil õppida, et vajame oma koormate jagamiseks kaasinimesi. 1Kr 12:12–26 esitatud Pauluse kujund Kristuse ihust on heaks näiteks sellest, milline näeb välja jagatud koormakandmine. Vajame toimivat ihu, et suuta mingitki koormat kanda. Millegi kandmiseks vajame jalgu, käsi, õlgu, lihaseid ja kõõluseid.

`Loe Gl 6:2. Kuidas aitab üksteise koormate kandmine meil täita Kristuse seadust?`

Teatud abi pakub selle lõigu otsene kontekst. Gl 6:1 märgib Paulus, et kui vend või õde langeb kiusatusse, tuleb meil seda inimest parandada tasase vaimuga (tuleta meelde Jeesuse väidet Mt 11:29, et Tema on tasane). Koormakandmine tähendab õigelt teelt lahkunud inimese parandamist selleks, et aidata tal näha jumalikku armu. Kuid samuti tähendab see üksteise aitamist siis, kui meie või nemad on raskustes. „Koorma“ kohta kasutatud sõnaga saab kreeka keeles viidata ka rängale raskusele või kivile. See on meeldetuletus, et me kõik kanname koormaid ja me kõik vajame teisi, kes aitavad meil koormat kanda. Koorma jagamine on kogudusele Jumalast antud ülesanne, mis nõuab tasadust ja kaastunnet.

`Mõtle viimasele korrale, kui keegi aitas sul kanda koormat, millega sa maadlesid. Miks oli see sinu jaoks nii oluline? Kelle koormat aitad sina nüüd kanda?`