---
title: 'Misjonilugu'
date: 30/07/2021
---

#### Palvetada lakkamata

_Loo on kirja pannud Andrew McChesney._

Ning Cingi kaks tütart tahtsid minna seitsmenda päeva adventistide kooli, kui nad põgenikena Myanmarist Ameerika Ühendriikidesse jõudsid.

Kaheksa-aastane Lun võttis selle palveteemaks ning palvetas selle pärast igal hommikul ja õhtul perekonnapalvuse ajal. „Palun, Jumal, aita meid,“ palvetas ta. „Me tahame minna adventistide kooli. Kui Sina tahad, saad Sa meid aidata.“ Nuam oli nelja-aastane ega olnud veel kooliküps, kuid see ei heidutanud teda. „Palun, Jumal, aita meid,“ palvetas ta.

Üksikema Ning soovis, et neil oleks uues kodulinnas Georgia osariigis muud valikut peale riigikooli. Kuid tal polnud raha, et saata Lun adventistide kooli. Tal oli muidki probleeme. Ta ei osanud inglise keelt. Ta ei osanud autot juhtida. Tal polnud tööd. Siis algasid peavalud. Valu levis tema vasakusse käsivarde ja külge. Ta kaotas vasemast silmast nägemise.

Ning nuttis. Kuidas üldse oma tütarde eest hoolt kanda, vähe sellest, et nad adventkooli saata? Nuttes luges ta Piiblit ja palvetas. „Jumal, palun vasta mu palvele,“ ütles ta. „Tee mulle ime.“

Aeglaselt valu kadus ja nägemine taastus. Üks ladu pakkus Ningile tööd ja adventpastor viis ta autoga töövestlusele. Kui ta tööl käima hakkas, võtsid kaastöölised ta maja eest auto peale ja tõid hiljem koju tagasi. Siis õppis ta autot juhtima. Tema palk oli aga väike. Esimene kooliaasta lõppes ja Nuam oli küllalt vana, et hakata samuti sügisel koolis käima. Mõlemad tütred palvetasid jätkuvalt. Kui uus kooliaasta algas, läksid mõlemad tüdrukud riigikooli. Nad jätkasid palvetamist.

„Jumal, palun aita meid,“ palvetas Lun. „Palun saada lahke rikas inimene, kes meie kooliraha maksaks. Me tahame koolis Piiblit õppida. Tahame Sind tunda.“

Kooliaastast oli kulunud kolm nädalat, kui helistas üks adventistist sõber. Kolmeteistkümnenda hingamispäeva annetuse fond aitab katta tüdrukute õppemaksu adventkoolis. „Tüdrukud saavad järgmisest nädalast kooli minna,“ ütles sõber.

Luni rõõm oli ülevoolav. „Tänan Sind, Jumal!“ hüüdis ta. „Sina suudad kõike teha. Sa kuulsid meie palveid. Me armastame Sind, Jumal. Me kiidame Sind.“

Nuam hakkas nutma. „Kas tõesti?“ küsis ta. „Kas Jumal vastas päriselt meie palvetele?“

Õed ärkasid oma esimesel koolipäeval varakult, kell pool kuus. Nad seisid õhinal akna juures ja ootasid koolibussi saabumist.

„Jumal on olnud minu ja mu pere jaoks tohutult hea,“ ütles Ning. „Ta hoolib meist ja armastab meid väga.“

_Täname teid 2011. aastal antud kolmeteistkümnenda hingamispäeva annetuse eest, mis aitas Ningi tütardel adventkoolis käia. Käesoleva veerandaasta annetus aitab taas lapspõgenikel omandada adventharidust Põhja-Ameerika Divisjonis. Täname, et teil on kavas heldelt annetada._