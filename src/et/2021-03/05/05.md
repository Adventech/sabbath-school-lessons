---
title: '„Sest minu ike on hea“'
date: 28/07/2021
---

Märkasime juba, et see, kuidas Matteus kasutab siin lõigus sõna „ike“, vastab selle kasutamisele judaismis ning muudes Uue Testamendi kirjakohtades, mis on seotud seadusest valesti aru saamisega.

`Kreekakeelset sõna, mis on Mt 11:30 tõlgitud kui „hea“, võib tõlkida ka kui „kerge, meeldiv, kasulik ja heatahtlik“. Palju inimesi meie ümber peab Jumala seadust karmikäeliseks, raskesti täidetavaks ja nii mõnigi kord ebaoluliseks. Kuidas aidata neil näha seaduse ilu ja innustada neid armastama Seaduseandjat?`

Lapsevanematele jääb alati meelde hetk, mil nende laps astus esimese sammu. Esimesele ebakindlale sammule järgneb arglik teine samm, siis kolmas – ja seejärel laps väga tõenäoliselt komistab ning kukub. Võib olla natuke pisaraid ja tulla sinikas, kuid kui laps on tundnud liikumisvabadust, tõuseb ta üles ja proovib uuesti. Astumine, kukkumine, püstitõusmine, astumine, kukkumine, püstitõusmine. Nii juhtub palju kordi, enne kui laps kindlalt käima hakkab. Ja ometi kuulutab keset vääratusi ja kukkumisi uhkust tundev näoke võidukalt: _Issi, emme, ma oskan käia__!_

Jeesusega koos käimine ei pruugi alati kerge olla, kuid seda on alati hea ja õige teha. Võime vääratada; võime ka kukkuda; kuid ajame end püsti ja jätkame Tema kõrval käimist.

`Gl 5:1 kirjutab Paulus: „Vabaduseks on Kristus meid vabastanud. Püsige siis selles ja ärge laske endid jälle panna orjaikkesse!“ Mida see tähendab? Kuidas on Kristus meid vabastanud? Mis on vahet ikke vahel, mida Tema palub meil kanda, ja „orjaikke“ vahel, mille eest Paulus meid hoiatab?`

Võime olla kindlad, et mida iganes Paulus „orjaikke“ alla täpselt silmas peab, ei räägi ta Jumala seadusele, kümnele käsule kuulekas olemisest. Sootuks mitte, sest sõnakuulmise ja usu kaudu tuleb arusaamine, et meie pääste on kindel – see ei põhine aga seadusel, vaid Kristuse õigusel, mis meid katab, et saaksime tõelise rahu ja vabaduse.

`Miks on Jumala seadustele kuuletuv elu palju rahulikum kui seaduste suhtes sõnakuulmatu elu?`