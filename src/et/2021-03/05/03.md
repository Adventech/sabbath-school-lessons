---
title: '„Võtke enda peale minu ike“'
date: 26/07/2021
---

`Loe Mt 11:29, 30. Miks käsib Jeesus kohe pärast seda, kui Ta on kutsunud meid oma koormad Talle andma ja tõelist rahu leidma, võtta enda peale Tema ikke?`

Pärast esimest tungivat nõuet „tulge“ (Mt 11:28) järgneb Mt 11:29 veel kaks käsku. „Võtke“ ja „õppige“ tõmbavad kuulajate (ja lugejate) tähelepanu Jeesusele. Meil tuleb võtta Tema ike ja õppida Temalt.

Väga lähedane suhe Jumal Isa ja Jumal Poja vahel (millele vihjas juba Mt 11:25–27) selgitab vägagi hästi, mida tähendab neis salmides toodud võrdlus. Isa ja Poeg mõlemad töötavad ühiselt, et inimkond päästa. Ike on nii allumise sümbol (vaata Jr 27. ptk) kui ka kujund, mis räägib ühisest eesmärgist. Me alistume Tema ikkele ja võtame omaks ülesande, mille Tema meile annab – olla õnnistuseks meie ümber olevaile inimestele. Meie ei kanna Tema iket, vaid oleme lihtsalt Tema külge ikestatud, sest Tema ike „on hea“ ja Tema koorem on „kerge“ (Mt 11:30).

Teine tungiv nõue „õppige minult“ kordab sama põhimõtet. Kreeka keeles on tegusõna „õppima“ seotud sõnaga „jünger“. Kui me Jeesuselt õpime, siis oleme tõesti Tema jüngrid. Jüngerlust iseloomustavad kuulekus ja pühendumine.

`Mis vahe on „koormatud olemisel“ (Mt 11:28) ja Tema ikke enda peale võtmisel (Mt 11:29)?`

Ike oli judaismis tavaline kõnekujund seaduse kohta. Ap 15:10 kasutab seda ümberlõikamiskorraldusest rääkides. Gl 5:1 vastandab Jeesuse pakutavat vabadust ja orjaiket, millega antakse mõista, et on neid, kes peavad seadust päästevahendiks. Jeesusega ühes ikkes olemine rõhutab sõnakuulmist ning pühendunult Tema jälgedes käimist ja Tema missioonis osalemist. Meil ei ole küll lootustki lisada midagi päästele, mille Jeesus meile ristil tõi, kuid saame olla Tema saadikud ja jagada häid sõnumeid enda ümber olevate inimestega. See, kuidas Jeesus seadust tõlgendab, nagu mäejutlus seda väljendab (Mt 5.–7. ptk), on veel põhjapanevam kui variseride tõlgendus. See nõuab südameoperatsiooni ja muudab meie ajendid teiseks – ning Tema ike on hea ja Tema koorem on kerge (Mt 11:30).

`Milline imeline tõotus! Puhkus su hingele. Kuidas oled sellest puhkusest osa saanud? Mis tunne see oli? Kuidas seda puhkust tunda, kui keskendume Jeesusele ja sellele, mida Tema meile pakub?`