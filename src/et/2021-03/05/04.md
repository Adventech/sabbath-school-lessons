---
title: '„Mina olen tasane ja südamelt alandlik“'
date: 27/07/2021
---

Tasasus on tänapäeval alahinnatud omadus. Alandlikkuse üle heidetakse nalja. Sotsiaalmeedia on õpetanud meid pöörama tähelepanu lõugavale, lärmakale, kummastavale, põnevale ja toretsevale. Maailma mõõdupuu on tõepoolest nii paljus vastupidine sellele, mida Jumal tähtsaks peab ja hindab.

„Tõe mõistmine ei sõltu niivõrd mõistuse jõust, kuivõrd eesmärgi puhtusest ja tõsimeelse, alistuva usu lihtsusest. Jumala inglid tulevad nende juurde, kes alandliku südamega otsivad Jumala juhtimist. Neile antakse Püha Vaim, kes avab neile tõe rikkalikud aarded.“ – Ellen G. White, „Kristuse tähendamissõnad“, lk 59.

`Loe Mt 5:5; 1Pt 3:4 ja Js 57:15. Kuidas mõtestada nende salmide põhjal lahti tasadust ja tagasihoidlikkust?`

Paulus suunab meie pilgu 2Kr 10:1 „Kristuse tasadusele ja leebusele“. Tasadus ja tagasihoidlikkus ei iseloomusta tossikest; inimest, kes ei suuda enda eest seista. Jeesuski ei otsinud vastuseisu ja vältis seda sageli, sest Tema töö polnud veel tehtud (Jh 4:1–3). Kui aga vastasseis tuli, siis vastas Ta julgelt. Samas rääkis Ta lahkelt. Näiteks Tema kaeblemine Jeruusalemma pärast vahetult enne risti ei olnud needuste väljahüüdmine, vaid pisarsilmil lausutud sõnad hävitavast tulevikust (Lk 19:41–44).

Uues Testamendis näidatakse Jeesust sageli kui teist Moosest. Ta räägib mäelt, kui Ta kuulutab oma riigi põhimõtteid (Mt 5:1). Ta jagab suurele rahvahulgale imeliselt toitu (Mt 14:13–21). 4Ms 12:3 nimetab Moosest „alandlikuks“, mis kajab vastu Mt 11:29 sõnades. 5000 mehe söötmist pealt näinud inimesed hüüatasid imestunult: „Tema on tõesti see prohvet, kes peab tulema maailma“ (Jh 6:14), mis viitab 5Ms 18:15 ja Moosese osale prohvetina.

On selge, et Jeesuse alandlikkus ja tasadus ületasid Moosese oma. Tema on siiski meie jumalik Päästja. Kui Mooses pakkus ennast, et päästa oma rahvas (2Ms 32:32), ei oleks tema surm mitte midagi saavutanud, sest Mooseski oli patune ja vajas Päästjat, pattude kandjat, kes tema pattude eest tasub. Kuigi saame Mooseselt ja tema elust õppida, ei ole tema meile päästeks.

Vajame Päästjat, kes ei seisa meie asemel mitte lihtsalt Vahendajana, vaid Asemikuna. Eestkostmine on tähtis, kuid üksnes ristil rippuv Jumal, meie pattude Kandja, on see, kes tasus eneses karistuse meie patu eest ja päästab meid meie patu seaduslikest tagajärgedest, mida me muidu õigusega kandma peaksime. See on põhjus, miks Jeesuse eeskuju, kuitahes suur see ka on, oleks ilma ristita ja ülestõusmiseta asjatu.