---
title: '„Mina annan teile hingamise“'
date: 25/07/2021
---

`Loe Mt 11:20–28, kus Jeesus ütleb: „Tulge minu juurde kõik, kes olete vaevatud ja koormatud, ja mina annan teile hingamise.“ Mis kontekstis seda öeldakse? Kuidas Jeesus selle hingamise annab?`

Nagu meie kõigi puhul, nii olid ka Jeesuse sõnad seotud ümbritseva keskkonnaga. Selleks, et Temast aru saada, on meil vaja hoomata tingimusi, milles vastav mõte välja öeldi, eriti juhul, kui tahame vältida Jeesusest valesti aru saamist.

Mt 11. peatükk tähistab Matteuse evangeeliumi pöördepunkti. Häbistavad noomitused tähtsatele Galilea linnadele on selles evangeeliumis senini kuuldavasti kõige karmimad sõnad. Jeesus ei jaga heakskiitu; Ta näitab kätte valupunktid; Ta seltsib „valede“ inimestega (Mt 9:9–13); Tema väide, et Ta suudab patud andeks anda, on usujuhtide silmis skandaalne (Mt 9:1–8).

Tõepoolest, Jeesus ütleb inimestele nii mõnegi jõuliselt hukkamõistva sõna, võrdleb neid arvustavalt isegi Soodomaga, mida toona (nagu tänagi) peeti lepitamatu kurjuse asupaigaks. „Ometi ma ütlen teile: Soodomamaal on kohtupäeval hõlpsam põli kui sinul“ (Mt 11:24).

Pinge tõuseb – ja kõige selle keskel vahetab Jeesus käiku ning pakub tõelist rahu, hingamist. Ta teeb niimoodi seepärast, et „kõik on mu Isa andnud mulle, ja keegi muu ei tunne Isa kui vaid Poeg“ (Mt 11:27). Jeesuse suutlikkus hingamist anda põhineb Tema jumalikkusel ja tema üksolemisel Isaga.

Enne, kui me oma koormad seljast panna saame, on meil vaja aru saada, et me ei suuda neid ise kanda. Tegelikult ei tule enamik meist Jeesuse juurde senimaani, kuni me pole oma tõelist olukorda tunnistanud. Jeesuse kutse on vajaduspõhine.

Tema väljaütlemine Mt 11:28 algab originaalis, kreeka keeles, käskiva kõneviisiga. „Tulge“ ei ole vabalt valitav; „tulge“ on rahu ja hingamise leidmise eeltingimus. „Tulge“ tähendab, et meil on vaja end juhtimisele allutada. Ajastul, mil suudame mugavalt paljut oma elus nutitelefonide kaudu ohjata, ei ole Jeesuse juurde tulemine loomulik suund. Tegelikult on enda allutamine enamiku inimeste jaoks kristliku elu raskeim osa.

Armastame rääkida, ja õigusega, kõigest, mida Jumal meile Kristuses teeb, kuidas me ennast ise päästa ei saa ja muud sarnast. Kõik see on õige. Kuid lõpuks tuleb meil ikka langetada teadlik valik „tulla“ Jeesuse juurde, mis tähendab Temale allumist. Just siinkohal astub esile vaba tahe ja saab kristlikus elus keskse koha.

`Milliseid koormaid sa kannad? Kuidas õppida andma need Jeesuse kätte ja kogeda Tema pakutud rahu, mis Talle nii palju maksma läks?`