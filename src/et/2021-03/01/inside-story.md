---
title: 'Misjonilugu'
date: 02/07/2021
---

#### Plätud ja tülid

_Loo on kirja pannud Andrew McChesney._

Kõik näis kuueaastasele Danayle nii võõras, kui ta jõudis oma isa, ema ja kuue vanema õe-vennaga Ameerika Ühendriikidesse. Nende uues kodulinnas olid tänavad autosid täis. Danay ei olnud näinud kuigi palju autosid Tai põgenikelaagris, kus nende perekond oli elanud pärast kodumaal Myanmaris toimunud vägivalla eest põgenemist. Enne seda oli perekond elanud bambusmajas, kus polnud ventilatsiooni ega veekraani ning Danay oli pesnud end jões. Nüüd oli kõik majas sees. Danay tänas Jumalat uue kodu eest.

Danay saabus kooli plätudes ja õpetaja saatis ta kohe koju tagasi. Koolitöötaja, kes ta autoga koju viis, rääkis emale, kust leida kingapood. Kuid ei ema ega isa osanud autoga sõita või inglise keelt rääkida, seepärast viis üks sugulane poisi poodi, et osta talle elu esimesed kingad. Danay läks järgmisel päeval taas kooli, aga see oli raske aasta. Osa lapsi käitus põgenikega ebasõbralikult ja ühel tema vennal tuli kakeldagi.

Siis tutvus perekonnaga üks seitsmenda päeva adventist ja aitas Danayl minna teise klassi kogudusekoolis. Kolmeteistkümnenda hingamispäeva annetustest kogutud õppemaksufond aitas õppemaksu tasuda. Danay oli õnnelik, et sai olla kogudusekoolis, kus olid lahked ja sõbralikud klassikaaslased. Ta oli kodus oma kristlastest vanematelt Jumalast kuulnud, aga nüüd luges ta koolis ise Piiblit. Ta tahtis rohkem teada saada ja sedamööda, kuidas ta kasvas, võttis ta osa paljudest piibliuurimisgruppidest.

Danay usk pandi proovile, kui ta oli 12aastane. Ühel päeval kukkus ta isa õues töötades kokku. Mitte keegi ei teadnud, kuidas kiirabisse helistada, niisiis tõstsid pereliikmed isa autosse ja kiirustasid haiglasse. Danay oli muserdatud. Sel ööl viskles ja pöörles ta asemel. Ta palvetas nii, nagu ei iial varem. „Jumal, palun aita mu isal paraneda,“ ütles ta. „Kui ta paraneb, siis tulen ristimisele ja pühendan ennast Sulle.“

Kolm päeva hiljem nägi Danay haiglas isa. Varem tugev mees oli kahvatu ja nõrk. Arst ütles, et tal oli olnud rabandus. Danay jätkas palvetamist. Nädalad möödusid ja isa paranes tasapisi. Kui ta koju tagasi tuli, täitis Danay Jumalale antud tõotuse. Ta ristiti. Tema isa suri viis aastat hiljem vähki, aga 17aastane Danay on rõõmus, et ta andis oma südame Jeesusele. „Pärast ristimist hakkasin rohkem Piiblit lugema, rohkem palvetama ja rohkem Jumalaga rääkima,“ ütles ta. „Mida rohkem ma seda kõike tegin, seda õnnelikumana end tundsin. Jumal jälgib mind alati ja Ta käib alati minuga. Olen alati tänulik.“

_2012. aasta kolmeteistkümnenda hingamispäeva annetused aitasid sellistel lapspõgenikel nagu Danay õppida Põhja-Ameerika Divisjoni adventkoolides. Osa käesoleva veerandaasta annetusest aitab uutel lapspõgenikel omandada adventharidust Põhja-Ameerikas. Täname, et kavatsete heldelt annetada._