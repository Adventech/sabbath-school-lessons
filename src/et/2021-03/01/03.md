---
title: 'Tühikäigul töötamine'
date: 28/06/2021
---

Unevõlg ja füüsilisest ülepingest tulenev kurnatus on tõelised probleemid. Murettekitavam on aga see, kui tunneme, et oleme „emotsionaalsel tühikäigul“. Ja loomulikult, kui emotsionaalsetele katsumustele lisandub unevõlg, võime valusalt heituda.

Jeremija kirjutaja Baaruk tundis tõenäoliselt korduvalt midagi sellist, kui ta nägi Jeruusalemma viimaseid rahutuid aastaid, vahetult enne kaost, kannatusi ja rüüstamist, mida linna hävitamine babüloonlaste käe läbi pidi kaasa tooma.

`Loe Jr 45:1–5. Pane kirja Baaruki emotsionaalse tervise lühidiagnoos.`

Kas kujutad ette, mis tunne on, kui Jumal saadab sulle isiklikult sõnumi? Baaruk sai sõnumi otse Jumala troonisaalist (Jr 45:2). Meile öeldakse, et see juhtus „Juuda kuninga Joojakimi neljandal aastal“, umbes 605. või 604. aastal eKr. Jr 45:3 võtab hästi kokku tunded, mis valdavad tühikäigul töötavat inimest.

Kõigest, mida Pühakirja kaudu selle perioodi kohta teame, on selge, et Baaruki kaebused ei olnud pealiskaudsed hädaldamised. Tal oli küllalt põhjust tunda end heitununa ja emotsionaalselt kurnatuna. Palju halba oli juhtunud ja veel rohkem oli ees.

`Kuidas vastab Jumal Baaruki valule ja vaevale? Loe Jr 45:4, 5.`

Jumala vastusest Baaruki tõelisele valule kumab läbi tõsiasi, et Jumala ahastus ja valu oli Baaruki omast palju kordi suurem. Tema oli Jeruusalemma rajanud; Temal tuli see maha kiskuda; Tema oli istutanud Iisraeli nagu viinamäe (Js 5:1–7); Temal tuli see välja kitkuda ja pagulusse viia. Issand ei soovinud oma rahvale midagi sellist, kuid seda tuli teha nende vastuhaku pärast Temale.

Aga Baaruki jaoks paistis tunneli lõpus valgus. Jumal lubas hoida Baaruki elu ka hävingu, pagenduse ja kahju keskel.

`Loe veel kord Jumala läkitust Baarukile. Millise põhisõnumi siit enda jaoks saame? Tähendab, mida ütleb see tõsiasja kohta, et Jumal on olukorrast hoolimata koos meiega?`