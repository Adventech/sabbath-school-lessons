---
title: 'Mida tähistab hingamine Vanas Testamendis'
date: 29/06/2021
---

Kindlasti vajame kõik rahu ja puhkust ning seepärast ongi see üks läbivaid teemasid Piiblis. Olgugi et Jumal lõi meid tegutsema, peab tegutsemise katkestama puhkamine.

Heebreakeelses Vanas Testamendis on näiteks mitu sõna, mis tähistavad puhkamist. Kirjeldades Jumala hingamist/puhkamist vastloodud seitsmendal päeval (1Ms 2:2, 3), kasutatakse tegusõna _shabbat_, „lakkas tööd tegemast, tõmbas hinge, võttis puhkuse“; sellest verbivormist tuleb nimisõna „sabat“. Sama tegusõna kasutatakse 5Ms 5:5 kausatiivina (põhjustava tähendusega tegu­sõnana), kus seda tõlgitakse kui „tahate nad töökohustusest _vabastada_“ („saata neid hingama nende raskest tööst“ – 1926. a tõlge). Vihane vaarao süüdistab Moosest inimeste töökohustusest „vabastamises“.

Neljandas käsus viidatakse Jumala hingamisele seitsmendal päeval heebrea keeles tegusõnavormiga _nuakh_ (2Ms 20:11, 5Ms 5:14). Sama tegusõna tõlgitakse Ii 3:13 „puhkuseks“ ja 4Ms 10:36 piltlikult „maha panemiseks“, kuna jutt on seaduselaekast. 2Kn 2:15 ütleb, et „Eelija vaim _hingab_ Eliisa peal“.

Veel üks tähtis tegusõnavorm on _shaqat_, „ole rahus, lase leeveneda, ole vaikselt“. Seda kasutatakse Js 11:23, kus kirjeldatakse, et maa puhkas sõjast pärast Joosua vallutusi. Selle sõnaga osutatakse Joosua ja Kohtumõistjate raamatuis mitut puhku „rahule“.

Rahule viitamiseks kasutatakse veel ka tegusõna ragaˋ. Viienda Moosese raamatus hoiatab Jumal Iisraeli sõnakuulmatuse eest ja ütleb neile, et pagenduses ei leia nad rahu (5Ms 28:65). Sama tegusõna esineb kausatiivina Jr 50:34 ning räägib suutmatusest pakkuda rahu.

`Loe 5Ms 31:16 ja 2Sm 7:12. Millisest puhkamisest siin räägitakse?`

Mõlemas salmis kasutatakse osana kujundlikust väljendist tegusõna _shakab_, mis tähendab sõna-sõnalt „pikali heitma, magama“. Jumala leping Taavetiga sisaldab Jumala tõotust Iisraeli tulevasele kuningale: „Kui su päevad täis saavad ja sa puhkad koos oma vanematega, siis ma lasen pärast sind tõusta sinu järglase“ (2Sm 7:12).

Eeltoodud pikk (ja siiski mittetäielik) mitmesuguste heebreakeelsete tegu­sõnade loetelu, mis tähistavad puhkust ja rahu, aitab meil mõista, et rahu mõiste ei ole seotud ainult ühe-kahe sõnaga. Me puhkame individuaalselt ja kollektiivselt. Puhkamine mõjutab meid füüsiliselt, sotsiaalselt ja emotsionaalselt ega piirdu ainuüksi hingamispäevaga.

`Surm on kindlasti vaenlane, mis ühel päeval kaotatakse. Ning ükskõik, kui väga me leiname ja tunneme puudust oma surnud armsatest, miks on lohutav teada, et vähemasti praegu nad puhkavad?`