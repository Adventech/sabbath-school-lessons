---
title: 'Toetav Mõte'
date: 02/07/2021
---

„Rabide meelest tähendas religioon pidevat vilgast tegevust. Täites väliseid kombeid, püüdsid nad demonstreerida ülimat jumalakartust. Nad eemaldusid Jumalast ja sulgusid ennastusaldavusse. Alati, kui tööhulk kasvab ja inimesed saavutavad tööd tehes edu, tekib oht hakata lootma inimlikele plaanidele ja meetoditele. Kaldume vähem palvetama ja vähem usku rakendama. Jüngrite sarnaselt on meilgi oht unustada sõltuvus Jumalast ning asetada rõhk oma toimekuse arvele. Me peame pidevalt vaatama Jeesusele, et mitte unustada, et Tema vägi teeb tööd. Samal ajal, kui me töötame innukalt kadunute päästmiseks, tuleb meil võtta aega mõtiskluseks, palveks ja Jumala Sõna uurimiseks. Ainult rohke palvega teostatud ja Kristuse teenete kaudu pühitsetud töö osutub lõpuks edukaks.“ – Ellen G. White, „Ajastute igatsus“, lk 362.

**Küsimused aruteluks:**

`1. Pidev surve olla tipus, olla kogu aeg nii füüsiliselt kui ka virtuaalselt löögivalmis ja püüda elada ebarealistlike ideaalide järgi, mis ei ole Jumalast antud, teeb inimese haigeks – emotsionaalselt, füüsiliselt ja vaimselt. Kuidas saame kogudusena olla puruväsinud, kurnatud ja hingamise järgi janunevaid inimesi rõõmuga tervitav paik?`

`2. Kas on võimalik, et isegi Jumala nimel midagi head tehes võime olla liigselt hõivatud? Mõtle loole Jeesusest ja jüngritest Mk 6:30–32 ning arutlege selle rakendamise üle oma hingamispäevakooli klassis.`

`3. 1899. aastal purustati kiirusrekord. Keegi oli tõepoolest sõitnud autoga 39,24 miili tunnis – ja jäänud ellu ning rääkinud sellest teistelegi! Tänapäeval sõidavad autod muidugi palju kiiremini. Ning meie mobiiltelefonide protsessorid on palju kiiremad kui põlvkonnatagune kiireim arvuti. Lennuliiklus on kiirem kui varem ja muutub järjest kiiremaks. Peaaegu kõike, mida teeme, tehakse kiiremini ning ikkagi, mis toimub? Ikka ruttame ega puhka. Mida räägib see meile inimese põhiloomusest ja miks tegi Jumal rahu ning puhkuse nii tähtsaks, et see on üks Tema käskudest?`

`4. Mõtle veel tõsiasjale, et juba Eedenis, enne pattulangemist, seati sisse hingamispäevane puhkus. Mida räägib see – lisaks huvitavale teoloogilisele vihjele hingamispäeva tõe kohta – puhkuse vajalikkusest isegi patuta, täiuslikus maailmas?`

---

Annetus >> kohalik kogudus [toeta.advent.ee](https://toeta.advent.ee/)

Päikeseloojang 22.31