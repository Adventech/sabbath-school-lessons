---
title: 'Väsinud ja kurnatud'
date: 27/06/2021
---

`Loe 1Ms 2:1–3. Miks lõi Jumal puhkepäeva enne seda, kui keegi üldse väsis?`

Juba enne seda, kui inimkonda tabas meie enda tekitatud stressirohke elu, püstitas Jumal tähise, meie mälu värskendaja. See päev pidi olema aeg, mil peatuda ja teadlikult elu nautida; päev olla ja mitte teha, päev, mil tunda eriliselt rõõmu sellistest kingitustest nagu rohi, õhk, elusloodus, vesi, inimene ja ennekõike Looja, kõige hea andja.

Tegemist polnud ühekordse kutsega, mis aegunuks Eedenist välja ajamisel. Jumal tahtis kindel olla, et Tema kutse peab ajaproovile vastu, ja lõimis seepärast hingamispäeval puhkamise päris algusest peale ajakoesse. Ikka ja jälle kõlab kutse igal seitsmendal päeval puhata ning tunda rõõmu Jumala kätetööst.

Võiks mõelda, et igasuguste seadeldiste tõttu, mis meid raskest tööst päästavad, oleme nüüd füüsiliselt vähem väsinud kui kakssada aastat tagasi elanud inimesed. Kuid tegelikult näib puhkust nappivat ka tänapäeval. Isegi hetked, mil me ei tööta, saadame mööda meeletus tegevuses. Alati näib, et oleme sammukese ajast maas; ükskõik, kui palju me tehtud saame, on alati veel rohkem teha.

Uurimistulemusedki näitavad, et magame vähem ja paljud inimesed sõltuvad kofeiinist, et saada jõudu tegutsemiseks. Olgugi et meil on kiiremad mobiiltelefonid, kiiremad arvutid, kiirem internetiühendus, näib ajast alati puudu jäävat.

`Mida on järgnevates piiblisalmides kirjutatud puhkamise olulisusest? Mk 6:31; Ps 4:8; 2Ms 23:12; 5Ms 5:14 ja Mt 11:28.`

Jumal, kes meid lõi, teadis, et vajame füüsilist puhkust. Ta tegi korrapäraselt korduva ajaringi – öö ja hingamispäeva –, et pakkuda meile võimalust füüsiliselt puhata. Jeesuse tunnistamine oma elu Issandaks tähendab ka puhkeaja tõsiselt võtmist. Hingamispäeva käsk pole ju lihtsalt soovitus. See on käsk!

`Kuidas on sinu pingelise eluga? Mida teha selleks, et võiksid nii füüsiliselt kui ka vaimselt kogeda paremini hingamist, rahu, mis peaks meil Jumala soovi kohaselt olema?`