---
title: 'Puhkus Uues Testamendis'
date: 30/06/2021
---

Uues Testamendis leiame puhkamist tähistavana verbivormi _anapauō_, „puhkus, hingekosutus, elustumine“. Seda kasutatakse ühes Jeesuse kõige tuntumas rahutõotuses: „Tulge minu juurde kõik, kes olete vaevatud ja koormatud, ja mina annan teile hingamise“ (Mt 11:28). Paulus väljendab lõputervitustes korintlastele rõõmu sõprade saabumise üle, kes kosutasid ta hinge (1Kr 16:18).

Hingamist väljendab veel ka tegusõna _hēsychazō_. Sellega kirjeldatakse jüngrite hingamist sellel hingamispäeval, mil Jeesus puhkas hauas (Lk 23:56). Kuid sellega tähistatakse ka rahuliku elu elamist (1Ts 4:11) ning see võib esineda tähenduses, et keegi vaikib, kuna pole vastuväiteid (Ap 11:18).

Kui kiri heebrealastele (Hb 4:4) räägib Jumala loodud puhkamisest seitsmendal päeval, kasutatakse seal kreeka tegusõna _katapauō_, „põhjus lõpetada, puhkust anda, puhata“, mis viitab Vana Testamendi kreekakeelse tõlke Septuaginta eeskujule. Huvipakkuv on, et Uues Testamendis kasutatakse seda tegusõna peamiselt heebrealastele kirjutatud kirja 4. peatükis.

`Loe Mk 6:30–32. Miks ütles Jeesus oma jüngritele, et nad tuleksid üksildasse paika ja puhkaksid, kuigi neil oli hetkel palju misjonitöövõimalusi? Selle küsimuse üle mõeldes vaata Mk 6. ptk konteksti laiemalt.`

„Tulge omaette üksildasse paika ja puhake pisut!“ (Mk 6:31) pole vormistatud kutsena. Seda öeldakse käskivas kõneviisis ja see on korraldus ehk käsk. Jeesus kannab hoolt oma jüngrite ning nende füüsilise ja emotsionaalse heaolu eest. Nad on äsja saabunud pikalt misjonireisilt, kuhu Jeesus nad kahekaupa saatis (Mk 6:7). Mk 6:30 räägib nende õhinat täis saabumisest. Nende süda on tulvil. Nad tahavad jagada Jeesusega oma võite ja ebaõnnestumisi, kuid Jeesus jätab kõik hetkeks pooleli ja kutsub nad esmalt puhkama. Markus lisab selgituse: „Sest tulijaid ja minejaid oli palju ja neil polnud parajat aega süüagi“ (Mk 6:31). Jüngritelegi on kurjast olla Jumala töös ülekoormatud ja liigselt hõivatud. Jeesus tuletab meile meelde vajadust hoolitseda oma tervise ja emotsionaalse heaolu eest sellega, et jätame oma plaanides aega puhkuseks.

`Mil moel saad aidata oma kohalikku pastorit või kogudusevanemat või kedagi teist, kellest tead, et ta võib Issanda tööd tehes läbi põleda? Kuidas saad tema tegemisi kergendada? Mida saad teha selleks, et sinult tulev tunnustus või abi pakuks sellele inimesele hingetõmbeaega?`