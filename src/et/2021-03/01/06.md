---
title: 'Rahutu rändur'
date: 01/07/2021
---

`Loe 1Ms 4:1–12. Mis tegi Kainist „maa peal hulkuja“ (rahutu ränduri – NIV)?`

Piiblitekst ei ütle otsesõnu, miks pidas Jumal lugu Aabelist ja tema ohvrist, kuid ei „pidanud lugu“ Kainist ja tema ohvrist (1Ms 4:4, 5). Aga meie teame, miks. „Kain tuli Jumala ette nurisedes ja tõotatud ohvri vajalikkuses kaheldes. Tema ohver ei väljendanud kahetsust patu pärast. Kain tundis nii nagu paljud tänapäeval, et Jumala plaani täpne järgimine oleks nõrkuse tunnistamine; see väljendaks, et ilma tõotatud Päästjata ja Tema lepituseta ei saaks ta hakkama. Kain tahtis olla sõltumatu ning toetuda endale ja oma teenetele.“ – Ellen G. White, „Patriarhid ja prohvetid“, lk 72.

Kui Jumal ütles, et Kainist saab „rahutu rändaja“ ehk „hulkur“ maa peal, ei teinud Jumal teda selliseks; pigem _tulenes_ see tema patustest tegudest ja sõnakuulmatusest. Olemata rahus Jumalaga, ei suutnud Kain mingil muul moel rahu leida, vähemasti mitte tõelist rahu.

Heebreakeelset sõna, mida siin tõlgitakse „vaatas“ (1Ms 4:4), saab tõlkida ka „vaatas tähelepanelikult, kaalus hoolikalt“. Pigem ohverdaja hoiak kui ohvriks toodu pälvis Jumala hoolika ja tähelepaneliku pilgu. Jumal hülgas Kaini maaviljast toodud ohvri, kuid see ei olnud kapriisse Jumala meelevaldne reaktsioon. See räägib hoopis ohvrit toova inimese iseloomu, suhtumise ja ajendite hoolikast arvesse võtmisest ning vaagimisest. Toimunu on heaks näiteks eeluurimiskohtust.

`Loe 1Ms 4:13–17 ja kirjelda, kuidas reageeris Kain Jumala kohtuotsusele.`

Kui püüame Jumala juurest eemale joosta, muutume rahutuks. Püüame igatsust jumaliku armu järele rahuldada asjadega, inimsuhetega või liiga hõivatud eluviisiga. Kain asus rajama dünastiat ja linna. Mõlemad on suured saavutused ning räägivad otsusekindlusest ja energiast, kuid kuna tegemist on jumalakartmatute inimeste silmapaistva suguvõsaga ja mässulise linnaga, ei ole lõpptulemusel mingit väärtust.

`Isegi kui kannatame lõpuks oma pattude tagajärgi, nagu tavaliselt ikka, siis kuidas võtta vastu andestus, mida rist meile pakub?`