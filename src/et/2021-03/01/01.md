---
title: 'Elu 24/7 ühiskonnas'
date: 26/06/2021
---

### Selle nädala õppeaine
1Ms 2:1–3; Jr 45:1–5; 2Ms 20:11; 2Sm 7:12; Mk 6:30–32; 1Ms 4:1–17.

> <p>Juhtsalm</p>
> „Issanda õuesid igatseb ja ihaldab mu hing; mu süda ja mu ihu hüüavad rõõmsasti elava Jumala poole“ (Ps 84:3).

Tikk-takk, tikk-takk, tikk-takk. Kell tiksus pidevalt ja halastamatult. Hingamispäeva alguseni jäi ainult kaks tundi. Mary ohkas oma väikest korterit üle vaadates. Elutoas vedelesid ikka veel laste mänguasjad, köök oli segamini, noorim laps Sarah lamas palavikuga voodis ning homme oli Mary kord teenida kogudust tervitajana, mis tähendas, et perel tuli kodust lahkuda 30 minutit tavalisest varem. _Soovin, et mul oleks homme pisutki rahu,_ mõtles Mary igatsevalt.

Samal ajal seisis Mary abikaasa Josh linna teises otsas järjekorras, et toidupoes ostude eest maksta. Liiklus oli taas luupainajalik. Kassajärjekorrad olid pikad. Näis, et kõik otsustasid just nüüd oma ostud teha. _Vajan puhkust, ma ei suuda nii jätkata_, ägas Josh sisimas. _Elu peab olema midagi enamat._

Meie elu valitsevad tipptunnid, töötunnid, arstiajad, Skype’i vestlused, poeskäigud ja koolitoimetused. Kas kasutame ühistransporti, sõidame rolleriga või juhime pereautot praamile, ähvardab ümbritseva maailma pidev hõivatus lämmatada meis selle, mis päriselt tähtis on.

Kuidas leida puhkust nii suure sagimise keskel?

_Selle nädala õppetükki õppides valmistud hingamispäevaks, 3. juuliks._