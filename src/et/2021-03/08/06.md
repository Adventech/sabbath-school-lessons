---
title: 'Puhkus ja palju muud'
date: 19/08/2021
---

Jumal teab, et jooksmine on Eelijat väsitanud. Jumal teab, et füüsilisest väsimusest suurem on Eelija emotsionaalne väsimus ja tohutu süükoorem. Nii, nagu Jeesus tegi halvatuga palju aastaid hiljem, pühib Jumal südametahvli puhtaks ja annab Eelijale rahu. Lõpuks suudab ta päriselt magada ja saab kosutust.

Meie eeldaksime, et sellega lugu lõppeb, kuid ei. Jumala rahu ei ole ühekordne sündmus. Jumala hingamisse astumine on tervenemine – negatiivsete mõttemallide ja laastavate harjumuste tasapisi unustamine. Jumal ei torma tervenemisega.

`Loe 1Kn 19:5–8. Kuhu Eelija nüüd läheb ja miks?`

Pärast puhkamist jookseb Eelija jälle. Kuid sedapuhku annab Jumal talle liikumissuuna. Jumal teab, et elu selles patuses maailmas võib depressiooni põhjustada ja põhjustabki. Ta teab meie tungi jooksu pista, kuid Tema tahab meie jooksusuunda muuta. Kõikide ennasthävitavate toimetulekumehhanismide asemel, mida proovime, tahab Ta panna meid jooksma Tema juurde. Ja kui me hakkame kord Tema juurde jooksma, siis tahab Ta meid õpetada kuulama „vaikset, tasast häält“ (1Kn 19:12), mis annab meile rahu.

Eelijal ei olnud energiat ise üles tõusta ja alustada teekonda, et Jumalaga kohtuda. Jumal annab energia kohtumiseks ja Jumal lubab paremat homset.

Kui Eelija lamas leetpõõsa all ja soovis surra, uskus ta, et tema parimad päevad olid möödas.

`Loe 1Kn 19:15, 16 ja 2Kn 2:11. Mida oli Eelija jaoks veel varuks?`

Jumal teadis, et Eelija jaoks olid parimad päevad ees. Prohvet pidi tervenema sedamööda, kuidas ta õppis oma elu korraldama Jumala rütmide kohaselt ja võtma omaks Tema rahu. Veel tuli kuningaid ametisse võida ja järelkäija valida. Jumal tundis juba Eliisat, kes pidi Eelija jaoks saama sama lähedaseks nagu oma poeg. Jumal teadis, et usus kutsub Eelija veel kord tule taevast alla (2Kn 1:10). Eelija ei pidanud meeleheites surema leetpõõsa all, vaid tuline kaarik pidi ta viima taevasesse rahusse.

`Mida õppida Eelija loost selle kohta, miks peaksime – ükskõik kui kehvasti me ennast tunneme – ikka otsustama Jumala jõus mitte alla anda?`