---
title: 'Misjonilugu'
date: 20/08/2021
---

#### Parem kui mänguasjad

_Selle loo on kirja pannud Andrew McChesney._

Osa sõpru kogunes esmaspäeval koolis Mariah’ ümber.

„Mida sa pärast kooli teed?“ küsis üks.

„Kas võime sinu koju mängima tulla?“ uuris teine.

Mariah raputas pead. „Mul on täna väga palju teha,“ ütles ta.

Üheksa-aastane Mariah oli Kanada arktilises osas asuvas väikelinnas Pond Inletis tegus tüdruk. Igal tööpäeval käis ta koolis ja tegi ära kodutööd. Samuti aitas ta emal-isal koduseid töid teha. Hingamispäeval luges tema perekond Piiblit ja vaatas kodus internetist jutlusi.

Kuid Mariah’ sõbrad tahtsid temaga tegelikult ka mängida. Teisipäeval kogunesid lapsed jälle tema ümber ja neljapäeval ja reedel ka.

„Aga millal me saame tulla sinu koju mängima?“ küsis üks sõber.

„Kuidas oleks laupäevaga?“ tahtis teine teada. „Sul peab laupäeval aega olema.“

Mariah’ silmad lõid särama. Tal oli laupäeval vaba aega. „Te võite laupäeval minu koju tulla ja koos meiega Piiblit lugeda,“ ütles ta.

Sõbrad olid pisut segaduses. Nad polnud kunagi Piiblit lugenud. Aga nad tahtsid Mariah’ga koos aega veeta ja nii olid nad nõus laupäeval tulema.

Hingamispäeval tuli Mariah’ koju vaid mõni sõber. Kui Mariah Piiblist ette luges, näisid nad olevat segaduses. Nad ei olnud kunagi kuulnud Piibli Jumalast. Veelkord olid nad segaduses siis, kui isa lülitas sisse internetijutluse. Nad polnud kunagi jutlust kuulnud ega saanud adventpastorist aru. Pärastpoole küsisid nad Mariah’lt selgitust.

„Mida ta mõtles siis, kui ta seda ütles?“ küsis üks.

„Ja mida siis, kui ta tollest rääkis?“ uuris teine.

Mariah püüdis jutlust selgitada ja lihtsate sõnadega ümber jutustada. Kui ta lõpetas, paistsid sõbrad olevat aru saanud, mida ta neile öelda püüdis.

Esmaspäeval koolis küsis mitu klassikaaslast Mariah’ sõpradelt, mida nad laupäeval Mariah’ kodus olid teinud. „Me lugesime Piiblist Jumala kohta,“ vastas üks. „Ja me vaatasime huvitavat jutlust,“ ütles teine.

Klassikaaslased polnud ka kunagi Piiblit lugenud ega jutlust vaadanud ja nad tahtsid rohkem teada. Mariah’ sõbrad seletasid, mida nad olid teada saanud. Mariah naeratas seda kuuldes. Tal oli hea tunne. See oli parem kui mänguasjadega mängimine. Klassikaaslased on igal hingamispäeval tema koju teretulnud.

_Osa käesoleva veerandaasta kolmeteistkümnenda hingamispäeva annetusest aitab avada kiriku ja kogukonnakeskuse, et Jumalast rääkida Kanada territooriumil Nunavutis, kus Mariah elab. Täname, et kavatsete heldelt annetada._