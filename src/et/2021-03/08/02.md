---
title: 'Raviv puhkus'
date: 15/08/2021
---

Kui meil üldse kunagi on puhkust vaja, siis kindlasti sel ajal, kui oleme haiged. Vajame füüsilist puhkust, et meie keha saaks immuunsüsteemi toetada.

Ja tihtipeale vajame ka vaimset, hingelist puhkust. Mõnikord tabab meid haigus, mis otseselt elu ei ohusta, näiteks nohu või migreen. Lebame maas ja püüame mitte mõelda kõigele sellele, mida peaksime tegema, kuid lihtsalt ei saa.

Mõnikord, kui on tegemist võimaliku ohuga elule, oleme voodis ärkvel ja muretseme, millised võivad olla meditsiiniuuringute vastused. Ning siis hakkame sageli mõtlema, miks nii juhtus. Kas ebatervislik eluviis on meid lõpuks kinni nabinud? Kas 20 aastat tagasi tarvitatud ravimid on seda mõjutanud? On seda teinud lisakilod, mida meie keha on viimased aastad kaasas kandnud? Kas Jumal karistab meid mõne salapatu eest, mida keegi teine ei tea?

`Loe Mk 2:1–4. Mis siin toimus?`

Selles loos oli halvatud mehe puhul tegemist väga ilmse haigusjuhuga. Raamatust „Ajastute igatsus“ (lk 267–271) saame teada tausta. Halvatu oli teinud midagi, mille üle ta kuigi uhke polnud. Tema patune elu tõi kaasa haiguse ning vaimulikud asjatundjad panid kokku põhjuse ja tagajärje. Ta oli selle haiguse endale oma pattudega kaela tõmmanud ning see ei olnud ravitav.

Selline hoiak on vägagi tüüpiline. Sageli paistab meil olevat tung välja selgitada, _kes seda tegi_. Kui on sooritatud mingisugune kuritegu, peab keegi selle kinni maksma. Kui on toimunud õnnetus, tuleb keegi kohtusse kaevata. Kuid süüdistuse määramine ei too haigele tervist ega kooskõla iseendaga.

Jumala algses plaanis polnud kohta valul, haigusel ega kannatusel. Põdurus tuli sellele planeedile alles koos patu sissetungiga. Just seepärast annab Jumal meile juhiseid tervise hoidmiseks – et võiksime praegu tunda rõõmu kvaliteetsemast elust. Kuid nii kaua, kui oleme selles patuhaiges maailmas, ei ole tervis meile alati tagatud, ükskõik kui hoolikalt me tervisepõhimõtteid järgime.

Hea uudis on see, et Jumal saab anda meile rahu, olgu me terved või haiged; olgu meie haigus oma tegevuse tagajärg või kellegi teise tegematajätmine, meie geenidest tingitud või patuses maailmas elamise kõrvalsaadus. Jumal teab, kuidas meile rahu anda.

`Kui keegi haigeks jääb, ei ole hea hakata süüd leidma. Samas, miks on mõnel juhul haiguse põhjusest aru saamine väga oluline samm paranemise ja taastumise suunas?`