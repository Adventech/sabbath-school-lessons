---
title: 'Minema jooksmine'
date: 17/08/2021
---

Maailma Tervishoiuorganisatsiooni (WHO) andmetel ei ole kõige tavalisemal üleilmsel haigusel, mis mõjutab igal aastal rohkem kui kolmesadat miljonit inimest, alati väga ilmseid silmaga nähtavaid haigustunnuseid. Depressioon on kogu maailmas üks peamisi haiguspõhjusi ning see annab suure panuse üleilmsesse haiguskoormusesse.

Kahjuks ei räägita kristlaskonnas tihtilugu depressioonist, sest seda peetakse usupuuduse tunnuseks. Kas kristlased ei peaks mitte olema kogu aeg täidetud rõõmu ja õnne ja muu taolisega? Kas depressioon pole seega märk, et midagi on meie suhetes Jumalaga valesti?

Enamik inimesi teab, et see väide pole tõsi. Ka kristlased, ustavad kristlased, võivad vahel depressiooniga heidelda, eriti pärast mõnd traumeerivat sündmust, ning see ei ole märk vähesest usust ega Jumala mitteusaldamisest. Võite lugeda psalme ja näha valu, kannatust ning ängi, mida Jumalale ustavad inimesed tundsid.

Mõnikord võtab depressioon meid tasa ja targu oma haardesse ning tunneme teda alles siis, kui ta oma haaret pingutab. Mõnikord tabab see meid kiiresti pärast eriti väsitavat emotsionaalset või füüsilist pingutust. Näiteks oli Jumalale ustav prohvet Eelija pärast sündmusi Karmeli mäel emotsionaalselt ja füüsiliselt täiesti kurnatud.

`1Kn 18. peatükk. Eelija on just näinud Jumala imet, taevast langenud tuld. Oma palve vastusena on ta näinud vihmasadu, mis lõpetab kolmeaastase põua. Miks reageerib Eelija Iisebeli ähvardusele põgenemisega? Loe 1Kn 19:1–5.`

Viimased 24 tundi olid Eelija jaoks olnud väga kurnavad. See kogemus koos äkilise teatega surmaähvardusest vallandab Eelija depressiooni.

Eelija viibis 850 Baali prohveti tapmise juures ja tappis võib-olla nii mõnegi neist oma käega (1Kn 18:40). Selline sündmus, olgugi et õiglasel eesmärgil, viib pealtnägijad või halvemal juhul osalised kergesti traumaatilise stressini.

Niisiis hakkab Eelija jooksma, proovides pääseda. Mõnikord jookseme külmkapi juurde ja püüame ennast jälle õnnelikuks süüa. Mõnikord püüame oma emotsionaalse kurnatuse välja magada. Mõnikord otsime oma põgenemispüüdluses uut suhet, tööd või elukohta. Ja mõnikord matame ennast veel enam töösse, rohkematesse tähtaegadesse ning kohtumistesse, püüdes aina innukamalt ära joosta millegi nimetu eest, mis neelab meie rõõmu ja rahu. Muidugi kasutavad paljud inimesed ka üht või teist sorti „ravimeid“ – kõike selle nimel, et valu tuimastada. Lõpuks aga varjavad need kõik ainult sümptome; need ei lahenda probleemi ja muudavad selle tihtilugu hullemaks.