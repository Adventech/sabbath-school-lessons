---
title: 'Juureravi'
date: 16/08/2021
---

Halvatu oli Jeesuse juurde alla lastud ja kõigi silmad olid pööratud Jeesusele. Kas Ta otsustab ilmselgelt patuse inimese terveks teha? Kas Ta lausub haigust noomiva sõna?

`Kuidas käitub Jeesus halvatu tervendamisel? Mida Ta kõigepealt halvatu heaks teeb? Loe Mk 2:5–12.`

Kuna me pole haigusest sageli teadlikud enne, kui haigusnähte märkame, on haigus meie meelest tihti vaid haigusnähud ise. Mõtleme, et haigusnähtudest vabanemine tähendabki terveks saamist. Jeesuse lähenemine haigusele on teistsugune. Tema tunneb kõikvõimaliku kannatuse ja haiguse põhjust ning tahab esmalt seda ravida.

Selle asemel, et ravida halvatud mehe haiguse silmanähtavaid sümptomeid, asub Jeesus otse selle juure kallale, mis meest enim vaevab. Halvatu tunneb oma süü raskust ja lahutust Jumalast palju teravamalt kui oma haigust. Inimene, kellel on Jumalaga rahu, suudab taluda mis tahes füüsilisi kannatusi, mis teda selles patuhaiges maailmas tabavad. Ja nii asub Jeesus otsejoones juure juurde ning pakub kõigepealt andestust.

Usujuhid on rabatud, kui nad kuulevad, et Jeesus annab andeks. Vastuseks nende väljaütlemata süüdistusele esitab Jeesus küsimuse.

`Loe Mk 2:8, 9. Millise väljakutse esitab Jeesus siin kirjatundjatele? Millist teemat Ta tegelikult käsitleb?`

Sõnad on üldiselt odavad, aga mitte siis, kui Jumal räägib. Jumala sõna väel hakkas kõik olemasolev ju olema (1Ms 1. ptk). Kuigi andeks andmine pole midagi, mida me silmaga näeksime, on see hinnaline. Andestuse hinnaks on Jumala Poja surm ristil. Kõik muu on teisejärguline. Andeks andmise väe ja tegelikkuse näitamiseks otsustab Jeesus halvatu terveks teha.

Jumal tahab meid esmalt sisemiselt ravida. Ja siis otsustab Ta mõnikord anda meile otsese füüsilise tervenemise, nagu halvatu puhul, mõnikord aga tuleb meil oodata ülestõusmise hommikuni, et kogeda füüsilist tervenemist. Mõlemal puhul tahab meie Päästja, et meil võiks olla rahu Tema armastuse, armu ja andestuse kinnituses juba praegu, ka meie kannatuste keskel.

`Kuidas leida puhkust ja rahu ka siis, kui meie palvetele tervenemise pärast vähemalt praegu ei vastata?`