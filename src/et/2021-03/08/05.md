---
title: 'Jooksmiseks liiga väsinud'
date: 18/08/2021
---

Eelija on liiga väsinud, et edasi joosta. Ja nii palvetab ta jälle. See palve erineb vägagi usuküllasest palvest, millele Jumal Karmeli mäel Baali preestrite ja prohvetite, õukonnaliikmete ja lihtrahva silme all vastas (1Kn 18:36, 37). See palve on lihtne lühike meeleheitepalve.

`1Kn 19:4 väidab Eelija, et ta ei ole oma esiisadest parem. Millest ta räägib?`

Kui Eelija lõpuks vaikib, tuleb süütunne. Ta adub, et tema kiire lahkumine on ära rikkunud selle, mis oleks võinud olla suurepäraseks usupuhastuse võimaluseks Iisraelis. Ta mõistab, et need, kes teda vajasid, on pettunud. Ja ta on võimetu selle vastu midagi tegema. Nõnda siis, eneseanalüüsi valulikul hetkel, teades hästi oma rahva ajalugu, näeb ta ennast kellenagi, kes ta päriselt on.

Selline avastus võib ju igaühe jaoks meist valus olla, eks ole – näha ennast kellenagi, kes me päriselt oleme? Oo, kui tänulikud peaksime olema tõotuse eest, et ükskõik, kui patune on meie elu olnud, näeb Jumal meid Kristuses sellisena, nagu Ta näeb Jeesust. Milline suurem lootus saab meil usu kaudu olla, mille muu külge saame klammerduda kui Kristuse õiguse külge? (Vaata Fl 3:9.)

Sellegipoolest on depressioonil võimalus imeda meid pimedasse enese­vihkamise keerisesse. Ja mõnikord hakkame mõtlema, et surm on ainus väljapääs.

Eelija puhul näib see nii olevat. Kõike on tema jaoks liiga palju. Ta ütleb: „Küllalt! Nüüd, Issand, võta mu hing, sest ma pole parem kui mu vanemad!“ (1Kn 19:4)

Hea sõnum on see, et suur Tervendaja ei mõista Eelijat hukka. Jumal mõistab meist paremini, mis on meie vastas, kui me depressiooniga heitleme.

„Meil ei tarvitse olla mingit käegakatsutavat tõendit, et Lunastaja on kaastundlikult ja armastuses meie poole kummardunud, kuid see on nii. Võib-olla ei tunne me tema nähtavat puudutust, kuid ta käsi on meie peal armastuse ja kaastundliku õrnusega.“ – Ellen G. White, „Tee Kristuse juurde“, lk 97.

Jumal teab ja mõistab, et „teed on enam, kui sa suudaksid käia“ (NIV ja 1926), kuid mõnikord peab Ta ootama, kuni me jooksmise lõpetame. Siis saab Ta sekkuda.

Mõnikord on uppuvad inimesed nii segaduses, et nad punnivad vetelpäästjale vastu. Päästja peab sel juhul tagasi hoidma ja ootama päästmisega seni, kuni ohver tegelikult teadvuse kaotab.

`Millist lootust ja lohutust sa neist piiblisalmidest leiad: Ps 34:19; Mt 5:1–3; Ps 73:26, Js 53:4–6?`