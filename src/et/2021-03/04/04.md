---
title: 'Andestatud ja unustatud?'
date: 20/07/2021
---

Pärast seda, kui Taavet on ebateadlikult kuulutanud endale välja kohtu­otsuse (2Sm 12:5, 6), seab Naatan ta silmitsi oma patu kohutavusega. Taaveti süda murdub ja ta tunnistab oma pattu. Kohe kinnitab Naatan talle, et „Issand on juba su patu sulle andeks andnud“ (2Sm 12:13) ja talle on andestatud. Jumala andestus ei ole ooteajaga. Taavetil pole vaja tõestada, et ta on päriselt siiras, enne kui andestus temani ulatub.

Ometi teatab Naatan, kes on juba Taaveti patu tagajärjed ette kuulutanud (2Sm 12:10–12), et sündiv laps sureb.

`Mida tähendab, et Jumal on Taaveti patu ära võtnud/andeks andnud? Kas Ta pöörab lihtsalt Taaveti elus uue lehekülje? Kas kõik lihtsalt unustavad toimunu? Loe 2Sm 12:10–23, kui sa nende küsimuste üle mõtled.`

Küllap arutles Taavetki nende küsimuste üle, kui ta nägi oma maailma murenemas – laps suri, tema peres valitses segadus (lood Amnonist ja Absalomist on kaks head näidet tegelikest pereprobleemidest), tema tulevik ebakindel. Aga siiski, vaatamata oma patu tagajärgedele, mis on mõjutanud süütuid inimesi, nagu Uurija ja vastsündinud laps, hakkab Taavet mõistma, et Jumala arm katab need ning ühel päeval on kõik patu tagajärjed kadunud. Vahepeal leiab ta oma rahutule südametunnistusele rahu Jumala armus.

`Mille järele tunneb Taavet tõelist vajadust? Mida ta igatseb? Loe Ps 51:3–8.`

Psalmiga 51, kus Taavet avab oma südame ja tunnistab oma patte, tuleb ta avalikkuse ette. Taaveti hüüd halastuse järele on pöördumine Jumala lakkamatu armastuse ja Tema suure kaastunde poole. Ta igatseb uueneda.

Kui mõtleme, milline hind on rahu saamisel Jeesuses, tuleb meil kõigepealt mõista, et vajame abi väljastpoolt; me oleme patused ja vajame Päästjat; me tunnistame oma patte ja hüüame Ainsa poole, kes saab meid pesta, puhastada ja uuendada. Kui seda teeme, saame julgust: siin on abielurikkuja, manipuleerija, mõrvar ja keegi, kes on rikkunud _vähemalt_ viit käsku _kümnest ning palub abi – ja toetub Jumala andeksandmise tõotusele._

`Kui Jumal andis Taavetile andeks selle, mida ta tegi, siis milline on minu lootus?`
