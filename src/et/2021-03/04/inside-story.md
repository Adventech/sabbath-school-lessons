---
title: 'Misjonilugu'
date: 24/07/2021
---

#### Tänu Jumalale elu eest

_Loo on kirja pannud Andrew McChesney._

Viieteistaastane Giselle tundis ennast ühel hommikul ärgates halvasti. Ta palvetas enne voodist välja tulekut, nagu alati.

„Tänan Sind, Jumal, kõige eest, mida Sa minu heaks oled teinud, eriti selle eest, et ma olen ikka veel elus,“ palvetas ta.

Ta tänas Jumalat iga päev elu eest. Tema ja ta perekond olid rännanud Ameerika Ühendriikidesse Ruandast siis, kui tüdruk oli 12aastane. Oma kodumaal Aafrikas oli tal olnud raske elu, sest vanematel oli raskusi töö leidmisega ja perel oli vähe süüa. Ta oli sageli olnud näljane.

Pärast palvetamist lipsas Giselle oma voodist välja (nende perel oli väike kodu USAs Georgia osariigis) ja hakkas minema trepist alla esimesele korrusele. Ta tundis nõrkust.

„Ma tunnen ennast halvasti,“ ütles ta emale.

Ema rääkis mobiiltelefoniga, kuid katkestas telefonikõne.

„Mine üles tagasi ja heida voodisse,“ ütles ema. „Võib-olla läheb sul paremaks.“

Giselle pööras end ringi, et tagasi üles minna, kuid varises kokku. Ta kuulis, et ema hüüdis teda nimepidi, kui ta viimased kolm trepiastet alla vajus ja kõvale põrandale kägarasse kukkus.

„Giselle!“ karjus ema. „Kas sinuga on kõik hästi?“

Giselle ei suutnud vastata. Ta ei saanud hingata, nii ei saanud ta ka rääkida.

Ema pani telefoni ära ja jooksis kohale.

„Giselle! Giselle!“ ütles ta.

Giselle ei jõudnud ikka veel vastata.

Ema pani käe tüdruku laubale, et aru saada, kas tal on palavik. Palavikku polnud.

Ema kutsus Giselle’i 19aastase õe, et see tooks fööni, millega pisut õhku puhuda. Jahe õhk Giselle’i näo ees oli hea. Tüdruk hakkas hingama.

„Kas kõik on hästi?“ küsis ta.

Ema tahtis Giselle’i haiglasse viia, kuid tüdruk kinnitas, et kõik on korras. Ema andis talle vett juua. Hiljem sai Giselle arsti käest teada, et ta vajus kokku, kuna polnud korralikult söönud.

Kukkumisele järgnenud õhtul palvetas Giselle enne magama minekut. Ta palvetab igal õhtul enne voodisse minemist.

„Armas Jumal,“ ütles ta. „Aitäh Sulle selle päeva eest ja aitäh Sulle kõige selle eest, mida Sa meile oled teinud, eriti selle eest, et ma ikka veel elus olen.“

_Selle veerandaasta kolmeteistkümnenda hingamispäeva annetus aitab selliseid lapspõgenikke nagu Giselle varustada õppemaksuga, et nad saaksid õppida Põhja-Ameerika Divisjonis seitsmenda päeva adventistidele kuuluvais koolides. Giselle sai rahalist abi 2011. aasta kolmeteistkümnenda hingamispäeva annetusest, et õppida adventkoolis Georgia osariigis, USAs. Koolis saadud mõju tõttu andis ta oma südame ristimise kaudu Jeesusele._