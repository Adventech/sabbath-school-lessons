---
title: 'Midagi uut'
date: 21/07/2021
---

`Pärast seda, kui Taavet on oma patu üles tunnistanud ilma vabandusi toomata või seda ilustamata, jätkab ta Jumala anumist. Mida ta Jumalalt küsib? Loe Ps 51:9–14.`

Taavet viitab iisopiga puhastamisele, mida teadis iga iisraellane, kes iganes oli pühamut külastanud. Osutades Moosese seaduses kirja pandud puhastamisrituaalile (3Ms 14:4), tunnistab Taavet ohvri – Ohvri – väge, kes ühel päeval tuleb, et võtta ära maailma patud.

Taavet jätkab ning palub „rõõmustust“ ja „rõõmu“. Kas tema patu tohutu suuruse juures pole see veidi jultunud?

Ehk aitab meid selle palve ümbersõnastamine: „Ütle mulle, et olen andeks saanud, nii et võin taas astuda pühamusse, kus kuulen Jumalat teenivate inimeste rõõmustust ja rõõmu.“

`Kui Aadam ja Eeva pattu tegid, pugesid nad Jumala eest peitu (1Ms 3:8). Mida sa arvad, miks on Taaveti palve, isegi pärast tema patustamist, hoopis teistsugune? Loe Ps 51: 13, 14.`

Taavet ei taha kaotada teadlikkust, et ta elab Jumala silma all. Ta mõistab, et ilma Püha Vaimuta on ta jõuetu. Ta teab, et nii kergelt, nagu ta libastus pattu Batsebaga, võib ta jälle libastuda pattu tegema. Tema eneseusaldus on purustatud. Taavet teab, et tulevased võidud ei tule temast endast; need tulevad üksnes Jumalalt, juhul kui ta täielikult Jumalast sõltub.

Võidukas kristlik elu ei ole meist endist. See on tervenisti Jeesuselt. Me januneme _Tema_ juuresolu järele; me ihkame _Tema_ Vaimu; me tahame _Tema_ pääste rõõmu. Me tunnistame oma vajadust uuenduse ja ennistamise järele. Me vajame Tema rahu – jumalikku taasloomise tegu. Loomisel sisse seatud puhkus on väga andeksandmise moodi. „Loo mulle, Jumal, puhas süda, ja uuenda mu sees kindel vaim“ (Ps 51:12) sisaldab loomisel kasutatud sõnavara. Vanas Testamendis kasutatakse ainult Jumala kohta sõna baraʹ, „looma“ – ja kui me saame uueks loodud, on meil rahu.

`Kui sa pole kogenud süüdioleva südametunnistuse vabanemisest tulenevat rõõmu ja õnne, siis mis hoiab sind tagasi? Kui selleks on süütunne, siis mida sa sellest loost õppisid, mis võiks sind aidata?`