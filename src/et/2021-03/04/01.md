---
title: 'Rahu hind'
date: 17/07/2021
---

### Selle nädala õppeaine
2Sm 11:1–27, 2Sm 12:1–23; 1Ms 3:1–8, 1Jh 1:9.

> <p>Juhtsalm</p>
> „Loo mulle, Jumal, puhas süda, ja uuenda mu sees kindel vaim“ (Ps 51:12).

Näib, et palju inimesi püüavad meeleheitlikult leida pisut rahu ja vaikust. Nad on valmis selle eest ka maksma. Paljudes suurlinnades on internetivabad toad, mida saab tunniks ajaks üürida. Reeglid on ranged – mitte mingit müra, mitte mingeid külalisi. Inimesed on valmis maksma, et vaikuses istuda ning lihtsalt mõelda või suikuda. Lennujaamades saab üürida unemuna (ehk unekapsli; see on on rahulik ja privaatne ruum, kus reisija saab segamatult oma lendu oodata ja pikutada) ning müra vaigistavad kõrvaklapid on nõutud kaup. On olemas ka purjeriidest kapuutsid või kokkupandavad eraldamiskilbid, mida saab osta ja töökohal puhkepausi ajal üle pea ja kere tõmmata.

Tõelisel rahul on ka hind. Kui eneseabiga ravitsejad püüavad meid meedias panna uskuma, et võime ise oma saatust määrata ning ülejäänu on vaid valiku ja planeerimise küsimus, siis öeldu üle ausalt järele mõeldes tajume, et me ei suuda oma südamesse tuua tõelist rahu. Neljanda sajandi kirikuisa Augustinus sõnastas selle lühidalt oma kuulsas raamatus „Ülestunnistused“ (1. raamat) Jumala armu üle mõeldes nii: „Sina oled meid teinud sinu jaoks ja meie süda on rahutu niikaua, kuni see leiab rahu sinus.“

Sellel nädalal vaatleme põgusalt ühe Jumala südame järgi oleva inimese elu ning seda, kuidas tema avastas Jumala rahu õige hinna.

_Selle nädala õppetükki õppides valmistud hingamispäevaks, 24. juuliks._