---
title: 'Jumala valguse peegeldused'
date: 22/07/2021
---

Tõenäoliselt on kõige loomulikum, mida me pärast piinlikku ebaõnnestumist ja andestuse kogemist teeme, püüe unustada, et midagi üldse juhtus. Mälestused ebaõnnestumisest võivad olla valusad.

`Mida tahab Taavet oma valuliku kogemusega teha? Loe Ps 51:15–21.`

Kui kauss või hinnaline vaas maha kukub ja kildudeks puruneb, ohkame harilikult ja viskame kasutud killud ära. Jaapanis on pärimuskunst nimega _kintsugi_, mis tegeleb katkiläinud keraamika taasloomisega. Kasutatakse hinnalist metalli, sulakulda või hõbedat, et killud kokku liimida ning katkiläinud ese millekski ilusaks ja hinnaliseks muuta.

Iga kord, kui Jumal meie üleastumised andeks annab ja meid taas uueks loob, muutub midagi. Jumala hinnaline andestus liimib meie murdunud tükid kokku ning nähtavad murdekohad tõmbavad tähelepanu Tema armule. Meist saavad Jumala valjuhääldid. „Mu keel laulab rõõmsasti sinu õiglusest“ (Ps 51:14). Me ei püüa end ise parandada või automaatselt paraneda (isegi mitte järk-järgult). Meie murtud vaimus, meie kahetsevas südames on piisavalt kiitust Jumalale – ning need on valguskiired, mida maailm võib meie ümber näha. Meie andekssaamise kogemus köidab kaasinimesi, kes otsivad andestust.

`Kuidas on omavahel seotud Ps 51 ja 1Jh 1:9?`

1Jh 1:9 on lühikokkuvõte 51. psalmist. Nii nagu Taavet teadis, et „Jumalale meelepärane ohver on murtud vaim, murtud ja purukslöödud südant ei põlga Jumal“ (Ps 51:19), nii kinnitab Johannes meile, et „kui me oma patud tunnistame, on tema ustav ja õige, nõnda et ta annab andeks meie patud ja puhastab meid kogu ülekohtust“ (1Jh 1:9). Saame toetuda Jumala Sõnale.

Veel kord, Taaavet ei saanud korvata kohutavat kahju, mida ta oli oma käitumise ja eeskujuga enda perekonnale teinud. Ta kannatas oma otsuste ja tegude tagajärgede all. Ometi teadis Taavet, et talle oli andeks antud. Ta teadis, et tal oli vaja usus usaldada, et ühel päeval tuleb tõeline Jumala Tall ja seisab tema asemel.

`Kuidas saad just praegu õppida 1Jh 1:9 tõotusi oma ellu rakendama? Kuidas sa enast pärast seda tunned, teades, et see tõotus käib ka sinu kohta?`