---
title: 'Omadega läbi'
date: 18/07/2021
---

Ühel rahulikul kevadisel õhtul kõndis rahutu kuningas Taavet oma lossi katusel. Ta pidanuks olema koos oma sõjaväega Jordani teisel kaldal. Ta pidanuks juhtima Jumala rahvast rünnakule ammonlaste vastu ja lõpuks tooma kuningriigile rahu.

`Eemale hoidmine sealt, kus ta olema pidanuks, avas Taavetile kiusatuse ukse. Loe 2Sm 11:1–5 kirja pandud lugu. Mis juhtus? Kui suuresti Taavet patustas?`

Taaavet nägi „üht väga ilusat naist“, kes end oma katusel pesi. Taaveti patused ajed said temast sel õhtul võitu ning ta magas Batsebaga, ustava armeeohvitseri naisega. Vana-aja kuningate sarnaselt oli Taavetil absoluutne võim. Kuningana ei pidanud ta järgima reegleid, mille täitmist oodati kõigilt teistelt. Siiski tuletab sellele loole järgnenud Taaveti perekonna kibe lugu meile meelde tõsiasja, et isegi kuningas ei olnud üle Jumala seadusest.

Tõepoolest on seadus kaitseks, turvamiseks ja isegi kuningas seisis seadusest üle astudes silmitsi kohutavate tagajärgedega. Niipea, kui Taavet astus üle Jumala käsu piiri, hakkas ta tundma oma teo mõjusid igal elualal. Taavet arvas, et tema kirglik armulugu jäi märkamatuks, kuid Batseba oli nüüd rase ja tema abikaasa eemal.

`Loe 2Sm 11:6–27. Kuidas püüdis Taavet oma pattu kinni mätsida?`

Taaveti keerukad skeemid Uurijat koju oma naise juurde meelitada eba­õnnestusid. Uurija oli silmapaistvalt aus mees, kes vastas Taaveti peentele vihjetele: „Laegas ning Iisrael ja Juuda asuvad telkides, ja mu isand Joab ja mu isanda sulased on väljal leeris. Kas mina peaksin siis minema oma kotta sööma ja jooma ja magama oma naisega?“ (2Sm 11:11). Lõpuks pani meeleheitel Taavet toime „kaugjuhitud“ mõrva, et oma patt kinni katta.

`Raske on uskuda, et Taavet, kellele Jumal oli andnud nii palju, langes nii madalale. Milliseks hoiatuseks on see lugu meile kõikidele, olenemata sellest, kes oleme?`