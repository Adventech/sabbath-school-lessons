---
title: 'Äratuskõne'
date: 19/07/2021
---

Keset Taaveti elu üht süngeimat tundi on hea uudis: _Jumal saadab oma prohveti_. Naatan ja Taavet tundsid teineteist hästi. Naatan oli varem andnud Taavetile nõu templi ehitamise kavandamisel (2Sm 7. ptk). Nüüd aga tuleb prohvet kuninga juurde teisel eesmärgil.

`Mida sa arvad, miks otsustas Naatan rääkida Taavetile sellise loo, selle asemel, et teda otse häbistada? Loe 2Sm 12:1–14.`

Naatan teadis, mida öelda, ning ütles seda Taavetile arusaadaval viisil. Ta jutustas loo, millega Taavet endise karjasena end seostada sai. Ta tundis Taaveti hästiarenenud õiglustaju ja ausameelsust. Teatud mõttes võime öelda, et Naatan seadis üles lõksu ja Taavet astus sinna sisse.

Kui Taavet ebateadlikult endale surmaotsuse välja kuulutab, ütleb Naatan talle: „See mees oled sina!“ (2Sm 12:7). Saab mitmeti öelda „See mees oled sina!“. Seda võib karjuda, seda võib öelda süüdistades ja teise nina all sõrme viibutades, ning seda saab öelda ka mure ja hoolega. Küllap palistas Naatani sõnu arm. Küllap tundis Taavet sel hetkel valu, mida tunneb Jumal, kui üks Tema poeg või tütar astub teadlikult Tema tahte vastu välja. Taaveti peas läks midagi paika. Midagi purunes tema südames.

`Miks vastas Taavet: „Mina olen pattu teinud Issanda vastu“, selle asemel, et öelda: „Ma olen pattu teinud Batseba vastu“ või „Ma olen mõrtsukas“ (2Sm 12:13; vaata ka Ps 51:6)?`

Taavet mõistis, et patt, mis meie südame rahutuks teeb, on eelkõige Jumala ründamine, Looja ja Lunastaja ründamine. Me teeme haiget endale, me kahjustame kaasinimesi. Häbistame oma pereliikmeid ja kogudust. Lõppeks aga teeme haiget Jumalale ja lööme veel ühe naela tahumata talasse, mis Kolgatalt taeva poole osutab.

„Prohveti etteheide puudutas Taaveti südant, tema südametunnistus ärkas ja patt ilmnes kogu kohutavuses. Kahetsuses alandus ta Jumala ees. Huultevärinal sõnas ta: „Mina olen pattu teinud Issanda vastu.“ Kogu kaasinimestele tehtud paha peegeldub kahjukannatajalt Jumalale. Taavet oli pannud toime ränga patu nii Uurija kui ka Batseba vastu ja seda tunnetas ta nüüd teravalt. Ent lõpmatult suurem oli tema patt Jumala vastu.“ – Ellen G. White, „Patriarhid ja prohvetid“, lk 722.