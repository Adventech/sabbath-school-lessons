---
title: 'Puhkamise „näidis“'
date: 07/09/2021
---

Lisaks näidetele, mida juba vaatlesime, rakendub sel kujul tüüpidest ja sümbolitest aru saamine ka piibellikule puhkeaja mõistele. Selle nägemiseks pöördume Uues Testamendis oleva heebrealastele kirjutatud kirja juurde.

`Loe Hb 4:1–11. Millele viitab tõotus saada Tema hingamisse? Kuidas pakub Egiptusest väljatuleku ja kõrberännaku aegne iisraellaste kogemus täiendavaid teadmisi Jumala hingamisse saamise kohta?`

Sihikindluse ja ustavuse teema on siin väga tähtis. Kuigi siin räägitakse seitsmenda päeva hingamispäevast, on nende salmide (ja eelnenute; vaata Hb 3:7–19) tähelepanu all põhiliselt Jumala rahvale esitatav üleskutse säilitada usk; see tähendab, et nad peavad jääma ustavaks Issandale ja evangeeliumile.

Need tekstilõigud tuletavad lugejale meelde, et nad võtaksid tõsiselt õppetunde, mida Jumala juhtimise all minevikus õpiti, „et keegi ei langeks sellesama sõnakuulmatuse eeskujul“ (Hb 4:11). Tähelepanu, tegemist on võimalusega! Iisrael kuulis evangeeliumi, jätkab kirjapanek, kuid sõnast ei olnud neile kasu. Selle asemel, et usalduse ja kuulekuse kaudu oma usku tugevdada, valisid nad vastu hakata (võrdle Hb 3:7–15) ja seepärast ei kogenud nad kunagi seda hingamist, mida Jumal tahtis neile anda.

Hb 4:3 osutab tihedale sidemele usu ja hingamise ehk rahu vahel. Saame osa Tema rahust ainult siis, kui usume ja usaldame Teda, kes tõotas rahu ja suudab selle tõotuse täita. See on muidugi Jeesus Kristus.

`Loe veel kord Hb 4:3. Mis oli siin kirjeldatud inimeste põhiprobleem? Millise õppetunni saame siit endale meie, kellele „on kuulutatud evangeeliumi nõnda nagu neilegi“ (Hb 4:2)?`

Varakristlik kogudus võttis omaks Jumala eelneva ilmutuse (mida meie nimetame „Vanaks Testamendiks“) ning uskus, et Jeesus Kristus oli Jumala Tall, ohver nende pattude eest. Ning sellesse ohvrisse uskudes puutusid nad kokku Jeesusega ja rahuga, mida meile Temas pakutakse.

`Kuidas aitab aru saamine sellest, mida tähendab olla Jeesuse vere kaudu päästetud, saada sellist hingamist, mis meil võib Jeesuses olla, teades, et meid päästetakse armust ja mitte tegudest?`