---
title: 'Misjonilugu'
date: 10/09/2021
---

#### Usus edasi astudes

_Loo on kirja pannud Terri Saelee._

Keegi rääkis Iraagis isale Jeesusest. Isa hakkas Jeesust armastama ja ühines seitsmenda päeva adventistide kogudusega. Ema aga otsustas jääda oma pärimususu juurde. Mõne aja pärast muutus elu Iraagis pere jaoks keeruliseks. Isa kartis ema ja nende kahe väikese tütre turvalisuse pärast ning perekond kolis põgenikena Ameerika Ühendriikidesse.

Californias saatsid isa ja ema oma tütred riigikooli. Kuid isa palvetas, et tüdrukutel avaneks võimalus õppida adventkoolis. Tal ei olnud raha kogudusekooli õppemaksu tasumiseks ja isegi kui raha olnuks, ei teadnud ta ühtki adventisti, kes oleks võinud talle öelda, kust kool leida.

Ühel päeval külastas isa toidupanka, kus jagati toitu abivajavatele peredele. Toidu kättesaamist oodates tegi isa ühe vabatahtlikuga juttu ja sai teada, et toidupanga on asutanud ja seda haldab seitsmenda päeva adventistide kogudus, kellel oli ka oma kogudusekool.

Isa ja ema olid hoolikalt raha säästnud, et ise kooli minna ja pere ülalpidamiseks mõni parem töökoht saada. Nad otsustasid kasutada hinnalisi sääste oma tütarde õppemaksu eest tasumiseks.

Veidi aega hiljem jõudsid isa koos emaga ning oma 9- ja 11aastase tütrega kooli juurde. Nad istusid juhataja kabinetis, näod säramas, ja ootasid juhiseid, mida edasi teha.

Koolijuht ja koguduse pastor, kes nende vastas istusid, vaatasid teineteisele otsa ning pöörasid seejärel pilgu isale, emale ja tüdrukutele. Vanemate ja tüdrukute näolt väljenduv innukus puudutas nende südant. Kuid rahast, mida isa ja ema olid säästnud, ei jätkunud.

„Me tahame väga, et need tüdrukud siin õpiksid,“ ütles koolijuht. „Kuid kahjuks ei ole õppemaksu tasumiseks piisavalt raha.“

Koolijuht tegi pausi ja vaatas jälle pastorile otsa. Ta nägi pastori silmades kaastunnet ja tundis julgust jätkata.

„Me võtame tüdrukud kooli vastu,“ ütles koolijuht. „Astume usus edasi.“

Neli täiskasvanut ja kaks tüdrukut põlvitasid põrandale ja langetasid pea.

„Armas Jumal, me vajame Su abi,“ palvetas pastor. „Palun anna raha nende kahe kalli tüdruku haridusteeks.“

Varsti pärast seda, kui perekond lahkus, sai koolijuht telefonikõne. See tuli Seitsmenda Päeva Adventistide Põhja-Ameerika Divisjoni põgenike ja immigrantide teenistuse koordinaatorilt. Kõneleja andis teada, et tal on raha, millega aidata lapspõgenike õppemaksu tasuda. See raha, ütles ta, tuli 2011. aastal kogutud kolmeteistkümnenda hingamispäeva annetusest. Koolijuht suutis vaevu oma kõrvu uskuda. Kiiresti helistas ta isale, et teatada raha leidmisest tütarde õppemaksuks.

„Ma teadsin, et Jumal vastab meie palvetele!“ hüüatas isa.

_Käesoleva kolmeteistkümnenda hingamispäeva annetus aitab taas Põhja-Ameerika Divisjoni põgenikke. Kasutagu Jumal teie andeid paljude selliste isade palvetele vastamiseks. Kujuta ette kohtumist taevas kellegagi, kes õppis Jumalat paremini tundma ja otsustas Teda teenida sellepärast, et sina annetasid._