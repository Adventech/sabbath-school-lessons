---
title: 'Usutalitused ja ohvrid'
date: 06/09/2021
---

Vana Testamendi rituaalide ja ohvrite süsteem, mille leiame Moosese kolmandast raamatust, pakub meile eile vaadeldud näitest rohkemat – Vana Testamendi sümbolid näitavad meile kätte Uue Testamendi tõed. Kuigi tänapäeval Piiblit lugevad inimesed libisevad sageli neist rituaalidest üle, peitub neis palju tähtsaid vaimulikke tõdesid, mis on vägagi väärtuslikud inimeste jaoks, kes neid uurivad.

`Loe juhiseid ühe tavalise iisraellase patuohvri kohta 3Ms 4:32–35. Mida sellest rituaalist õpime, kuigi meil ei ole altariga pühamut ega templit, kus oma pattude pärast ohvreid tuua? Seo see usutalitus Jh 1:29 ja 1Pt 1:18–21ga.`

Rituaal on tähtsate väärtuste ja teabe suurepärane edastusvahend ning seda tuleb mõista kontekstis. Et rituaal toimiks, on tavaliselt vaja kindlat aega, konkreetset asukohta ja ettemääratud tegevuste järjekorda. Tõepoolest, kui loeme läbi Vanas Testamendis olevad piibellikud ettekirjutised ohvrite asjus, saab selgeks, et Jumal andis väga üksikasjalikud juhised, mida, millal, kus ning millise rituaali ja protseduuri käigus ohverdada.

Paljudes usutalitustes oli kesksel kohal veri ning vere maha valamine või piserdamine. Tegu ei olnud ilusa vaatepildiga ega pidanudki olema, sest see toimus universumi kõige koledama nähtuse, patu tõttu.

Milline oli vere täpne osa ja miks tuli seda panna altari sarvedele? Kuigi enamik pühamuga seonduvaid usutalitusi antakse edasi ettekirjutustena (nt juhised, kuidas midagi teha), ei sisalda need alati kõiki selgitusi. Võib-olla sellepärast, et inimestele oli juba mõistetav, mida miski tähendas. Iisraeli inimesed said kindlasti aru vere tähendusest (3Ms 17:11).

3Ms 4:32–35 toodud näite puhul peitub aga 35. salmis tähtis selgitus: „Kui preester temale ta patu pärast, mida ta on teinud, on lepitust teinud, siis antakse temale andeks.“ Seega oli veri kogu lepitusprotsessi võti, vahend, mille kaudu sai patust inimest püha Jumala silmis õigeks teha. Näeme neis ohvrites tüüpi, mudelit Kristuse surmast ja meie heaks toimuvast teenistusest.

`Mõtle sellele, kui halb on patt päriselt, nii et lepituseks oli vaja ohvrit, Jumala ühe liikme, Jeesuse eneseohverdust. Kuidas õpetab see meile, et toetuksime üksnes armule ja mitte iialgi tegudele? Mida saaksime lisada sellele, mida Kristus meie eest juba teinud on?`