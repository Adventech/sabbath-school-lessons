---
title: 'Taevalinna saamine'
date: 09/09/2021
---

Hb 4. peatüki põhiliste mõtete loogiline areng saab eriti selgeks siis, kui loeme Hb 4:8–11. Joosua ei toonud Iisraelile hingamist. Järelikult, kuna Jumal ei valeta, peab olema veel teine „hingamine“, mis saab osaks Jumala rahvale. See inimrühm ei koosne üksnes juudi usklikest. Sellesse kuuluvad kõik need, kes on Jeesuse oma isiklikuks Päästjaks vastu võtnud.

`Loe Gl 3:26–29 ja märgi üles ristijärgsele Jumala lepingurahvale iseloomulikud jooned. Mida tähendab Pauluse kirjutatu kontekstis, et ei ole juuti ega kreeklast, ei ole orja ega vaba, ei ole meest ega naist?`

Sageli on Hb 4. peatükki kasutatud seitsmenda päeva hingamispäeva pidamise rõhutamiseks. Samas on teised seda kasutanud hingamispäevase puhkuse vaidlustamiseks, tuues välja asjaolu, et on veel üks (lõpuaja) puhkeaeg. Kumbki seisukoht ei mõtesta piibliteksti kuigi hästi lahti. See kirjakoht annab hoopis mõista, et kuigi lõpuajal koondub tähelepanu Jumala erilisele puhkusele, on vastav mõte olnud olemas juba loomisest saati ning hingamispäevasest hingamisest rõõmu tundmine pakub väikese iganädalase eelmaitse hingamisest aegade lõpus. Jah, juutide jaoks on hingamispäev olnud _olam haba_ („tulevase maailma“) eelkäija.

Jumala rahvale jääv hingamispäevane hingamine peegeldab Jumala hingamist maailma ajaloo esimesel hingamispäeval. See puhkus tähendab, et lõpetame oma töö ja usaldame Jumalat, sest Tema täidab oma tõotuse meid päästa.

Vastupidi nii mõnegi tõlgendaja väitele ei toeta kõnealune kontekst arvamust, et hingamispäeva käsk täitus Kristuse antud päästes ning sellele käsule kuuletumine muutus kristlaste jaoks ebavajalikuks. Meile tõotatav ülim hingamine selles, mida Kristus meie heaks tegi, ei asenda piibellikku seitsmenda päeva hingamispäeva; vastupidi, see võimendab hingamispäeva.

Maailmas, kus hinnatakse kõrgelt ise ennast üles töötanud inimesi, kõva tööd ja innukaid edasipürgijaid, on Jeesuses puhkamine ja Tema päästva armu usaldamine tõelises vastuolus valitseva kultuuriga.

`Kuidas aidata kaasinimestel leida rahu Jeesuses, kui nad mõtlevad, et nende patud on liiga koledad, et nende südant ei saa muuta ning nende olukord on päris lootusetu? Mida sa Piiblis kirjapandust nendega jagada saad?`