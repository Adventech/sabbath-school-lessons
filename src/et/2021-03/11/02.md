---
title: 'Ristitud Moosesesse.'
date: 05/09/2021
---

`Loe 1Kr 10:1–11. Mida tahab Paulus oma lugejatele Korintoses teatavaks teha, kui ta osutab „näidetele“?`

1Kr 10:6 kasutatud sõna (ja samuti 1Kr 10:11 kohandatud sama sõnavorm), mida tõlgitakse kui „näide“, on kreeka keeles _typos_. Sellel kreeka nimisõnal põhineb ka eestikeelne sõna _tüüp_. Tüüp (või näide) ei ole kuidagi originaal ise, vaid kujutab või esindab seda mingil moel. See on näidis millestki muust.

Hb 8:5 on sellise suhte hea näide: „[Vana Testamendi templiteenistuse preestrid] teenivad pühamus, mis on ainult taevase kuju ja vari. Moosest ju juhendati, kui ta hakkas valmistama telki: „Vaata, et sa teed kõik selle kuju järgi, mida sulle näidati mäel!““

See heebrea kirja lõik suunab valgusvihu taevas ja maa peal oleva omavahelisele seotusele ning tsiteerib siis 2Ms 25:9 sündmust, mille puhul Jumal käskis Moosesel ehitada kõrbes pühamu „täpselt eeskuju järgi“, mida Mooses mäel olles oli näinud. Mõte on selles, et maapealne pühamu koos kõigi rituaalide ja toimingutega oli „näide“, sümbol, mudel sellest, mis toimub taevas, kus Jeesus on meie Ülempreestrina taevases pühamus.

Seda silmas pidades mõistame paremini Pauluse öeldut 1Kr 10. peatükis. Neis salmides vaatleb Paulus taas mõnd Jumala rahva kogemust kõrbes, teel tõotatud maale. „Meie esiisad“ viitab juutide esivanematele, kes lahkusid Egiptusest, olid pilve all, läbisid mere ja said niimoodi kõik ristitud orjaikkest vabasse uude ellu.

Paulus käsitleb neid kõrberännaku tähtsaid sõlmpunkte isikliku ristimise tüüpidena ehk näidetena. Pauluse loogikat järgides viitab „vaimuliku roa“ mainimine mannale (võrdle 2Ms 16:31–35). Iisrael jõi kaljust, mis kujutab Pauluse sõnade kohaselt Kristust (1Kr 10:4). Mõtle näiteks Jeesusele, kes on „eluleib“ (Jh 6:48) ja „elav vesi“ (Jh 4:10), ning kõik see saab tähenduse. Seega näeme siin tõsiasja, et Paulus kasutab Vana Testamendi ajalugu näitena, mille kaudu avada vaimulikud tõed, mida iga kristlane saab tänapäeval ellu rakendada.

`Mõtle veel kord iisraellaste Egiptusest välja tulemise kogemusele. Millised vaimulikud õppetunnid saame nende „näidetest“, nii headest kui ka halbadest?`