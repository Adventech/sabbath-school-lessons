---
title: 'Ärge paadutage oma südant'
date: 08/09/2021
---

`Loe Hb 4:4–7 ja Ps 95:8–11. Mille eest siin (nii kirjas heebrealastele kui ka psalmides) hoiatatakse ja mida on sel öelda meie jaoks tänapäeval?`

Hb 4:4–7 tsiteerib nii loomislugu kui ka Ps 95:11, rääkides iisraellaste truudusetusest ja seega nende läbikukkumisest jõuda hingamisse, mida Jumal neile anda tahtis. Tõepoolest, Ps 95:8–11 seostab Iisraeli kõrbekogemuse Jumala hingamisega ning lisab sellele jumaliku vande, et truudusetu Iisrael ei saa Tema hingamisse, mida algselt seostati tõotatud maaga.

Iisrael sai muidugi tõotatud maale. Uus põlvkond ületas riigipiiri ja vallutas Jumala abiga maa kindlustused ning seadis ennast seal sisse.

Kuid nad ei saanud Jumala hingamisse selles mõttes, et usupuuduse pärast, mis avaldus rängas sõnakuulmatuses, ei kogenud paljud neist tõeliselt päästet Jeesuses. Kuigi hingamist seostati maaga, tähendas see midagi rohkemat kui inimeste elupaika.

`Hb 4:6 annab mõista, et need, kes olid kuulnud jumalikku tõotust tõelisest hingamisest, ei saanud seda kätte sõnakuulmatuse pärast. Milline seos on sõnakuulmatuse ja Jumala rahust ilma jäämise vahel?`

„Tänane päev“ väljendab äärmist vajalikkust, tungivust. „Tänane päev“ tähendab, et pole enam aega raisata. „Tänane päev“ nõuab reageerimist ja otsustamist praegu.

Paulus kasutab muljet avaldavalt sõna _sēmeron_, „tänane päev, täna“ ja rõhutab tugevalt, kui tähtis on see hingamise kontekstis. Ps 95:7, 8 on hoiatus ja Jumala anumine, et Tema rahvas ei kordaks oma eelkäijate vigu ega laseks käest võimalust saada tõelisse hingamisse, mis leidub üksnes Jumalalt meile pakutud päästes.

`Mida peaks meie jaoks praegu tähendama nende sõnade kuulmine: „Täna, kui te kuulete tema häält, ärge tehke oma südant kõvaks!“? Mis on sõna „täna“ juures eriti oluline? Psalmides kasutati seda juba tuhandeid aastaid tagasi. Miks peaks see meie jaoks olema „tänasel päeval“ sama oluline, nagu see oli nende jaoks, kes seda tuhandeid aastaid tagasi kuulsid?`