---
title: 'Misjonilugu'
date: 27/08/2021
---

#### Naeratuse jõud

_Loo on kirja pannud Dale Wolcott._

Seitsmenda Päeva Adventistide Chinle kogudus ei paikne just kõige paremas kohas Navaho reservaadis USA Arizona osariigis.

Selle koguduse pastorina elan ma haagismajas kogudusemaja kõrval. Mitu mainekat naabrit, näiteks Navaho rahva politseohvitser, elab ümbruskonnas haagismajades. Kuid üks maja näeb välja nagu kohalik „narkomaja“. Selle räpane õu ja jalgsi või sõiduvahendiga tulijate pidev voog on väärt oma mainet ebaseadusliku joogi ja muu kauba tarnijana.

Koguduse nõukogu on arutanud, kuidas selliste naabritega parimal viisil suhelda. Oleme nende pärast palvetanud ja neid külastanud, palvetanud koos nendega ja jaganud kirjandust ning kutseid koguduse üritustele. Pere lapsed on mõnikord käinud lastetundides. Aga me ei ole mingit läbimurret näinud. Siis tuli COVID-19 pandeemia. Kirik suleti ja meie ühisteenistused kolisid telefoni. Kuigi kogudusel on internetiühendus, ei ole paljudel siinsetel perekondadel kodus internetiühendust.

Ühel päeval sammus Catherine laialt naeratades üle kirikuõue. Ta tahtis vabandust paluda, et oli unustanud meie kutse olla meiega ühenduses kolmapäevasel palvekoosolekul, kuna ta oli koos oma abikaasa ja nende kahe tütrega, 11aastase Katelyni ja 9aastase Kalliega organiseerinud oma igaõhtuseid jumalateenistusi oja ääres.

„Oo, ja me võtsime naabrilapsed ka kaasa,“ ütles Catherine.

„Millised?“ imestasin ma kõva häälega.

„Need, kes on teie maja kõrvalmajas,“ vastas ta ning viipas „narkomaja“ poole.

Üllatunult küsisin, kuidas oli Catherine’il õnnestunud need lapsed kaasa kutsuda.

Catherine naeratas. „Nende vanem õde pani tähele, kui õnnelikud olid meie tüdrukud iga päev, kui nad jalutasid meie maja juurest kirikusse oma koolitöid tegema,“ ütles ta.

Tüdrukud elavad tavaliselt Seitsmenda Päeva Adventistide Holbrooki Indiaanlaste Koolis, mis asub umbes 90minutilise autotee kaugusel, kuid nad olid COVID-19 pärast kodus. Kuna perekonnal ei olnud internetiühendust, käisid tüdrukud kirikus õppimas.

„Vanem õde tahtis teada, miks Katelyn ja Kallie naeratavad, selle asemel, et olla kurvad, nagu on tema enda nooremad õed. Samuti tahtis ta teada, miks Katelyn ja Kallie alati laulavad. Niisiis kutsusime nad õhtusele jumalateenistusele,“ ütles Catherine.

„Kuidas läks?“ küsisin ma.

„Kui lõpetasime, küsisid nad, kas teeksime järgmisel päeval samuti,“ rääkis ta. „Issand on minu lapsi puudutanud ja nemad näevad seda.“

_Osa selle veerandaasta kolmeteistkümnenda hingamispäeva annetusest aitab Holbrooki Indiaanlaste Kooli. Täname, et teil on kavas heldelt annetada._