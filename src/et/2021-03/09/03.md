---
title: 'Käsk puhata'
date: 23/08/2021
---

Loomine on küll „väga hea“, kuid see pole veel lõpetatud. Loomine lõppeb Jumala hingamisega seitsmendal päeval, hingamispäeval, ja selle päeva erilise õnnistamisega. „Jumal õnnistas seitsmendat päeva ja pühitses seda, sest ta oli siis hinganud kõigist oma tegudest, mis Jumal luues oli teinud“ (1Ms 2:3).

Hingamispäev on Jumala loomistöö lahutamatu osa. Tegelikult on see loomise kõrghetk. Jumal loob puhkuse ja teeb aja koos olemiseks, kus inimkond (kes noil päevil koosnes Aadamast ja Eevast) saab lõpetada oma igapäevase tegevuse ning puhata külg külje kõrval oma Loojaga.

Kahjuks tuli maailma patt ja muutis kõike. Enam ei saa otse Jumalaga suhelda. Nüüd on pattulangenud maailma osaks kõik hädad, mida me hästi tunneme  – valulikud sünnitused, ränk töö, haprad ja probleemsed suhted ja nii edasi. Ning ikkagi püsib ka kõige selle keskel Jumala hingamispäev kestva sümbolina loomisest ning lootuse ja tõotusena meie uueksloomisest. Kui hingamispäevast puhkust vajati enne pattu, siis kui palju rohkem vajatakse seda nüüd, pärast pattulangemist?

Palju aastaid hiljem, kui Jumal vabastas oma lapsed Egiptuse orjusest, tuletas Ta neile taas meelde seda erilist päeva.

`Loe 2Ms 20:8–11. Millise loomisega seotud õpetuse saame siit hingamispäeva tähtsuse kohta?`

Selle käsu kaudu kutsub Jumal meid üles pidama meeles oma päritolu. Vastupidi paljude uskumusele ei ole me kalkide, hoolimatute ja pimedate jõudude juhuse saadus. Oleme olevused, kes on loodud Jumala näo järgi. Meid loodi Jumala sõpradeks. Pole tähtis, et iisraellasi koheldi nagu väärtusetuid orje. Iga hingamispäev kutsus nad üles meenutama eriliselt seda, kes nad päriselt olid  – tehtud Jumala näo järgi.

„Hingamispäev loomistöö mälestusena märgib Kristuse armastust ja väge.“  – Ellen G. White, „Ajastute igatsus“, lk 281.

`Mõtle, kuivõrd oluline on õpetus kuue päevaga loomisest. Pealegi, milline teine õpetus on nii tähtis, et Jumal oleks käskinud pühendada selle meelespidamisele ühe seitsmendiku meie elust, eranditult igal nädalal? Kuidas peaks ainuüksi see tõsiasi meile õpetama, kui oluline on meenutada oma tõelist päritolu, mida Moosese esimene raamat meile kirjeldab?`