---
title: 'Rahu rütmid'
date: 21/08/2021
---

### Selle nädala õppeaine
1Ms 1. ptk; 2Ms 20:8–11, 2Ms 16:14–31; 5Ms 5:12–15; Ps 92; Js 58:13.

> <p>Juhtsalm</p>
> „Jumal õnnistas seitsmendat päeva ja pühitses seda, sest ta oli siis hinganud kõigist oma tegudest, mis Jumal luues oli teinud“ (1Ms 2:3).

Kes suudaks ette kujutada, milline nägi välja Jumala loodud valgus kesk pimedust, ääreni elu tulvil ookean, lindude ootamatu lendutõus? Ning Aadama ja Eeva ebatavaline loomine? Me ei suuda isegi aduda, kuidas Jumal seda tegi.

Kuid siis, pärast sellist aktiivset loomist, pööras Jumal tähelepanu veel millelegi. Esmapilgul ei paistnud see nii muljetavaldav nagu veest välja sulpsatavad vaalad või lindude sillerdavad sulerüüd. Jumal tegi lihtsalt ühe päeva, seitsmenda päeva, ning muutis selle siis eriliseks. Juba enne seda, kui inimkond asus sepitsema iseendale pealesurutud stressirohket elu, pani Jumal paika märgi, justkui mälu elavdamise abivahendi. Jumal tahtis, et see päev oleks meile peatumise ja elu ruttamata nautimise ajaks – päevaks, mil olla ja mitte teha, hõisata kingitud rohu, õhu, eluslooduse, vee, inimeste ja, ennekõike, iga hea anni Looja üle.

Sama üleskutse jätkub ka pärast seda, kui esimene inimpaar Eedenist välja saadeti. Jumal tahtis teha kindlaks, et see üleskutse peab ajaproovile vastu, ja nii lõimis Ta selle algusest peale ajakangasse.

Käesoleval nädalal uurime Jumala imelist kutset võtta ikka ja jälle, igal seitsmendal päeval, kasvamiseks puhkeaega.

_Selle nädala õppetükki õppides valmistud hingamispäevaks, 28. augustiks._