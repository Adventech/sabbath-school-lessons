---
title: 'Veel üks põhjus puhata'
date: 25/08/2021
---

Iisrael on leeris Jordani idakaldal. Nad on vallutanud Baasani kuninga ja kahe emorlaste kuninga valdused. Veel kord kutsub Mooses Iisraeli kokku ja tuletab neile meelde, et Siinail sõlmitud leping tehti ka nendega, mitte üksnes nende vanematega. Siis kordab ta taas nende tarvis kümmet käsku.

`Võrdle 2Ms 20:8–11 ja 5Ms 5:12–15. Kuidas erineb hingamispäeva käsu sõnastus varasemast?`

2Ms 20:8 algab käsk sõnadega „pea meeles“. 5Ms 5:12 algab sõnaga „pea/täida“. Sõna „pea meeles“ esineb selles käsus pisut hiljem (5Ms 5:15). Neis salmides kästakse rahval meeles pidada, et nad olid orjad. [Eestikeelses 1926. a Piiblis tuleb see kõrvutus esile: „Pea hingamispäeva, et sa seda pühitsed…“ (5Ms) – tlk.] Kuigi see põlvkond on üles kasvanud vabana, oleksid nad kõik olnud orjuses, kui neid poleks imeliselt vabastatud. Hingamispäeva käsk pidi neil meeles hoidma, et sama Jumal, kes tegutses loomisel, oli tegev ka nende vabastamisel: „Issand, su Jumal, tõi sind sealt välja vägeva käega ja väljasirutatud käsivarrega“ (5Ms 5:15).

See tõde sobib iisraellaste tolleaegsete oludega, kes seisavad teist korda tõotatud maa piiril, osa neist nelikümmend aastat pärast seda, kui eelmine põlvkond nii armetult läbi kukkus. Nad on maa vallutamiseks sama abitud, kui olid nende esiisad end Egiptusest vabastama. Nad vajasid Jumalat, kes tegutseb „vägeva käega“ ja „väljasirutatud käsivarrega“.

Hingamispäev on omandamas lisamõõdet. Kuna Jumal on vabastamise Jumal, tuleb Iisraelil pidada hingamispäeva (5Ms 5:15).

Muidugi ei jää loomine välja ka 5Ms 5. peatükis olevast käsust, vaatamata lisapõhjusele hingamispäeva pidamiseks. Teatavas mõttes on Iisraeli vabastamine Egiptusemaalt uue loomise algus, 1Ms loomisloo sarnane. Vabastatud rahvana on Iisrael Jumala uus loodu (vaata ka näiteks Js 43:15).

Ja kuna Egiptusest väljatoomises nähakse patust vabastamise sümbolit – see tähendab lunastamist –, siis leiame, et hingamispäev on nii loomise kui ka lunastamise sümbol. Seega suunab hingamispäev meid väga reaalsel viisil Jeesuse, meie Looja ja Lunastaja juurde.

`Loe Jh 1:1–13. Kuidas õpetavad need salmid meid tundma Jeesust Loojana ja Lunastajana?`