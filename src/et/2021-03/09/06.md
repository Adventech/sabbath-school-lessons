---
title: 'Hingamispäeva pidamine'
date: 26/08/2021
---

Jumal käsib oma rahval pidada hingamispäeva. Otse kõrvuti käsuga mitte tappa ega varastada on korraldus pidada meeles hingamispäeva, kuigi Piibel ei räägi pisiasjadeni, kuidas seda täpselt pidada.

`Milline peab olema õhkkond, mille loome ja mida hingamispäeval soodustame? Vaata Ps 92 ja Js 58:13.`

Kuna hingamispäeva pidamine tähistab loomist ja lunastust, peaks õhustikku kujundama õnn ja rõõm Issandas, mitte süngus.

Hingamispäeva peale mõtlemine ei alga seitsmendal päeval. Nagu esimene hingamispäev oli loomisnädala haripunkt, nii tuleb meil „mõelda hingamispäevale“ kogu nädala ja teha oma eesootavad plaanid nii, et saame oma iganädalase töö kõrvale jätta ning „pidada hingamispäeva pühaks“, kui see tuleb.

`Millisele hingamispäeva pidamise tähtsale küljele heidab valgust 3Ms 19:3?`

Hingamispäeva pidamine tähendab ka oma suhete hooldamist pereliikmete ja sõpradega. Jumal annab aja, mil kogu perekond saab keskenduda osadusele, ning see toob kaasa puhkuse ka sulastele ja perele kuuluvaile loomadele (vaata 2Ms 20:8–11). Hingamispäev ja perekond sobivad kokku.

Kuigi puhkamine ja pereaeg on tähtsad põhimõtted, tähendab hingamispäeva pidamine ühist kokkutulekut, oma koguduseperega Jumala teenimisele keskendumist. Siin maa peal olles võttis Jeesus osa jumalateenistustest ja juhtis neid. (Vaata 3Ms 23:3; Lk 4:16 ja Hb 10:25.)

Isegi kui iganädalane rutiin ja rütm meid tagant kiirustab, on südamepõhjas ometi igatsus tõelise hingamispäevase rahu järele, Meistriga tõeliselt ühte kuulumise järele. Kui peame meeles kõik oma askeldused lõpetada ning võtame aega Jumalaga koos olemiseks ja oma suhete toetamiseks, astume hingamispäeva rütmi ja rahusse.

`Milline on olnud sinu kogemus hingamispäevaga ja hingamispäeva pidamisest saadavate õnnistustega? Mida saad veel teha selleks, et tegemist oleks püha ajaga, nagu see olema peaks?`