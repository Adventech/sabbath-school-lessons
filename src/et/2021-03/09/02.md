---
title: 'Eelmäng puhkamisele'
date: 22/08/2021
---

Alguses on Jumal. Issand Jumal ütleb ja nii saab. Valgus eraldab päeva ööst; teisel päeval kutsutakse sõnaga ellu taevalaotus, taevas ja mered; kolmandal päeval järgnevad maismaa ja taimestik. Jumal kujundab aja ja geograafia alused ning täidab need siis järgneva kolme päeva jooksul. Valgused valitsevad taevast päeval ja ööl. Erinevalt enamiku muinaskultuuride lugudest teeb piibellik loomisaruanne piisavalt selgeks, et päike, kuu ja tähed ei ole jumalused. Nad tulevad pildile alles neljandal päeval ja alluvad Looja sõnale.

Moosese kirjeldus 5. ja 6. päevast (1Ms 1:20–31) on täis elu ja ilu. Jumala valmistatud ruumi täidavad linnud, kalad ja loomad.

`Mida väljendab hinnang, mille Jumal loomistööle annab? Loe 1Ms 1:1–31.`

Jumal pole loonud lihtsalt suvalist ruumi; _tegemist on täiusliku paigaga_. Maa kihab eluvormidest. Nagu meeldejääva viisi refrääni kõlab iga päeva järel Jumala ütlus: „See oli hea.“

`Mille poolest erineb inimkonna loomine muu oleva loomisest Maal? Loe 1Ms 1:26, 27 ja 1Ms 2:7, 21–24.`

Jumal kummardub ja hakkab vormima mulda. Inimkonna loomine Jumala näo järgi ja Tema sarnasuses on intiimsuse ja läheduse näitlik õppetund. Jumal kummardub ja hingab elu Aadama sõõrmeisse ning elav olevus ongi olemas. Eeva eriline loomine Aadama küljeluust lisab loomisnädalasse veel ühe olulise koostisosa. Jumal on inimsoole kavandanud abielu – see on abielupartnerite ʹiš’i ja ʹišša, „mehe“ ja „naise“ vaheline püha truudus.

Sel korral, mil Jumal vaatab kõike, mida Ta on kuue päevaga teinud, kõlab refrään teistmoodi: „Ja Jumal vaatas kõike, mis ta oli teinud, ja vaata, _see oli väga hea_“ (1Ms 1:31, kaldkiri lisatud).

`Mõtle, kui põhjalikult erineb Piibli loomislugu sellest, mida inimkond ilma Jumala Sõna juhtimiseta õpetab. Mida ütleb see meile tohutu vajaduse kohta sõltuda tõe mõistmisel Jumala Sõnast?`