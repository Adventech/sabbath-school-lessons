---
title: 'Uued olukorrad'
date: 24/08/2021
---

Pärast neljakümneaastast rändamist kõrbes oli üles kasvanud uus põlvkond, kes mäletas Egiptust ähmaselt, kui üldse. Nende elukogemus oli nende vanemate omast vägagi erinev. Uus põlvkond oli pealt näinud oma vanemate korduvat usupuudust ja selle tõttu pidid nemadki rändama kõrbes oma vanemate põlvkonna väljasuremiseni.

Nende eeliseks oli leeri keskele püstitatud pühamu ning nad nägid Jumala kohalolu pilve hõljumas kogudusetelgi kohal. Kui pilv liikuma hakkas, teadsid nad, et oli aeg asjad pakkida ja sellele järgneda. See pilv, mis oli neile varjuks päeval ning valguseks ja soojendajaks öösel, tuletas neile pidevalt meelde Jumala armastust ja hoolitsust nende eest.

`Milline väga isiklik hingamispäeva meeldetuletaja neil veel oli? Loe 2Ms 16:14–31.`

Vastupidi populaarsele teoloogiale tõendavad need salmid, et seitsmenda päeva hingamispäev oli olemas juba enne Siinailt antud seadust.

Millega on siin tegemist?

Eriline toit, millega Jumal rahvast varustas, tuletas iga päev meelde tõsiasja, et Jumal peab oma loodut ülal. Jumal rahuldas nende vajadused väga käegakatsutavalt. Iga päev tõi kaasa imelise toidu, mis ilmus ja kadus päikese tõustes. Iga kord, kui keegi püüdis kahmata järgmiseks päevaks, läks toit mädanema ja haisema, kuid igal reedel tuli kahekordne kogus ning ülejääk, mida hingamispäeval süüa, püsis imepäraselt värskena.

Iisraelil oli nüüd olemas pühamuteenistus ning kõik seadused ja eeskirjad, mis on kirjas Moosese kolmandas ja neljanadas raamatus. Ometi kutsub eakas Mooses kõik kokku ja räägib neile veel kord nende ajalugu ning kordab taas Jumala antud seadusi (vaata 5Ms 5:6–22).

Lõpuks oli uus põlvkond valmis astuma tõotatud maale. Iisraeli juht hakkas vahetuma ning eakas Mooses tahtis olla kindel, et see põlvkond peab meeles, kes nad olid ja mis oli nende eluülesanne. Ta ei tahtnud, et nad kordaksid oma vanemate vigu. Ja nii kordab ta Jumala käske. Kümmet käsku korratakse selleks, et Kaanani piiril üles rivistunud põlvkond neid ei unustaks.

`Meie isikliku kogemuse järgi toimub Jeesuse teine tulek ainult hetk pärast meie surma. Seega on Tema tagasitulek alati lähedal, võib-olla lähemal, kui me ette kujutada oskame. Kuidas hoiab hingamispäeva pidamine meil meeles selle, mida Jumal on teinud ning, veel enam, mida Ta teeb meie heaks siis, kui Ta tagasi tuleb?`