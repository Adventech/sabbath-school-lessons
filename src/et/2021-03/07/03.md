---
title: 'Näitelava valmis seadmine'
date: 09/08/2021
---

Joosep oli oma vendadele andeks andnud. Me ei tea täpselt, millal Joosep neile andestas, kuid ilmselgelt kaua enne seda, kui nad kohale ilmusid. Küllap poleks Joosep Egiptuses üldse nii hästi hakkama saanud, kui ta ei oleks andeks andnud, sest vägagi tõenäoliselt oleksid viha ja kibedus tal hinge seest söönud ning tema suhteid Issandaga kahjustanud.

Mitu uuringut väärkohtlemise üle elanud inimeste kohta on tõstnud esile tõsiasja, et isegi kõige hullemini kannatanud ohvrite jaoks oli paranemise ja oma eluga edasimineku põhiteguriks andestamine. Andeks andmata jääme ohvriteks. Andestamine puudutab meid rohkem kui kurja teinud isikut või isikuid.

Kuigi Joosep on oma vendadele andeks andnud, ei ole ta nõus jätkama peresuhteid sealt, kuhu need temast jäid; see tähendab kuivast kaevust Dotanis. Ta peab nägema, kas midagi on muutunud.

`Mida Joosep pealt kuulas? Loe 1Ms 42:21–24. Mida ta vendadelt teada sai?`

Kogu suhtlemine toimub tõlgi vahendusel ja seepärast ei tea Joosepi vennad, et ta saab neist aru. Joosep kuuleb oma vendade pihtimist. Vennad olid mõelnud, et Joosepist vabanemisega ei pea nad enam kartma, et ta neist isale kõik ära räägib. Nad mõtlesid, et neid ei ohusta enam tema unenäod ja nad ei näe teda enam isa lemmiku rollis. Kuid rahu asemel oli neid kõigi möödunud aastate jooksul nuhelnud süüdiolev südametunnistus. Nende tegu oli viinud neilt rahu ning neid halvas hirm Jumala kättemaksu ees. Joosep tunneb tegelikult nende kannatustele kaasa. Ta nutab nende pärast.

Joosep teab, et nälg vältab veel mõne aasta, ja nii nõuab ta, et järgmisel korral vilja ostma tulles võtaksid vennad endaga kaasa Benjamini (1Ms 42:20). Samuti võtab ta Siimeoni pantvangi (1Ms 42:24).

Olles näinud, et Benjamin on elus, korraldab Joosep pidusöögi, kus ta eelistab ilmselgelt Benjamini (1Ms 43:34), et näha, kas vanad kadedusemustrid on veel alles. Vennad ei ilmuta märkigi kadedusest, kuid Joosep teab, kui salakavalad nad võivad olla. Nad tõmbasid ju ninapidi tervet linna (1Ms 34:13) ja päris kindlasti arvab ta, et nad valetasid isale tema saatuse kohta (1Ms 37:31–34). Nii võtab ta ette veel ühe suure katse. (Vaata 1Ms 44. ptk.)

`Loe 1Ms 45:1–15. Mida räägib toimunu sellest, kuidas Joosep suhtus oma vendadesse ja neile andestamisse? Millise õppetunni saame sellest loost enda jaoks?`