---
title: 'Andestada ja unustada?'
date: 10/08/2021
---

Andestamist on kirjeldatud valmisolekuna loobuda oma õigusest pahameelele, hukkamõistule ja kättemaksule õigusrikkuja või -rikkujate vastu, kes toimisid ebaõiglaselt. Pereterapeut Marilyn Armour, kes töötas holokausti üle elanud inimestega, et välja selgitada, kuidas olid ellujääjad juhtunut enda jaoks mõtestanud, kirjutab: „Andestamine on põhiolemuselt ohvri tahtlik tegu. See ei juhtu kuidagi iseenesest.“

Andeks andmine ei tähenda tagajärgede puudumist. Andeks andmine ei tähenda, et peaksime laskma ahistajal oma väärkohtlemist jätkata. Andeks andmine tähendab hoopis seda, et pöördume oma pahameele ja kättemaksuihaga Jumala poole. Kui me nii ei tee, muudab viha, kibedus, vimm ja vihkamine selle, mida inimesed meile tegid, veel hullemaks.

`Mida teeb teistele andestamine meiega? Mõtle Mt 18:21–35 peale.`

Kahtlemata on andestama õppides väga tähtis aru saada, mida Kristus meile on andeks andnud. Oleme kõik pattu teinud, mitte üksnes kaasinimeste, vaid ka Jumala vastu.

Iga patt on tõepoolest patt meie Issanda ja Looja vastu ning ometi saame Jeesuses taotleda täielikku pattude andestust. Mitte sellepärast, nagu vääriksime seda – me ei vääri – , vaid ainult selle tõttu, et Jumal on meile armuline. Kui adume kord seda püha tõde, kui see andestus saab kord meie omaks, kui kogeme kord ise Jumala andeksanni tõelisust, saame hakata lahti laskma ja kaasinimestele andeks andma. Me ei anna andeks mitte sellepärast, et kaasinimesed seda vääriksid, vaid sellepärast, et oleme ise Jumalalt andeks saanud ja vajame andestust. Lisaks, kui sageli me ise andestust väärime?

Nagu näeme, annab Joosep perekonnasuhete parandamiseks veel ühe võimaluse. Ta ei pea seejuures viha ega lange tagasi selle juurde, mis juhtus minevikus.

On peaaegu võimatu perekonnana uuesti alustada, kui meist igaühest on saanud asjatundjad selles, kuidas üksteisele kõige paremini haiget teha. Joosep ei toimi aga nii. Näib, et ta tahab mineviku seljataha jätta ning liikuda edasi armastuses ja omaks võtmises. Kui Joosepil olnuks teistsugune suhtumine, oleks sellel lool teistsugune lõpp, mis poleks sugugi õnnelik.

`„Õndsad on need, kelle ülekohus on andeks antud ja kelle patud on kinni kaetud. Õnnis on mees, kelle pattu Issand ei arvesta“ (Rm 4:7, 8). Mida on Jeesus meile Pauluse sõnade kohaselt andnud ja kuidas peaks see suurepärane tõotus mõjutama meie käitumist nendega, kes on meile haiget teinud?`