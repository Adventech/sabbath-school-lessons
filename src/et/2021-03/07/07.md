---
title: 'Toetav Mõte'
date: 13/08/2021
---

„Nii nagu Joosepi vennad müüsid ta paganatele, nii müüs Kristuse üks jünger Kristuse kibedaimatele vaenlastele. Joosepit süüdistati vääralt ja ta heideti vanglasse vooruslikkuse pärast. Kristust põlati seetõttu, et Tema õiglane, ennastsalgav elu oli pidevaks etteheiteks patule. Ehkki Ta polnud milleski süüdi, mõisteti Ta valetunnistuse põhjal hukka. Joosepi kannatlikkus ebaõigluses ja andestusvalmidus ning õilsus halba teinud vendade vastu kujutab tabavalt Lunastaja pikka meelt õelate inimeste suhtes ja andestamist nii mõrvaritele kui ka kõigile neile, kes tulevad Tema juurde oma patte tunnistades ja andestust otsides.“ – Ellen G. White, „Patriarhid ja prohvetid“, lk 239, 240.

„Miski ei saa õigustada mitteandestavat vaimsust. See, kes ei ilmuta teiste suhtes halastust, näitab, et ta ise ei ole Jumala andestavast armust osa saanud. Jumala andestus tõmbab eksija südame Piiritu Armastuse õilsa südame juurde. Jumaliku kaastunde hoovus voogab patuse hinge ja sealt teiste hingedesse, Õrnus ja halastus, mida ilmutab Kristus oma kallis elus, paistab nende elust, kes saavad Tema armu jagajateks.“ – Ellen G. White, „Kristuse tähendamis­sõnad“, lk 251.

**Küsimused aruteluks:**

`1. Keegi ütles kord: „Andestamata jätta on just nagu mürki juua lootuses, et teine inimene sellest sureb.“ Mida see lause tähendab?`

`2. Mis oli kõigi Joosepi üksikasjalike plaanide eesmärk enne, kui ta oma isiku avalikustas? Mida see tema ja ta vendade jaoks tegi?`

`3. Joosepi kojaülem pidi osalema mõningates plaanides, mis Joosepi vendi puudutasid (nt 1Ms 44:1–12). Kuidas mõjutab andestamise kogemine lihtsalt kõrvalseisjaid?`

`4. „Jumal ei juhi oma lapsi kunagi teisiti, kui nad sooviksid, et Ta neid juhiks, kui nad näeksid lõppu algusest ja mõistaksid seda aulist eesmärki, mida nad Tema kaastöölistena täidavad.“ – Ellen G. White, „Ajastute igatsus“, lk 2245, 225. Mõtle enda elule, kui sa seda lauset loed. Kuidas aitab siinöeldu mõistmine sul hakkama saada paljude katsumuste ja heitlustega, millega rinda pistad?`

---

Annetus >> Eesti liidu ehitusfond [toeta.advent.ee](https://toeta.advent.ee/)

Päikeseloojang 21.11