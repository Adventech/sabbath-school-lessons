---
title: 'Rahu pärast andestamist'
date: 12/08/2021
---

Lõpuks jõuab Joosepi perekond Egiptusesse. Perekonnas ei ole enam süngeid saladusi. Siis, kui vennad selgitasid oma isale, et poeg, keda isa arvas tapetud olevat, on nüüd Egiptuse peaminister, pidid nad üles tunnistama, et müüsid Joosepi maha.

Kuigi alati ei pruugi olla võimalik või tark sidemeid uuendada, ei tähenda see, et me ei saaks andeks anda. Me ei pruugi suuta endale kurja teinud inimest kallistada või temaga koos nutta, kuid võime tahta oma andestuse välja öelda suusõnal või kirja teel. Ja siis on aeg valust võimalikult suurel määral lahti lasta. Natuke valu jääb vististi alatiseks, kuid oleme vähemalt paranemise teel.

`Loe 1Ms 50:15–21. Mille pärast Joosepi vennad muretsesid ja miks nad selle pärast muretsesid? Mida see hirm neist rääkis?`

Joosepi vennad olid elanud Egiptuses seitseteist aastat (1Ms 47:28) ja ometi, kui Jaakob suri, kartsid nad, et Joosep maksab nüüd kätte. Nad tajusid taas, kui palju nad Joosepile haiget olid teinud. Joosep kinnitas neile nüüd uuesti, kui isa oli surnud, et on neile andeks andnud. Selle otsuse värskendamine oli tõenäoliselt hea nii Joosepi kui ka tema vendade jaoks.

Kui haav on sügav, tuleb meil tõenäoliselt palju kordi andeks anda. Kui mälestused tehtud halvast meelde tulevad, on meil vaja otsekohe palves Jumala juurde minna ning langetada uuesti otsus andeks anda.

`Loe 1Ms 50:20. Kuidas aitab see salm vähemalt osaliselt selgitada Joosepi valmidust andestada oma vendadele tema vastu tehtud patt?`

Joosep uskus kindlalt, et tema elu oli osa Jumala suurest plaanist päästa tollal tuntud maailm näljahädast ning aidata seejärel tema perekonnal täita Jumala tõotus saada suureks rahvaks. Joosepil aitas andeks anda teadmine, et Jumal oli valitsenud ka tema vendade kurjade plaanide üle, toomaks sellest esile hea.

`Joosepi lool on õnnelik lõpp. Kuidas reageerime siis, kui lugu nii õnnelikult ei lõppe? Või kas saab väita (pikemas plaanis), et patu ja suure võitluse lõpp, mil kõik probleemid lahenduse saavad, ongi õnnelik lõpp? Kuidas aitab see lootus meil toime tulla mitte nii ideaalsete lõppudega?`