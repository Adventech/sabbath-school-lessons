---
title: 'Olles praktiline'
date: 11/08/2021
---

Selleks, et andeks anda, tuleb mul tunnistada, et olen haiget saanud. Seda võib olla raske teha, kuna kaldume mõnikord oma tundeid pigem maha matma kui läbi töötama. Jumala ees on hea tunnistada ebakristlikku pahameelt ja lausa viha. Näeme, et psalmides väljendatakse seda tihtilugu. Võin Jumalale julgelt rääkida, et mulle ei meeldinud see, mis juhtus ja kuidas mind koheldi, ning et see teeb mind kurvaks või vihaseks või mõlemat korraga.

Joosepi loos näeme, et Joosep nutab, kui ta vendi taas näeb, ja leevendab seega mõnd tunnet oma minevikust.

`Mida räägib lause, mille Jeesus ristil olles ütles, andeks andmise paraja aja kohta? Loe Lk 23:34.`

Jeesus ei oodanud, et meie paluksime esmalt andeks. Meil pole vaja oodata, et meile kurja teinud inimene meilt andeks paluks. Saame teistele andeks anda ilma selleta, et nemad meie andestuse vastu võtaks.

`Mida õpetavad Lk 6:28 ja Mt 5:44 suhtumisest inimestesse, kes meile haiget teevad?`

Andeks andmine, nagu armastuski, algab pigem valikust kui tundest. Saame otsustada andeks anda isegi juhul, kui meie emotsioonid selle otsusega ei nõustu. Jumal teab, et oma jõuga on sellist otsust võimatu teha, kuid „Jumala käes on kõik võimalik“ (Mk 10:27). Just sellepärast kästakse meil palvetada nende pärast, kes meile haiget on teinud. Mõnel juhul võib inimene olla juba surnud, kuid saame ikkagi palvetada, et suudaksime talle andeks anda.

Kahtlemata ei ole andestamine alati kerge. Tehtud valu ja kahju võivad olla laastavad, teha meile haiget, halvata ja murda meid. Paranemine tuleb juhul, kui lubame sel tulla, kuid kibedust, viha ja pahameelt endas hoides muutub paranemine palju raskemaks, kui mitte päris võimatuks.

Rist on parim näide sellest, mida läks Jumalale maksma meile andeks andmine. Kui Issand tegi seda meie pärast, ehkki Ta teadis, et väga paljud hülgavad Ta ikkagi, siis võime meiegi päris kindlasti õppida andeks andma.

`Kellele on sinul vaja andeks anda – kui mitte tolle inimese pärast, siis enda pärast?`