---
title: 'Silmitsi möödunuga'  
date:  08/08/2021  
---

Lõpuks lähevad asjad Joosepi jaoks suuresti õiges suunas. Vähe sellest, et ta vabaneb vanglast, saab temast Egiptuse peaminister, pärast seda, kui ta seletab ära vaarao unenäod (1Ms 41. ptk). Ta on abielus ja tal on kaks last (1Ms 41:50–52). Egiptuse viljaaidad on täis ning on alanud ettekuulutatud näljahäda. Ja siis, ühel päeval, ilmuvad Egiptusesse Joosepi vennad.

`Loe Joosepi ja tema vendade esimesest kohtumisest 1Ms 42:7–20. Miks nii keerukas sündmustik? Mida tahtis Joosep sellel esimesel kohtumisel teha?`

Joosepi käes on võim ja ta võiks oma vendadele kätte maksta, ilma et peaks end õigustama. Kuid kättemaksu asemel tunneb Joosep muret kodus olevate pereliikmete pärast. Ta on mures oma isa pärast. On ta veel elus või on see probleemne perekond jäänud ilma perepeata? Ja kuidas läheb tema vennal Benjaminil? Oma isa silmarõõmuna oli Benjamin nüüd samal kohal, kus Joosep oli olnud. Kas vennad olid oma ähvardava armukadeduse Benjaminile üle kandnud? Joosep on olukorras, kus ta saab tähelepanu pöörata oma perekonna kaitsetutele liikmetele, ja ta teeb seda.

Piibellike põhimõtete praktiseerimine oma suhetes ei tähenda, et saaksime kunagi väärkohtlemisega leppida või peaksime seda tegema. Igaüks meist on Jumala silmis kallihinnaline. Jeesus tasus ristil meie igaühe eest ülima hinna.

`Miks võtab Jeesus kaasinimeste väärkohtlemist või eiramist väga isiklikult? Loe Mt 25:41–46.`

Jeesus on meid kõiki ostnud ome vere hinnaga ja õiguslikult oleme kõik Tema omad. Igaüks, kes teeb teistele kurja, ründab Jeesusele kuuluvat.

Seksuaalne ärakasutamine ja emotsionaalne ning füüsiline vägivald ei ole iialgi perekonnaelu osa. Tegemist pole pere eraasjaga, mis tuleb omakeskis lahendada. Sellisel juhul on vaja välist abi ja sekkumist. Kui sind või kedagi su perest on väärkoheldud, otsi palun abi usaldusväärselt asjatundjalt.

`Milliseid piibellikke põhimõtteid on sul vaja rakendada mis tahes keerulistes peresuhetes, milles praegu oled?`