---
title: 'Misjonilugu'
date: 13/08/2021
---

#### Valmistu kohtuma oma Jumalaga
_Loo on kirjutanud Jessica Cebuhar Atwell._

Mu kuueaastane poeg astus Bangkokis, Tais minu juurde.

„Ema, ma tahaksin inimestele kutseid jagada,“ ütles ta.

Pärast mõningast küsitlemist sain aru, et ta tahtis jagada väikesi taikeelseid traktaate pealkirjaga „Armastuskiri Jeesuselt“. Mu süda jättis rõõmust löögi vahele, kui taipasin, et mu pisipoiss tahtis levitada oma armastust Jeesusesse. Kuid reede ei tundunud olevat selleks parim päev. COVID-19 pandeemia hoidis inimesi siseruumides. Lisaks sellele tegin ma ettevalmistusi hingamispäevaks.

Hingamispäevase hommikupalvuse ajal tuli mulle Asheri palve meelde ja tundsin, et peaksin ta traktaatidega välja viima. Aga ma ei teinud seda.

Sellel pärastlõunal ja õhtul vaatasin ühe sõbraga koos hingamispäevaseid jutlusi. Üks jutlustaja lõpetas oma kõne üleskutsega Ellen White’i sulest: „Inimestena, kes usume Kristuse peatset tulekut, on meil edastada sõnum: „Valmistu kohtama oma Jumalat!“ (Am 4:12).“ See lause pärineb raamatust „Evangeeliumi teenrid“, lk 52. „Just seda tahan ma Tai inimestele öelda!“ mõtlesin ma.

Pühapäeva hommikul avasin ma EGW kirjutiste veebirakenduse, et lugeda hommikvalvet. Arva ära, mida ma lugesin? Katkendit, milles oli kirjakoht Am 4:12: „Valmistu kohtama oma Jumalat!“ See lõikas mulle südamesse.

Hommikusöögilauas vaatas Asher mulle ootavalt otsa. Ma lubasin, et ta saab igal juhul kutseid jagada. Pärast seda, kui ta oli pähe õppinud Am 4:12 tai keeles, lahkusime kodunt.

Minu abikaasa Brian ja mina pidime jagama värsket pagaritöökojast saabunud leiba linna mõjukeskuses, mida olime aidanud rajada pärast USAst Washingtoni osariigist saabumist 2014. aastal. Tavaliselt sõidab Asher sel ajal, kui me leiba jagame, oma jalgrattaga, kuid nüüd teatas ta, et on väga hõivatud.

„Ma käin ringi ja jagan kõik need ära,“ ütles Asher traktaatidele osutades.

Hakkasime sammuma 1,6 kilomeetri pikkust teed ühe naabrini, kes oli leiba tellinud. Asher läks igaühe juurde, keda ta nägi. „Valmistu kohtama oma Jumalat!“ hüüatas ta tai keeles ja ulatas möödujale traktaadi. Vaatamata COVID-19-le ei keeldunud keegi seda õhinas poisilt vastu võtmast.

Kui me kaks tundi hiljem koju jõudsime, oli poiss õnnejoovastuses. Ta oli ära jaganud 100 traktaati. „Ma tahan seda iga päev teha!“ teatas ta naeratades.

Jumal tahab tõepoolest, et Bangkoki linna elanikud – ja inimesed teistes maailma suurlinnades – valmistuksid. „Inimestena, kes usume Kristuse peatset tulekut, on meil edastada sõnum: „Valmistu kohtama oma Jumalat!““

See lugu illustreerib seitsmenda päeva adventistide koguduse strateegilise plaani „Mina lähen“ põhiosa: „Suurendada jätkuvalt koguduseliikmete arvu, kes osalevad nii isiklikus evangeeliumitöös kui ka avalikel evangeelsetel ettevõtmistel kõikide liikmete kaasatuse nimel“ (KPI 1.1). Rohkemat saad strateegilise plaani kohta teada aadressilt IWillGo2020.org.