---
title: Uuesti Lüstras
date: 26/08/2018
---

Luukase sündmuste valik toob Pauluse peaaegu otse Derbesse ja Lüstrasse. Ainus, mida ta Süüria ja Kiliikia kohta ütleb, on see, et Paulus käis need piirkonnad läbi ja kinnitas kogudusi (Ap 15:41).

`Loe Ap 16:1–13. Mida õpetab Pauluse tegevus meile selle kohta, kui peenetundeliselt otsis ta võimalusi kaasinimesteni jõudmiseks?`

Kuigi Timoteose isa oli pagan, oli tema ema juudist kristlane. Ema nimi oli Euniike. Timoteos oli küll ümberlõikamata, aga ta tundis lapsest peale Pühakirja (2Tm 3:15), mis annab mõista, et ka tema oli jumalakartlik inimene. Kristlasena oli ta juba pälvinud lugupidamise ja kõikide kohalike usklike imetluse.

Kuna juudid arvestasid juudiks olemist pigem ema- kui isapoolse liini kaudu, oli Timoteos juut. Teda ei olnud kaheksandal päeval pärast sündimist ümber lõigatud, võib-olla sellepärast, et tema kreeklasest isa pidas ümberlõikamist ebainimlikuks.

Soovides Timoteost endale kaastööliseks saada ning teades, et ümberlõikamata juudina keelatakse tal ärataganemise süüdistusel astuda juudi sünagoogidesse, lõikas Paulus ta ümber. Paulust ajendas seda tegema täiesti praktiline vajadus ning selles ei tuleks näha vastuollu minekut evangeeliumiga, mida ta kuulutas.

Olles uuesti külastanud paiku, kus ta oma esimese misjonireisi ajal oli olnud, otsustas Paulus minna edelasse, tõenäoliselt Efesosse Aasia provintsis, kuid Püha Vaim takistas tal seda teha. Siis liikus ta põhja suunas, püüdes minna Bitüüniasse, kuid jälle takistas Vaim mingil avalikustamata viisil tal sinna mineku. Kuna Paulus oli juba möödumas Müüsiast, jäi talle ainus valik minna lääne poole Troa sadamalinna, kust võis purjetada mitmesse suunda.

Öises nägemuses aga näitas Jumal Paulusele, et ta peaks seilama üle Egeuse mere Makedooniasse. Kui tema kaaslased nägemusest kuulda said, tegid nad järelduse, et Jumal oli neid tõepoolest kutsunud jagama evangeeliumi Makedoonias.

**Mõtle sellele, miks lõikas Paulus Timoteose ümber. Mida peaks see rääkima meile tahtlikkusest teha midagi, millega me ei ole alati nõus või ei pea vajalikuks, kuid mis teenib suuremat eesmärki?**
