---
title: Misjonilugu
date: 31/08/2018
---

#### Ei rikas ega vaene

Chang unistas rahast ja jõukusest Hiinas.

Ta mõtles, et tema seljakotte tootev tehas teeb ta rikkaks, seepärast oli ta nõutu, kui tema ettevõte sattus raskustesse. Üks interneti-sõber pakkus tavatut nõu: „Mine kirikusse.“

Chang oli kirikusse minekuks liiga hõivatud seni, kuni tema tehas pankrotti läks, kuid kui ta esimest korda kirikusse läks, ei avaldanud see talle muljet. Siis ütles keegi talle, et kui ta kirikus käib, hakkab Jumal teda õnnistama.

„Tahtsin, et Jumal õnnistaks mind rohkelt rahaga, nii läksin teist korda jälle,“ ütles ta.

Umbes sel ajal palgati Chang ühte teise linna restorani kokaks. Kohale saabunud, hakkas ta kohe internetist kirikut otsima. „Tahtsin leida kirikut selleks, et saaksin rohkem raha teenida,“ ütles ta.

Ta leidis kahe kiriku aadressid – üks oli suur pühapäeva-kirik ja teine väike seitsmenda päeva adventistide kodukirik. „Ma ei tea, miks, kuid otsustasin minna väikesesse kirikusse,“ ütles ta.

Ühel päeval rääkis üks koguduseliige Changiga hingamispäevast. „Kui sa hingamispäeva pead, saad rohkelt õnnistatud,“ ütles ta.

Chang tahtis palju raha, nii palus ta kogudusel enda pärast palvetada, et ta hakkaks pidama hingamispäeva. Järgmisel päeval rääkis ta tööandjale, et tahab hingamispäeva vabaks või lõpetab muidu töösuhte.

„Ära ähvarda lõpetamisega,“ ütles tööandja. „Pea siis oma hingamispäeva.“

Kui restorani omanik sellest korraldusest kuulis, nõudis ta raevukalt, et Chang töötaks hingamispäeviti. Chang loobus kohe töökohast. Tähelepanuväärne, kuid kõik selle restorani töötajad loobusid solidaarsuse märgiks samuti töökohast.

Väga kiiresti tegid koguduseliikmed Changile ettepaneku, et ta läheks adventistide sanatooriumisse tervishoiukursustele. Changile see mõte meeldis. Toitumisspetsialisti tunnistusega maanduks ta kõrgepalgalisel töökohal.

Kuid temas kasvas järjest ka soov Jumalat tunda. Ta palvetas piibliõppe pärast. Järgmisel päeval helistasid kaks inimest erinevatest kogudustest ja soovitasid teineteisest sõltumatult tal osa võtta peagi algavast piibliõppest ühes linnas. See õppus muutis Changi südame. Ta kaotas iha raha järele ja temast sai piiblitööline.

34aastanae Chang ütles, et tema elu võib kokku võtta Js 55:8 sõnadega: „Aga minu mõtted ei ole teie mõtted, ja teie teed ei ole minu teed, ütleb Issand.“

„Ma ei tunne ennast nüüd rikkana, aga ei tunne ka vaesena,“ ütles ta. „Üks jutlustaja ütles mulle kord, et tal pole millestki puudu. Ma ei uskunud seda naist ja ütlesin: „Tõesti? Kas sul on nii palju raha, et sul ei puudu midagi?“ Nüüd suudan mõista, mida ta silmas pidas. Mul pole millestki puudu.“

_Sinu hingamispäevakooli misjoniannetused aitavad toetada selliseid Globaalmisjoni teerajajaid nagu Chang._
