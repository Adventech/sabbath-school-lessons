---
title: Paulus Korintoses
date: 30/08/2018
---

Ap 18:1–11 jutustab Pauluse kogemusest Korintoses, kuhu ta jäi poolteiseks aastaks. Akvila ja Priskilla said Pauluse eluaegseteks sõpradeks (Rm 16:3; 2Tm 4:19). Kirjapanek annab mõista, et nad olid juba enne Korintosesse tulekut kristlased; tõenäoliselt vahetasid nad elukohta imperaator Claudiuse ajal juutide Roomast väljasaatmise tõttu. Rooma ajaloolane Suetonius näib märkivat, et see väljasaatmine tekkis „Kristuse“ nimega seostatud juutide kogukonna rahutuste tõttu (Claudius 25.4), mis võis ehk olla kohalike juudi usklike poolt kuulutatava evangeeliumi tagajärg. Nii on võimalik, et Akvila ja Priskilla olid ka ise olnud seotud evangeeliumi kuulutamisega. Igal juhul, lisaks sellele, et jagati sama usku ja oldi samasuguse juudi taustaga, oli Paulusel ja ta uutel sõpradel ka sama elukutse.

`Loe Ap 18:4–17. Milline oli Pauluse misjonitegevuse tulemus Korintoses?`

Kui Timoteos ja Siilas Makedooniast kohale jõudsid, tõid nad kaasa mõningase rahalise toetuse sealsetelt kogudustelt (2Kr 11:8, 9), mis võimaldas Paulusel ennast täiesti kuulutustööle pühendada. Pauluse käitumisjooneks oli oma ülesannet täites elada oma kulul, kuigi ta õpetas sedagi, et „evangeeliumi kuulutajad võivad elada evangeeliumist“ (1Kr 9:14).

Vaatamata sellele, et juudid seisid Pauluse sõnumile tugevalt vastu, uskus osa juute ikkagi. Samamoodi uskusid ka mitu paganatest jumalakummardajat. Uskutulnute hulgas oli sünagoogi ülem Krispus ja kogu tema leibkond. Paljud korintlased uskusid samuti ja nad ristiti. Olukord juutide hulgas oli aga üsna pingeline, nagu näitab ka see juhtum (Ap 18:12–17), ning tõenäoliselt kavatses Paulus Korintosest peagi lahkuda, kuid öises nägemuses sai ta jumalikku julgustust veel sinna jääda (Ap 18:9–11).

Tagasiteel Antiookiasse võttis Paulus Akvila ja Priskilla kaasa ning jättis nad Efesosse, kus ta veetis mõne päeva enne oma reisi jätkamist. Seal viibides oli tal võimalus jutlustada kohalikus juudi sünagoogis ning sealne positiivne reaktsioon andis lootust, et kui Jumal tahab, võib ta tulla tagasi (Ap 18:18–21). See toimuski tema järgmisel misjonireisil.

**Paulus, kellele tundus tema sealolek nurjumisena, vajas Issandalt julgustust selleks, et päästa sealseid inimhingi. Mida ütlevad meile sõnad, mida Issand Paulusele lausus, kui me peaksime mõnikord midagi sarnast tundma?**
