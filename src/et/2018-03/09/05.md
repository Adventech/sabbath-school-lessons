---
title: Paulus Ateenas
date: 29/08/2018
---

Vana-Kreeka intellektuaalne keskus Ateena oli sõna otseses mõttes antud ebajumalate valdusesse. Inimeste ja jumalate marmorkujusid leidus kõikjal, eriti agoraa (rahvakoosolekute pidamise väljaku) sissekäigu juures, mis oli linna keskus. Paulust tegi see valitsev ebajumalakultus niivõrd murelikuks, et ta muutis oma tava esmalt sünagoogi minna, ning asus tööle kahel tegevussuunal: ta arutles igal nädalal juutide ja pühendunud paganatega sünagoogis ning kreeklastega iga päev koosolekuväljakul. (Vaata Ap 17:15–22.)

Kuna ateenlased olid alati valmis kuulama midagi uut, huvitus osa filosoofe Pauluse õpetusest ja kutsus ta kõnelema Areopaagile, linna autoriteetsesse nõukogusse. Oma kõnes ei tsiteerinud Paulus Pühakirja ega teinud kokkuvõtet Jumala tegevusest Iisraeliga, nagu ta tegi juudi kuulajaskonnale kõneledes (võrdle Ap 13:16–41); seekordse kuulajaskonna jaoks ei olnud sel mõtet. See-eest esitas Paulus mõningaid piibellike tõdesid viisil, mida suutsid mõista kultuursed paganad.

`Loe Ap 17:22–31. Millistest suurtest tõdedest Jumala, päästmise, ajaloo ja inimsoo kohta kõneles Paulus kokkutulnud inimestele Areopaagil?`

Suurem osa Pauluse sõnadest kõlas naeruväärselt sellise nõudliku paganliku kuulajaskonna jaoks, kelle arusaamad Jumalast ja religioonist olid vägagi väändunud. Me ei tea, kuidas kavatses Paulus oma kõne lõpetada, sest näib, et ta katkestati just siis, kui ta osutas sellele, et Jumal mõistab maailma üle kohut (Ap 17:31). Selline uskumus põrkas kokku Kreeka kahe põhimõttega: (1) et Jumal on täielikult kogemuse ja tunnetuse piire ületav, kel pole mingit tegemist selle maailmaga ega hoolt inimeste käekäigu pärast, ja (2) kui inimene sureb, siis ei ole mitte mingit ülestõusmist. See aitab selgitada, miks oli evangeelium kreeklaste jaoks narrus (1Kr 1:23) ning miks tuli Ateenas usku vähe inimesi.

Ometi oli nende hulgas, kes uskuma hakkasid, mõni väga mõjukas inimene Ateena ühiskonnas, nagu näiteks Areopaagi liige Dionüüsios ja Damaris, kelle nimepidi nimetamine viitab sellele, et ta oli küllalt tähtsas seisuses, võib-olla isegi nõukogu liige (Ap 17:34).

**Pauluse teistsugune lähenemisviis Areopaagil näitab tema teadlikkust ühiskondlikest ja kultuurilistest erinevustest. Ta tsiteeris ju ka paganlikku luuletajat (Ap 17:28) selleks, et oma sõnu selgitada. Mida peaks Pauluse teguviis õpetama meile selle kohta, kuidas kasutada erinevate inimesteni jõudmiseks erinevaid meetodeid?**
