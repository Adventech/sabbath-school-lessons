---
title: Tessaloonika ja Beroia
date: 28/08/2018
---

Kui Paulus ja Siilas vangist vabanesid, lahkusid misjonärid Filippist (Ap 16:35–40). Filippist läks Paulus oma kaaslastega otsejoones Makedoonia pealinna Tessaloonikasse.

`Loe Ap 17:1–9. Kuidas reageerisid Tessaloonika juudid sellele, et Pauluse jutlustamisel oli edu paganate hulgas?`

Taas kord näeme, et Paulus otsis sünagoogi, kus evangeeliumist rääkida. Pauluse sõnum veenis paljusid pühendunud kreeklasi ja üsna mitut silmapaistvat naist. Kuna need uskuma hakanud „liitusid Pauluse ja Siilasega“ (Ap 17:4), siis näib see tähendavat, et nad moodustasid omaette rühma ja kogunesid sünagoogis käijatest eraldi, tõenäoliselt Jaasoni majas.

Kadedusest ajendatuna hakkasid nende vastased korda rikkuma. Neil oli kavas tuua Paulus ja Siilas – Timoteost ei mainita – linnanõukogu ette ja neid süüdistada. Kuna misjonäre ei suudetud leida, tiriti Jaason ja osa teisi uusi usklikke kohalike ametivõimude ette, süüdistatuna poliitiliste agitaatorite varjamises.

`Loe Ap 17:10–15. Mille poolest reageerisid Beroia usklikud Tessaloonika usklikest teistmoodi?`

Sõna _eugenēs_ (Ap 17:11) tähendas algselt „hästi sündinud“ või „üllas päritolu“, kuid hakkas tähendama üldisemat „õiglase mõtlemise“ hoiakut, millest siinpuhul on ilmselt jutt. Beroia juute kiidetakse sellepärast, et nad nõustusid Pauluse ja Siilasega, kuid olid tahtlikud ise Pühakirja uurima ja vaatama igapäevaselt järele, kas misjonäride räägitu oli õige. Pelk tundepõhine evangeeliumile vastamine ilma vajaliku aruka veendumuseta kipub olema pinnapealne ja lühiaegne.

Üsna pea aga katkestas tagakiusamine Pauluse viljaka tegevuse Beroias, sundides teda liikuma edasi lõuna poole, Ateenasse.

`Millal sa viimati hoolikalt Pühakirja uurisid selleks, et välja selgitada, „kas see on nõnda“?`
