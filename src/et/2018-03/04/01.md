---
title: Hingamispäeva pärastlõuna
date: 21/07/2018
---

### Selle nädala õppeaine
Ap 6. ptk; Ap 7:48; Hb 5:11–14; Mi 6:1–16, Ap 7. ptk; Ap 8:4–25.

> <p>Juhtsalm:</p>
> „Aga Jumala sõna levis ning jüngrite arv Jeruusalemmas kasvas väga suureks, ka suur hulk preestreid võttis usu omaks“ (Ap 6:7).

Paljud nelipühal usku tulnud inimesed olid hellenistlikud juudid, see tähendab kreeka-rooma keskkonnast pärit juudid, kes elasid nüüd Jeruusalemmas (Ap 2:5, 9–11). Ehkki nad olid juudid, erinesid nad Juudamaa juutidest – Ap 6:1 nimetatud „heebrealastest“ – mitmes mõttes. Nähtavaim erinevus oli see, et tavaliselt ei osanud nad aramea keelt, keelt, mida kõneldi Juudamaal.

Oli veel rida teisi erinevusi, nii kultuurilisi kui ka usulisi. Olles sündinud välisriikides, ei olnud nad juurdunud Juudamaa juutlikus traditsioonis või vähemasti polnud nende juured nii sügaval kui Juudamaa juutide omad. Arvatavasti ei olnud nad nii palju seotud templitseremooniatega ja Moosese seaduse nende külgedega, mis käisid ainult Iisraeli riigi kohta.

Olles viibinud enamjao oma elust kreeka-rooma keskkonnas ja elanud külg külje kõrval paganatega, olid nad varmamad aru saama kristliku usu kõiki kaasavast olemusest. Tegelikult kasutas Jumal just paljusid hellenistlikke usklikke selleks, et täita korraldus viia tunnistus tervele ilmamaale.

_Selle nädala õppetükki õppides valmistud hingamispäevaks, 28. juuliks._
