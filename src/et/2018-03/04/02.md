---
title: Seitsme määramine
date: 22/07/2018
---

`Loe Ap 6:1. Mille pärast kurtsid kreekakeelsed juudid?`

„Kaebuse põhjuseks oli väide, et kreeklaste leskede eest igapäevases abiandmises küllaldaselt ei hoolitsetud, Igasugune ebavõrdsus oleks olnud vastuolus evangeeliumi vaimuga, ometi õnnestus Saatanal sellist kahtlust äratada. Nüüd tuli rakendada kiiresti abinõusid, et kõrvaldada kõik võimalused rahulolematuseks, muidu oleks võinud vaenlane saavutada võidu ning tekitada usklike hulgas lõhesid.“ – Ellen G. White, _Apostlite teod_, lk 88.

Apostlite poolt välja pakutud lahendus oli selline: juudid valigu endi hulgast seitse meest „hoolitsema [_diakoneō_] toidulaudade eest“ (Ap 6:2), samas kui nemad said kulutada aega palvetamisele ja „sõna teenimisele [_diakonia_]“ (Ap 6:4). Kuna _diakoneō_ ja _diakonia_ kuuluvad samasse sõnatüvve, on Ap 6:2 ja Ap 6:4 vahel ainus tegelik erinevus „lauad“ ja „sõna“. See ja omadussõna „igapäevane“ (Ap 6:1) näivad osutavat kahele põhiosale koguduse alguspäevade igapäevaelus: õpetamisele („sõna“) ja osadusele („toidulauad“), kusjuures viimati nimetatusse kuuluvad ühiseine, Issanda pühaõhtusöömaaeg ja palved (Ap 2:42, 46; 5:42).

See tähendab, et Jeesuse õpetuste volitatud usaldusisikutena pidid apostlid olema põhiliselt usklike doktrinaalse õpetamise ja palvetamise ametis, seitse valitut aga pidid kandma hoolt osaduslike tegevuste eest paljudes kodukirikutes. Nende kohustused ei piirdunud siiski tänapäevases mõttes diakonide kohustustega. Nad olid tegelikult esimesed kogudusejuhid.

`Loe Ap 6:2–6. Kuidas need seitse valiti ja ametisse määrati?`

Kandidaadid pidid silma paistma moraalse, vaimuliku ja praktilise väärtuse poolest: neil pidi olema hea maine ja neid pidi täitma Vaim ning tarkus. Koguduse heakskiidul valiti need seitse välja ja määrati ametisse palve ning käte pealepanemisega. See kombetalitus näib tähistavat avalikku tunnustust ja volituste andmist diakonina töötamiseks.

`Eks ole ju kerge külvata usklike ridadesse erimeelsust? Kuidas teha Jumalast antud jõuga kõik selleks, et hoida meie hulgas rahu ja keskenduda hoopis misjonile?`
