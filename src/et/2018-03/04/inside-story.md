---
title: Misjonilugu
date: 27/07/2018
---

#### Tüdruksõbra uskutulek

25aastane pastori poeg Yamaji Hiroshi oli sügavalt armunud. Kuid oli probleem: tema tüdruksõber Sakiko polnud seitsmenda päeva adventist.

Hiroshi kohtus Sakikoga adventistidele kuuluvas õdedekoolis Jaapani pealinna Tokyo lähistel. Pärast seda töötasid nad koos Jaapani Adventistide Meditsiinikeskuses Okinawa saarel. Seal hakkasid nad sõbrustama.

Hiroshi püüdis Sakikot veenda adventistiks saama. Ta kutsus neiut igal hingamispäeval kirikusse. Ta palus pastoril neiule piiblitunde anda. Ta ülistas Piibli tõepärasust ja seda, kui hea on olla kristlane.

„Kuid tema ei tahtnud saada kristlaseks,“ ütles Hiroshi. „Ta rõhutas mulle: „Minust ei saa kunagi kristlast!“

Hiroshi loobus. Ta taipas, et ei suuda veenda Sakikot Kristust vastu võtma, ja sai aru, et võib-olla tuleb sõbrustamine lõpetada. „Aga ta meeldis mulle ikkagi ja mina näisin meeldivat temale,“ ütles noormees.

Talle tuli meelde lõik Ellen White’i raamatust „Kuulutus noortele“; selle raamatu oli ta teismelisena adventistide keskkoolis käies kaanest kaaneni läbi lugenud. See lõik kõlab nii: „Kui mehel ja naisel on harjumus palvetada kaks korda päevas enne veel, kui nad abiellumist kaaluvad, siis peaksid nad palvetama neli korda päevas siis, kui nad sellise sammu astumise ees seisavad“ (lk 460).

Hiroshi pakkis kotti Piibli ja Ellen White’i raamatu ning läks kolmeks päevaks ligidalasuvatesse mägedesse puhkusele – paastuma ja palvetama.

„Küsisin Jumalalt, mida peaksin tegema,“ ütles ta. „Lugesin Piiblit ja seda teist raamatut. Pidasin igal päeval palvepäevikut.“

Pärast paastumist võttis Hiroshi vastu töö hooldekodus Jaapani maismaa siseosas. Ta arvestas, et vahemaa kas hävitab selle suhte või tugevdab seda ning ta palvetas, et tulemus oleks Jumala tahte kohane. Kaugus oli tema jaoks raske.

„Ma ei saanud olla temaga, viia teda kirikusse või pidada temaga piibliuurimisi,“ ütles noormees. „Ma ei saanud teha muud kui palvetada. Palvetasin palju.“

Siis Jumal sekkus, ütles ta. Ei kulunud kuigi palju nädalaid, kui Sakiko andis teada, et ta tahtis saada ristitud. Neiu süda pöördus täielikult usku, ütles noormees. Sakiko ristiti ja paar abiellus hiljem.

_Nüüd 56aastane Hiroshi pole eales unustanud Sakiko uskutuleku lugu ning sellel on põhiroll tema töös Jaapani adventistide koguduse juhina. Tema õlul on adventmisjoni juhi koht, terviseteenistuse juhi koht ja esimehe abi evangelismis.

„Pastorina pean ma piiblitunde, jutlustan ja armastan inimesi, kuid see on kõik, mida mina teha saan,“ ütles viie lapse isa Hiroshi (pildil vasakul). „Jumala töö muudab inimese südame Jeesust vastu võtma. Sellega tegeleb Jumal.“_
