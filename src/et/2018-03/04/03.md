---
title: Stefanose tegevus
date: 23/07/2018
---

Need seitse olid pärast määramist tegevad koguduse teenimises, kuid nad olid tõhusad ka kuulutustöös. Tulemuseks oli evangeeliumi jätkuv levik ja usklike arvu pidev kasv (Ap 6:7). Selline kasv hakkas kogudusele muidugi alguspäevil vastuseisu tekitama. Jutustus keskendub nüüd Stefanosele, haruldase vaimse väärikusega mehele.

`Loe Ap 6:8–16. Mida õpetavad need salmid meile Stefanosest, tema usust ja iseloomust? Ja veel, mida kõneles Stefanos, mis tema vastaseid niivõrd raevutsema pani?`

Hellenistliku juudina edastas Stefanos evangeeliumi Jeruusalemma kreekakeelsetes sünagoogides. Linnas oli mitu sellist sünagoogi; Ap 6:9 viitab ilmselt kahele neist, üks lõunapoolsete sisserännanute jaoks (Küreenest ja Aleksandriast pärit juutide oma) ja üks põhja poolt sisserännanute jaoks (Kiliikia ja Aasia poolt).

Kahtlemata oli Jeesus nendes aruteludes keskne teema, kuid Stefanose vastu tõstetud süüdistused näitavad temapoolset evangeeliumist arusaamist ja selle mõju, mis ehk ületas Juudamaa usklike oma. Stefanost süüdistati Moosesest ja Jumalast pilkavalt rääkimises; see tähendab seaduse ja templi teotamist. Isegi kui temast mõnes kohas valesti aru saadi – või tema sõnu meelega väänati – ja tema vastu valetunnistajaid rääkima tekitati, ei pruukinud süüdistused olla üdini valed, nagu oli ka lugu Jeesuse puhul (Mk 14:58; Jh 2:19). Stefanose otsene süüdistus Suurkohtule, et templit austati kui ebajumalat (Ap 7:48), paljastab, et ta mõistis Jeesuse surma sügavamat tähendust ning seda, mis pidi niisugusel juhul templist ja tseremoniaalteenistusest saama.

Teisisõnu, ajal, mil paljud Juudamaa päritolu juudi usklikud olid võib-olla ikka veel templi ja teiste tseremoniaaltavade küljes kinni (Ap 3:1; 15:1, 5; 21:17–24) ning nende meelest võis olla raske sellest kõigest loobuda (Gl 5:2–4; Hb 5:11–14) mõistsid Stefanos ja ehk ka teised kreekakeelsed usklikud kiiresti, et Jeesuse surm tähistas kogu templi korralduse lõppu.

`Miks peaksime olema väga hoolikad, et me ei lukustaks ennast mõne arvamuse külge, mida hindame, ega sulgeks teed uuele valgusele, kui see tuleb?`
