---
title: Jeesus taeva õukonnas
date: 25/07/2018
---

Kuna prohvet (heebrea keeles _nāḇî_) on keegi, kes räägib Jumala nimel, sai Stefanosest just sellel hetkel prohvet, mil ta seadis Iisraeli silmitsi Jumala _rîḇ_’iga. Tema prohvetlik tegevus oli aga üpris lühike.

`Loe Ap 7:55, 56. Mida tähendas Stefanose nägemus?`

„Kui Stefanos oli jõudnud selle kohani, toimus kokkutulnute hulgas liikumine. Kui ta sidus Kristuse prohvetikuulutustega ning kõneles templist, nagu Kristus seda oli teinud, rebis preester, teeseldes end olevat õudusest haaratud, oma rüü lõhki. Stefanosele oli see märgiks, et tema hääl pannakse igaveseks vaikima. Ta nägi vastupanu oma sõnadele ning teadis, et ta annab oma viimast tunnistust. Ehkki ta oli alles oma kõne keskkohal, viis ta selle nüüd järsult lõpule.“ – Ellen G. White, _Apostlite teod_, lk 100.

Ajal, mil Stefanos seisis Juuda juhtide ees, lastes kuulda Jumala armu nende suhtes, seisis Jeesus taeva õukonnas – see tähendab taevases pühamus, Isa kõrval, mis on selge märk tõsiasjast, et kohus maa peal üksnes väljendas tegelikku kohut, mis toimub taevas. Jumal mõistab süüdi valeõpetajad ja Iisraeli juhid.

See selgitab, miks siin puudub kutse meeleparandusele, ühine joon Apostlite tegude varasemates kõnedes (2:38; 3:19; 5:31). Iisraeli teokraatia jõudis lõpule, tähendades, et maailma lunastamist ei vahenda enam rahvuslik Iisrael, nagu Aabrahamile tõotati (1Ms 12:3; 18:18; 22:18), vaid Jeesuse järelkäijad, nii juudid kui ka paganad, kellelt nüüd oodati Jeruusalemmast lahkumist ja ilmamaal tunnistamist (Ap 1:8)

`Loe Ap 7:57 – 8:1, 2. Kuidas edastab Luukas Stefanose surma?`

Kividega surnuksviskamine oli jumalateotamise karistamine (3Ms 24:14), kuigi jääb selgusetuks, kas Stefanos mõisteti surma või karistas fanaatikute hulk teda lihtsalt omakohtu korras. Igal juhul oli ta esimene Jeesusesse uskuja, kelle kohta on kirja pandud, et ta tapeti oma usu pärast. Tõsiasi, et tunnistajad panid oma riided Sauluse jalge ette, annab mõista, et Saulus oli Stefanose vastaste juht, ja siis, kui Stefanos palvetas oma hukkajate pärast, palvetas ta ka Sauluse pärast. Ainult laitmatu iseloomu ja vankumatu usuga isik saab midagi niisugust teha. See rääkis valjuhäälselt tema usust ja Kristuse tegelikkusest tema elus.
