---
title: Suurkohtu ees
date: 24/07/2018
---

`Loe Ap 7:1–53. Mida Stefanos oma süüdistajatele ütles?`

Stefanose vastu tõstetud süüdistused viisid tema vahistamiseni ja kohtuprotsessini Suurkohtus. Juudi traditsiooni kohaselt olid seadus ja templiteenistus kaks neist kolmest tugisambast, millele maailm toetus – kolmandaks oli head teod. Üksnes vihjetki sellele, et Moosese kirja pandud tseremooniad olid iganenud, loeti tõeliseks rünnakuks judaismis kõige pühamaks peetava suhtes; sellepärast süüdistati Stefanost jumalateotuses (Ap 6:11). Stefanose vastus on Apostlite tegude pikim kõne, mis annab juba ise märku selle tähtsusest. Ehkki esmapilgul näib see olevat lihtsalt Iisraeli ajaloo tüütu ülekordamine, tuleb meil Stefanose kõnet mõista Vana Testamendi lepinguga seoses ning viisil, kuidas prohvetid selle ülesehitust kasutasid, kui nad usu-uuendajatena esile astusid ja Iisraeli tagasi lepingu nõuete juurde kutsusid. Kui see toimus, kasutasid nad mõnikord heebreakeelset sõna _rîḇ_, mille kõige parem tõlge on ehk „lepinguline kohtuasi“, väljendamaks mõtet, et Jumal justkui võtab kasutusele õiguslikud meetmed oma rahva vastu, kuna nad tõrkusid pidamast lepingut.

Mi 6:1, 2 esineb _rîḇ_ näiteks kolmel korral. Siinai lepingu eeskujul (2Ms 20.–23. ptk) tuletab Miika rahvale meelde Jumala võimsaid tegusid nende heaks (Mi 6:3–5), lepingu tingimusi ja rikkumisi (Mi 6:6–12) ning lõpuks rikkumisest tulevaid needusi (Mi 6:13–16).

See on arvatavasti Stefanose kõne taust. Kui tal paluti oma tegusid selgitada, ei püüdnud ta süüdistusi kummutada ega oma usku kaitsta. See-eest kõlas ta hääl samuti nagu vana-aja prohvetitel, kes seadsid Iisraeli silmitsi Jumala _rîḇ_'iga. Tema pikk ülevaade Jumala ja Iisraeli suhetest minevikus illustreeris läbimõeldult tänamatust ja sõnakuulmatust.

Tõepoolest, Ap 7:51–53 alates ei ole Stefanos enam kaebealune, vaid Jumala prohvetlik vandeadvokaat, kes esitab nüüdsetele juhtidele Jumala lepingulist kohtuasja. Kui nende isad olid süüdi prohvetite tapmises, siis nemad olid seda enam. Üleminek „meie isadelt“ (Ap 7:11, 19, 38, 44, 45) „teie isadele“ (Ap 7:51) on tähendusega: Stefanos astus välja oma rahvaga ühisest vastutamisest ja läks kindlalt Jeesuse poolele. Selle hind pidi olema tohutu, ometi ei paljasta tema sõnad hirmu ega kahetsust.

**Millal tuli sinul viimati astuda kindlalt ja kompromissitult Jeesuse poolele? Kas tegid seda või püüdsid ajada ebaselget juttu? Kui tegid viimast, siis mida on vaja muuta?**
