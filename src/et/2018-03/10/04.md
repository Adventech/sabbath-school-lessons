---
title: Troas
date: 04/09/2018
---

Pärast mässu (Ap 19:23–41) otsustas Paulus Efesosest lahkuda. Kuid ta võttis ette ulatusliku rännaku Makedoonia ja Ahhaia kaudu, selle asemel, et otse Jeruusalemma minna (Ap 20:1–3). Temaga oli teekonnal kaasas esindajaid paganate kogudustest (Ap 20:4).

`Loe Ap 20:7–12. Mis on lahti üldlevinud väitega nagu aitaksid need salmid tõestada hingaispäeva üleviimist pühapäevale?`

Pauluse peatumine Troases lõppes koguduse koosolekuga „nädala esimesel päeval“ (Ap 20:7). Nad kogunesid „leiba murdma“, mis on tõenäoliselt viide Issanda õhtusöömaajale, ükskõik kas siis koos või ilma osadussöömaajata. Need kaks söömaaega ühendati sageli juba Jeruusalemma koguduse alguspäevil (Ap 2:42, 46). Seda võimalust ei välista tõik, et ei mainita karikat ega palveid. Tulipunkt on asjaolus, et siintoodud juhtumit esitatakse sageli tõendina, justkui oleks juba Pauluse ajal olnud, vähemalt paganate kogudustes, jumalateenimispäevaks hingamispäeva asemel pühapäev.

Ometi on vaja enne, kui midagi sellist väita, kindlaks teha täpne päev, millal koosolek toimus, samuti ka kokkutuleku olemus. Viide sellele, et kasutati valgusteid (Ap 20:8), käsikäes tõsiasjaga, et Pauluse sõnumiesitus kestis keskööni (Ap 20:7) ja siis koiduni (Ap 20:11), Eutühhose sügavast unest rääkimata (Ap 20:9), annab selgesti mõista, et tegemist oli õhtuse ja öise koosolekuga.

Jääb aga küsimus, kas tegemist oli ööga enne või pärast pühapäeva. Vastus sõltub Luukase kasutatavast ajaarvestamissüsteemist; oli selleks siis juutide süsteem päikeseloojangust päikeseloojanguni või Rooma süsteem keskööst keskööni. Esimesel juhul oli tegu laupäeva ööga; viimase puhul toimus koosolek pühapäeva öösel.

Nii või naa, Ap 20:7–12 kontekst näitab, et isegi juhul, kui koosolek toimus pühapäeva öösel, ei olnud tegemist koguduse regulaarse teenistusega, vaid erikoosolekuga, mis oli tingitud Pauluse lahkumisest järgmisel hommikul. Niisiis on raske näha, kuidas võimaldaks selline erandlik üksikjuhtum toetada pühapäeva pidamist. Fakt on, et see ei toeta.

**Mõtle veel igasugustele põhjustele, miks seitsmenda päeva hingamispäeva pidamine on jõus. Kuidas aitab võimas piibellik toetus hingamispäevale kinnitada meid meie identiteedis seitsmenda päeva adventistide-kristlastena ning kutsumuses, millega on meile antud kolme ingli kuulutuse levitamine maailmas?**
