---
title: Efesos, 2. osa
date: 03/09/2018
---

Efesoses toimis Paulus oma kombe kohaselt kuulutada esmalt sünagoogis. Kui tõusis vastuseis, kolisid tema ja uued usklikud Türannose loengusaali, kus Paulus iga päev kahe aasta jooksul jutlustas (Ap 19:8–10). Luukas võtab Pauluse tegevuse Efesoses kokku sõnadega, et kogu provints sai vägagi kuulda evangeeliumi (Ap 19:10, 26).

Ap 19:11–20 lisab Luukas mõne imeteo, mis kirjeldab Jumala väe võidukäiku linnas, kus maagia ja muu ebausu kombed olid üsna üldlevinud. Pole kahtlust, et Jumal tervendas Pauluse kaudu, kuid mõne jaoks võib kõlada võõrastavalt, et ka käterätikutel ja põlledel, mida apostel puudutas, oli tervendav vägi (Ap 19:12), ehkki sellel on sarnasus Jeesuse tervendatud veritõbise naise looga (Luuka 8:44). Efeslaste ebausu tõttu võis Jumal sooritada „iseäralikke“ imetegusid, nagu Luukas ütleb (Ap 19:11). See on tõenäoliselt näide sellest, kuidas Jumal rahuldab inimeste vajadusi nende arusaamise tasemel.

Olles rahul oma misjonitegevusega Efesoses, otsustas Paulus minna Jeruusalemma (Ap 19:21). Luukas ei põhjenda, milleks selline reis, kuid me teame Pauluse enda kirjadest, et ta tahtis üle anda rahasummad, mida ta oli kogunud Jeruusalemma koguduse vaesuse kergendamiseks (Rm 15:25–27, 1Kr 16:1–3). Varade ühendamine koguduse alguspäevil ja ränk näljahäda Claudiuse ajal oli Juudamaa usklikud vaeseks teinud ning Paulus nägi nende abipalves (Gl 2:10) võimalust kinnitada nii nende usaldust tema apostliametisse kui ka ühendada nüüd kultuurideüleseks saanud kogudust, vaatamata äratundmisele, et ta võis ohtu sattuda (Ap 20:22, 23; Rm 15:31).

`Loe Ap 19:23–41. Mis oli tegelik põhjus, miks oldi Paulusele vastu, ja mis ilmnes Efesoses tema sealviibimise lõpus?`

Vastuseisul oli pistmist paganliku jumalateenimisega, mida Pauluse tegevus tõsiselt ohustas. Demeetriost ajendasid ilmselgelt rahaasjad, kuid ta suutis pöörata selle usuteemaks Efesoses paikneva Artemise (ehk Diana) templi tõttu, mida peeti üheks seitsmest antiikmaailma imest.

**Loe Ap 19:27. Pane tähele, kui oskuslikult suutis Demeetrios religioosse „vagaduse“ sildi all hoida rahakraanid lahti. Miks peaksime kristlastena olema hoolikad, et me ei kasutaks samamoodi oma usku või väidetavat vagadust?**
