---
title: Hingamispäeva pärastlõuna
date: 01/09/2018
---

### Selle nädala õppeaine:
Ap 18:24–28; Ap 19. ptk; Ap 20:7–12, 15–27; 2Kr 4:8–14; Ap 21:1–15.

> <p>Juhtsalm:</p>
> „Ma ei pea oma elu mingil kombel endale kalliks, vaid püüan lõpule viia oma elutöö ja ülesande, mille ma olen saanud Issanda Jeesuse käest: tunnistada Jumala armu evangeeliumi“ (Ap 20:24).

Luuka aruanne Pauluse kolmandast misjonireisist algab küllalt järsku. Tekst ütleb ainult, et olles viibinud mõnd aega Antiookias, oma elutöö keskuses, asus apostel järgmisele teekonnale, käies järjest läbi „Galaatia maakonna ja Früügia, kinnitades kõiki jüngreid“ (Ap 18:23). Nii on esimesed 2 400 kilomeetrit teekonnast hõlmatud ühte lausesse.

Seda seetõttu, et reisi tulipunkt oli Efesos, kus Paulus viibis rohkem aega kui üheski teises linnas oma teekonna jooksul. Evangeelsest seisukohast võttes oli tegevus Efesoses väga viljakas; Pauluse kuulutustöö mõju kandus tervesse Aasia provintsi (Ap 19:10, 26). Tõenäoliselt just sel ajal asutati kogudused Kolossas, Hierapolises ja Laodikeas, võib-olla Pauluse ühe kaastöölise Epafrase abil (Kl 4:12, 13; Kl 1:7; Fm 23).

Selle reisi puhul on tähelepanuväärne **tõsiasi, et see on viimane Pauluse reis, millest Apostlite tegude** raamatus kirjutatakse. Paulus võttis selle ette vaba mehena. Luukas kirjutab küll veel ühest reisist, sedapuhku Rooma, kuid siis juba vangina.

_Selle nädala õppetükki õppides valmistud hingamispäevaks, 8. septembriks._
