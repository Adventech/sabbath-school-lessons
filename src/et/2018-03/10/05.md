---
title: Mileetos
date: 05/09/2018
---

Teel Jeruusalemma tegi Paulus veel ühe peatuse, sel korral Mileetoses, kus tal oli võimalus Efesose koguduse juhtidele edastada oma hüvastijätusõnum.

`Loe Ap 20:15–27. Mida rõhutas Paulus oma kõne sissejuhatavas osas?`

Kuna Paulus oli juba teinud plaane uue reisi jaoks, mis pidi hõlmama Rooma ja Hispaania (Rm 15:22–29), uskus ta, et ei tule enam Aasiasse tagasi. Nii alustas ta oma kõnet justkui aruandega Efesoses veedetud aastatest. Selline hinnang oli suunatud küll minevikku – sellele, kuidas ta oli elanud efeslaste hulgas –, kuid samas ka tulevikku, sest Paulus kartis, et temaga võib Jeruusalemmas kõike juhtuda.

Pauluse kartus polnud alusetu. Jeruusalemma kogudus vaatas teda teatava kahtlusega, et mitte just öelda vaenulikult, kui endist tagakiusajat ja ümberlõikamisvaba evangeeliumi kuulutajat (Ap 21:20–26). Juuda võimukandjate jaoks oli ta reetur ja nende religioossetest traditsioonidest ärataganenu (Ap 23:1, 2). Esimese sajandi keskpaiku, eriti Rooma valeandmete tõttu, olid Juudamaad kõvasti haaranud revolutsioonilised ja rahvuslikud ideaalid. Selline õhkkond mõjutas juudi ühiskonna kõiki lülisid, küllap sealhulgas kogudustki. Niisuguses kontekstis pidi endise variseri tegevus paganate hulgas olema teinud temast kurikuulsa isiku (Ap 21:27–36).

Paulusel oli muudki muret. Ap 20:28–31 keskendus ta sellele, mida peaksid Efesose koguduse juhid ette võtma valeõpetajate küsimuses, keda ta võrdles metsikute huntidega, kes püüavad eksitada ja käänata karja. Seega oli koguduse enda sees ja juba koguduse alguspäevil valeõpetajate oht täiesti olemas. Ühel teisel ajal ja teises kontekstis ütles Saalomon tabavalt: „Ei ole midagi uut päikese all“ (Kg 1:9). Kristliku koguduse ajalugu avab selle tohutu kahju, mida valeõpetajad koguduses tekitasid. See probleem jääb püsima maailma ajaloo lõpuni (2Tm 4:3).

Kahtlemata oli Pauluse peas palju küsimusi, palju muresid; ning ometi ei vankunud tema ustavus ja usinus.

`Loe 2Kr 4:8–14. Mida Paulus siin ütleb, mida meil enda kohta rakendada tuleb, eriti siis, kui saabuvad katsumused? Millele pani Paulus oma lõpliku lootuse?`
