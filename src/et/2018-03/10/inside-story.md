---
title: Misjonilugu
date: 07/09/2018
---

#### „Lihtsalt mine!“

Kiyong Kwoni, üht eraraamatupidamisfirma omanikku tuntakse Lõuna-Koreas inimesena, kes juhib Kristuse juurde rohkem inimesi kui võib-olla ükski seitsmenda päeva adventkoguduse pastor. Aga seda poleks peaaegu toimunud.

Lugu algab 2000. aasta lõpust, mil Kiyong hakkas uurima Piibli prohvetikuulutusi. Ta taipas värske innuga, et iga prohvetikuulutus Taanieli raamatus oli täpselt täitunud, välja arvatud Jeesuse teine tulek. Ta mõtles, mida teeks Noa, kui ta tänapäeval elaks. Võib-olla Noa, vaatamata oma elukutsele, pühendaks enda elu ühele ülesandele: kuulutada Jeesuse tagasitulekut. Kiyongis kasvas veendumus, et tal tuleb pühendada oma elu Jeesuse tagasituleku kuulutamisele sellega, et hakkab koguduse rajajaks.

Ühel hommikul, kui ta palvetas, tundis ta Jumalat ütlemas: „Lihtsalt mine!“ See korraldus hirmutas teda. Ta hakkas esitama vabandusi: „Mul pole mingit kogemust. Ma ei ole pastor. Olen juba 40aastane. Kardan, et põrun läbi.“

„Kuid igal hommikul oli Jumala kutse nii selge, et see oli minu jaoks piinav,“ ütles Kiyong.

Nii ta palvetas: „Kui Sa tõesti tahad, et ma läheksin, siis näita algusest lõpuni, mida ma pean tegema. Siis ma lähen.“

Kiyong mõtles, et see oli arukas palve, kuid ta ei saanud mingit vastust. Ta palvetas seitse päeva järjepanu. Seitsmendal päeval pärast palvetamist avas ta Korea Adventkoguduse Uniooni ajakirja _Church Compass_. Esimesel leheküljel nägi Kiyong tsitaati raamatust _Life sketches of Ellen G. White_, mis teda vapustas. See kõlas nii: „Jumalal on inimesi, kes hakkavad julgema teha kõike, et päästa hingi. Need, kes ei liiguta ennast enne, kui näevad teel olevat iga sammu enda ees, ei aita sel ajal kaasa Jumala tõe edasiviimisele. Nüüd peab olema töölisi, kes rühivad edasi, olgu pime või valge, ja kes jäävad vapraks julgusetutes ja lootusi petvates olukordades ning töötavad ikkagi usus, külvates kõigi vete äärde pisarate ja vastupidava lootusega, usaldades, et Issand paneb kasvama. Jumal pöördub inimeste poole, kel on meelekindlust, lootust, usku ja visadust kohapeal töötada.“ (lk 213).

„See oli mulle vastuseks Jumalalt!“ ütles ta. „Ma ei pidanud palvetama, mida algusest lõpuni teha. Ma pidin rühkima edasi.“

Kiyong alistus ja rajas esimest korda oma elus koguduse.

„Üllatus-üllatus,“ ütles ta. „Mul ei tulnud midagi teha. Kui Jumal tegutseb, on tulemuseks imelood.“

_56aastane Kiyong Kwon on rajanud Lõuna-Koreas kolm kogudust. Osa selle veerandaasta kolmeteistkümnenda hingamispäeva annetusest aitab rajada esimese adventkoguduse Sejongis, Lõuna-Koreas. Loe Kiyongist edasi järgmisel nädalal._
