---
title: Efesos, 1. osa
date: 02/09/2018
---

Ap 18:24–28 annab teada, et ajal, mil Paulus oli alles teel Efesosse, tuli sellesse linna üks juudist usklik nimega Apollos. Ta oli kõneosav mees ja tundis hästi Pühakirja. Sellest, kuidas Luukas Apollost kirjeldab, on selge, et ta oli Jeesuse järelkäija: „Teda oli õpetatud tundma Issanda teed ja vaimult keevalisena ta rääkis ja õpetas täpselt Jeesusest“ (Ap 18:25). Siiski teadis ta ainult Johannese ristimist. Ristija Johannes oli Apollose ristinud ja ta sai Jeesusega tuttavaks viimase maapealse elu ajal, kuid pidi olema kolinud sellest piirkonnast ära – tõenäoliselt tagasi Aleksandriasse – enne kannatuste/nelipüha sündmusi.

See selgitab, miks Akvila ja Priskilla talle täiendavaid juhiseid andsid. Kuigi Apollos suutis Pühakirjast näidata, et Jeesus oli Iisraeli Messias (Ap 18:28), oli tal vaja viia end kurssi kristluse arenguga pärast Jeesuse tööperioodi. Akvila ja Priskilla aga tegid Apollose jaoks rohkem: koos teiste Efesose usklikega andsid nad talle soovituskirja Ahhaia kogudustele (Ap 18:27), mis võimaldas tal Korintoses tõhusalt tegutseda (1Kr 3:4–6; 4:6; 16:12).

`Loe Ap 19:1–7. Mis juhtus Paulusega siis, kui ta Efesosse jõudis?`

Apollose loole lükitakse otsa kaheteistkümne mehe lugu, keda Paulus kohtas Efesoses siis, kui linna jõudis, sest nende olukord oli üsna sarnane. Neid nimetatakse „jüngriteks“ (Ap 19:1) ning küsimus, mille Paulus neile esitas (Ap 19:2), annab selgesti mõista, et nad juba uskusid Jeesusesse. Samas aga näitab nende vastus Paulusele (sarnaselt Apollose vastusega), et nad olid varem samuti Ristija Johannese jüngrid, kellest olid saanud Jeesuse jüngrid, kuid neil puudus nelipüha kogemus. Nad pidid saama võimaluse tunda rõõmu sügavamast kogemusest Issandaga.

„Efesosse saabudes leidis Paulus kaksteist venda, kes, nagu Apolloski, olid olnud Ristija Johannese jüngrid ning kellel, nagu temalgi, oli mõningaid teadmisi Kristuse missiooni kohta. Neil ei olnud Apollose väljapaistvaid võimeid, kuid nad püüdsid samasuguse siiruse ja usuga levitada saadud teadmisi.“ – Ellen G. White, _Apostlite teod_, lk 282.

Peaksime vaatama nende uuesti ristimist selle ainulaadse olukorra valguses. Nad ei tulnud teisest kristlikust uskkonnast ega olnud just kogenud uskutulekut. Neid lõimitakse kristluse peavoolu. Tõsiasi, et nad said Vaimu ja rääkisid keeltega, tähendab tõenäoliselt seda, et nad olid kristlikud misjonärid, nagu Apolloski, ning nüüd anti neile täisvolitus tunnistada Jeesusest Kristusest kõikjal, kuhu nad läksid.
