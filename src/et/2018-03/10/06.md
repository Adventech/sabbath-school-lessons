---
title: Tüüros ja Kaisarea
date: 06/09/2018
---

Pärast Mileetost paneb Luukas Pauluse teekonnast kirja mõne üksikasja. Endiselt teel Jeruusalemma, viibis apostel nädala Tüüroses, Foiniikia kaldal, kus laev pidi lossitama (Ap 21:1–6). Ajal, mil ta seal oli, palusid usklikud tungivalt, et ta Jeruusalemma ei läheks. Tundub, nagu oleks Vaimu kahe juhtimise vahel paratamatu vastuolu: Vaim juhtis usklikke hoiatama Paulust Jeruusalemma mineku eest ja eelnevalt oli Vaim nõustanud apostlit minema. Tegelikult vastuolu pole. Kreekakeelset väljendit _etheto ne tō pneumati_ Ap 19:21 peaks ilmselt tõlkima kui „otsus Vaimus“ või „sihikindlus Vaimus“, mitte aga nii nagu otsustanuks Paulus kõike ise. Tuum on selles, et Vaim võis näidata Tüürose kristlastele Pauluse ees seisvaid ohte, ja inimlikust murest lähtuvalt soovitasid nad tal kavatsuse pooleli jätta. Paulus ise ei teadnud kindlalt, mis temaga Jeruusalemmas juhtub (Ap 20:22, 23). Jumala juhtimine ei tee alati kõike selgeks, isegi mitte Pauluse-sugusele inimesele.

`Loe Ap 21:10–14. Milline iselaadne sündmus toimus Kaisareas seoses Pauluse Jeruusalemma reisimisega?`

Agabos oli Jeruusalemmast pärit prohvet, kellest on Ap 11:27–30 juba juttu olnud seoses näljahädaga. Sarnaselt mõne Vana Testamendi prohvetiga (näiteks Js 20:1–6, Jr 13:1–10) edastas ta sõnumi tegevusena; see oli eluliseks näiteks sellest, mis Paulusega juhtub, kui ta Jeruusalemma jõuab, ja kuidas ta vaenlased annavad ta paganate kätte (roomlastele).

Need, kes Paulusega koos olid, võtsid Agabose sõnumit ilmselt hoiatusena, mitte prohvetikuulutusena, ning püüdsid kõigi vahenditega apostlit veenda, et ta ei peaks minema üles Jeruusalemma. Ehkki Paulust liigutas väga nende reaktsioon, oli ta otsustanud oma ülesande täita, kas või enda elu hinnaga. Tema jaoks oli evangeeliumi ausameelsus ja koguduse ühtsus palju tähtsam kui isiklik ohutus või huvid.

„Iial enne ei olnud apostel lähenenud Jeruusalemmale nii kurva südamega. Ta teadis, et leiab seal vähe sõpru ja palju vaenlasi. Ta oli lähenemas linnale, mis oli hüljanud ja hukanud Jumala Poja ning mille kohal lasus nüüd jumaliku viha ähvardus.“ – Ellen G. White, _Apostlite teod, lk 397_, 398.

**Valestimõistetuna, laimatuna, väärkohelduna ja sageli sõimata saanuna liikus Paulus ikkagi usus edasi. Kuidas õpime meie heidutavates olukordades sama tegema?**
