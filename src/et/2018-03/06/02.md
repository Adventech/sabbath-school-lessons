---
title: Lüddas ja Joppes
date: 05/08/2018
---

Peetrus külastas kristlikke kogukondi Juudamaa rannikupiirkonnas. Tõenäoliselt oli eesmärgiks neid õpetuslikult juhendada (Ap 2:42), kuid Jumal kasutas teda võimsalt selleks, et sooritada imetegusid samamoodi nagu Jeesus.

`Loe Ap 9:32–35. Milliseid sarnasusi näed Lk 5:17–26 kirja pandud Jeesuse imeteo ja Ainease tervendamise vahel?`

Kirjapandu lühidusele vaatamata tuletab see imetegu meile meelde teada-tuntud lugu Kapernauma halvatust, kelle Jeesus terveks tegi (Lk 5:17–26). Isegi asemega seotud detail on sarnane. Tähtsam aga oli Ainease terveks tegemise mõju, mitte ainult Lüddas, vaid ka Saaroni rannikumadalikul. See imetegu veenis paljusid inimesi ja nad pöördusid Issanda poole.

`Loe Ap 9:36–43. Vaata üle Tabiita ülesäratamine. Mis oli temaga seoses väga eriline?`

Tabiita – see sõna tähendab aramea keeles „gasell“; kreekapäraselt Dorcas – oli oma naabruskonna jaoks enda kristlike halastustegude poolest väga armas usklik. Tema surnust ülesäratamise lugu on paralleelne Jeesuse sooritatud imeteoga, Jairuse tütre ülesäratamisega (Lk 8:41, 42, 49–56), mida Peetrus oli pealt näinud. Jeesuse eeskuju jäljendades palus Peetrus kõikidel toast lahkuda (vaata Mk 5:40). Siis ta põlvitas ja palvetas ning pärast seda hüüdis surnud naisele: „Tabiita, tõuse üles!“ (Ap 9:40)

Apostlid sooritasid palju imetegusid, ometi on tõsiasi, et need olid apostlite käte läbi tehtud Jumala teod (Ap 5:12). Sarnasus Jeesuse tehtud imetegudega aitas ehk kogudusele (sealhulgas meile täna) meelde tuletada, et enim loeb see, mil määral inimene ennast Jumalale allutab (vaata Jh 14:12), mitte niivõrd see, kes Jumala töövahendiks on. Kui lubame Jumalal end evangeeliumitöös täielikult kasutada, toimuvad suured asjad. Jah, Peetrus äratas küll Tabiita ellu, kuid lisaks juhtis see imetegu Joppes paljud uskutulekuni (Ap 9:42).

**On inimesi, kes mõtlevad, et kui nad ainult näeksid päris imet, sellist, nagu siin toimus, siis nad usuksid. Ning kuigi ühel ja teisel korral aitasid imeteod juhtida nii mõndagi inimest usule, on Piibel täis lugusid neist, kes imesid nägid, aga ometi ei uskunud. Millele peab meie usk toetuma?**
