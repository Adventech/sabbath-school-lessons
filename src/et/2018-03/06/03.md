---
title: Korneeliuse kojas
date: 06/08/2018
---

Joppes peatus Peetrus teise Siimona juures, kes oli ametilt nahkur (Ap 9:43). Vahelepõikeks: umbes nelikümmend kilomeetrit Joppest eemal Kaisareas elas Rooma väepealik, kelle nimi oli Korneelius. Tema ja ta kodakond olid pühendunud Jumala teenijad, ehkki nad polnud veel vormi poolest judaismi astunud, mis tähendas, et Korneelius oli ümberlõikamata pagan. Jumalast antud nägemuses sai ta juhise saata käskjalad Joppesse ja kutsuda Peetrus endale külla (Ap 10:1–8).

`Loe Ap 10:9–16, 28, 34, 35. Mida Peetrus koges ja kuidas ta seda seletas?`

Oluline on teada, et Peetruse nägemus ei käinud toidu, vaid inimeste kohta. Jah, oli umbes keskpäev, Peetrus oli näljane ning hääl ütles talle: „Tapa ja söö!“; ometi kasutas Jumal nägemust selleks, et õpetada Peetrusele evangeeliumi kõiki kaasavat olemust, mitte aga selleks, et kõrvaldada puhaste ja ebapuhaste loomade vaheline erinevus.

See nägemus oli otsesõnu mõeldud maha kiskuma Peetruse tõkestust paganate suhtes. Peetruse nägemus oli sellest, et kui ta astub Korneeliuse majja ja sõbrustab temaga, ei saa ta rüvedaks ega muutu sobimatuks templis kummardama või Jumala ette tulema. Esimese sajandi juudid Juudamaal ja ümberkaudsetes piirkondades ei käinud ümberlõikamata paganatega läbi.

Probleem oli tolleaegses teoloogias, mis võttis paganatelt võimaluse saada osa Iisraeli hüvangust, ehkki selline arusaam oli Iisraeli kui rahva olemasolu mõtte moonutus. Iisraeli eesmärk oli tegelikult selles, et tõelise Jumala tundmine jõuaks kogu maailma.

Kuna ümberlõikamine oli Aabrahamiga tehtud lepingu tähis, hakati ümberlõikamata paganaid hoidma eraldi ja kohtlema põlgusega. Nad ei pidanud lepingu õnnistustest osa saama niikaua, kuni lasid end ümber lõigata ja said juutideks. Selline arusaam ei sobinud kokku Jeesuse surma üldeesmärgiga, mida usklikud kristluse alguspäevil ajapikku mõistma hakkasid.

`Loe Tt 2:11; Gl 3:26–28 ja Ef 2:11–19. Mida õpetavad need kirjakohad evangeeliumi sõnumi kõiki kaasavast olemusest? Mida peaks loetu meile rääkima sellest, kui väär on, et kristlased takerduvad rahvusrühmal põhinevatesse eelarvamustesse?`
