---
title: Misjonilugu
date: 10/08/2018
---

#### Korduv luupainaja

Unenägu hirmutas Helen Yeni, Taiwani pealinnas Taipeis elavat pensionile jäänud haldusassistenti. Unenäos läks ta kuhugi ja siis taipas, et ei suuda enam koduteed leida. See luupainaja vaevas teda ööst öösse.

Tunnid päevavalges olid palju meeldivamad. Helen veetis aega oma abikaasaga, täiskasvanud laste ja lapselapsega. Ta hakkas käima tasuta menopausi kursustel Taiwani Adventhaiglas.

Kursustel sai Helen teada, et lähikonnas asuv Seitsmenda Päeva Adventistide Sung Shani Kogudus otsis kogukonnamisjoni uue projekti jaoks vabatahtlikke. Kogudus kavatses pakkuda teisipäeva õhtuti Alzheimeri tõve alast kursust – see haigus on kohalikus kogukonnas suur probleem –, samuti toiduvalmistamiskursusi ning piibliõpet kolmapäeviti ja neljapäeviti.

„Olen ikka tahtnud kogukonna heaks vabatahtlikuna tegutseda,“ ütles Helen küsitlusel. „Ma polnud kunagi varem adventistidest kuulnud. Kuid tulin lihtsalt siia kirikusse ja pastor kutsus mind kööki appi.“

Helen läks teisipäeviti kirikusse kell 6 hommikul, et küpsetada leiba Alzheimeri kursustel müümiseks. See leib, mida ostavad ka koguduse 180 liiget, aitab täiendada Adventkiriku Taiwani Liidu misjonifonde.

Helen ütles, et vabatahtlikutöö võimaldas tal uutmoodi tajuda kordaminekut ja rõõmu. Ta hakkas iga päev kirikut külastama ja osales peagi piibliõppes, mida juhendas pastori naine Brenda Huang, kes on misjoniprogrammi järelevaataja. Helen kui eluaegne pühapäeval kirikus käija kuulis esimest korda seitsmenda päeva hingamispäeva pühadusest.

„Tundsin, et mu südames oli midagi kummalist,“ ütles Helen. „Ma ei suutnud pärast selle uue teadmise avastamist minna edasi samamoodi, nagu elanud olin.“

Helen hakkas käima igal hingamispäeval koguduse jumalateenistusel. Kui ta koos 20 teise vabatahtlikuga koos töötas, muutus tema elu ka muudmoodi.

„Märkasin oma elus suuri muutusi,“ ütles ta. „Varem mõtlesin nii: „Ma olen väga õnnistatud, kuna mul on abikaasa, lapsed ja lapselaps.“ Siis taipasin, et elul on pakkuda midagi rohkemat. Õppisin tundma Jumalat ja tahtsin rääkida kõigiga sellest, mida teada sain.“

Umbes kaks aastat on möödunud ajast, kui Helen vabatahtlikuna tegutsema asus; nüüd valmistub ta ristimise kaudu kogudusega liituma.

„Tema on meie uudsevili,“ ütles koguduse pastor Raymond Ko.

Ühtekokku on selle misjoniprogrammi tulemusena külastanud hingamispäevaseid jumalateenistusi 300 inimest, ütleb ta.

Helenil oli aasta otsa korduv õudusunenägu sellest, et ta ei suuda leida koduteed. „Aga pärast seda, kui ma siia kirikusse tulin, ma seda und enam ei näinud,“ ütles ta. „Mõistsin, et seitsmenda päeva adventistide tõde on tee koju – taevasse.“

_Sinu hingamispäevakooli annetused aitavad toetada selliseid misjoniprogramme kogukonna jaoks, nagu oli see, mis juhtis Helen Yeni ristimiseni._
