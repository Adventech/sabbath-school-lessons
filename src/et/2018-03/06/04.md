---
title: Vaimu and
date: 07/08/2018
---

Ap 10:44–48 avab varakristliku koguduse ajaloo kriitilise hetke. Tegu oli esimese korraga, mil üks apostel kuulutas evangeeliumi ümberlõikamata paganatele. Erinevalt hellenistlikest usklikest ei olnud apostlid ja Juudamaa usklikud valmis kogudusse vastu võtma paganaid. Kuna Jeesus oli Iisraeli Messias, pidi nende meelest evangeeliumi kuulutatama ainult lähemal ja kaugemal asuvatele juutidele. Paganad pidid nende arvates esmalt omaks võtma judaismi ja siis said nad kuuluda usukogukonda. Teisisõnu, enne kui paganatest võisid saada kristlased, pidid neist kõigepealt saama juudid. Selliselt mõeldi ja niisugune **mõtlemine tuli nende esimeste** juutidest usklike juures muuta.

Korneeliusele ja tema kodakondsetele antud keelteand lisati selleks, et selge, jälgitav märk tähistaks juutkristlaste arusaama ekslikkust – Jumalal ei ole lemmikuid ning päästmise mõttes on juudid ja paganad Tema silmis võrdväärsel alusel.

`Loe Ap 11:1–18. Kuidas reageeris Jeruusalemma kogudus Peetruse Kaisarea kogemusele?`

Juutidel pikka aega moodustunud eelarvamus paganate suhtes pani Jeruusalemma usklikud Peetrust kritiseerima, et ta oli söönud koos ümberlõikamata paganatega. Näib, et nad muretsesid rohkem juutide tseremoniaalsete pisiasjade pärast kui Korneeliuse ja tema perekonna päästmise pärast. Võimalik on nende kartus, et juhul kui sellised kombed koguduse laostavad, tähendaks see Iisraeli usust lahtiütlemist; nad kaotaksid Jumala poolehoiu ning nende kaasjuudid hakkaksid neid süüdistama sellessamas, mis viis Stefanose surmani.

„Kristuse koguduse töös oli saabunud täiesti uus periood. Uks, mille paljud juutidest pöördunud paganatele olid sulgenud, pidi nüüd pärani avatama. Paganaid, kes evangeeliumi vastu võtsid, tuli nüüd pidada võrdseks juutidega, ilma et neil oleks vaja olnud täita ümberlõikamise kommet.“ – Ellen G. White, _Apostlite teod_, lk 136.

Nagu nelipühal, nii rääkisid inimesed ka siin keeli, mida nad varem ei osanud, mitte aga ekstaatilisi ehk taevaseid keeli. Üksnes eesmärk oli teine: kui apostlite puhul andis see and aimu koguduse üleilmsest missioonist, siis Korneeliuse juures toimis see kinnitusena, et Jumala arm tegutses ka paganate hulgas.
