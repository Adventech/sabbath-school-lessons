---
title: Toetav mõte
date: 10/08/2018
---

„Apostlite tegude kümnendas peatükis on meil kirjas veel üks juhtum taevaste inglite teenistusest, mille tulemuseks on Korneeliuse ja tema kaaskonna uskutulek. Loetagu neid peatükke [8–10] ja pööratagu tähelepanu ühele-teisele. Näeme neist, et taevas on kristlastele, kes tegutsevad hingede võitmise töös, palju ligemal kui paljud arvavad. Peaksime õppima siit ka õppetundi Jumala suhtumisest igasse inimesse ning et iga inimene peaks kohtlema oma kaasinimest nagu ühte Issanda vahendit Tema töö teostamiseks maa peal.“ – _Piibli kommentaarid, SPA poolt välja antud_, 6. kd, Ellen G. White’i märked, lk 1059.

„Kui kogudus palvetab, siis läheb Jumala töö edasi ning Tema vastaste nõu saab tühjaks, ehkki see ei tähenda, et kogudus vabastatakse kannatusest ja märterlusest. Luukase usk evangeeliumi võidukäiku on täiesti realistlik ning ta tunnistab, et Jumala Sõna ei ole kammitsetud, kui ka tema sulased kannatavad ja kinni seotakse.“ – I. Howard Marshall, _Apostlite teod_ (Grand Rapids: Eerdmans, 1980), lk 206, 207.

**Küsimused aruteluks:**

`1. Korneeliust iseloomustatakse nii: „Vaga ja jumalakartlik koos terve oma perega; ta jagas rahvale palju almuseid ja palus alati Jumalat“ (Ap 10:2). On ilmne, et Jumala Vaim töötas Korneeliuse juures juba ammu enne seda, kui ta Peetrusega kohtus. Kas võis olla, et tema jumalakartlik elu oli Jumala jaoks võimalus jõuda evangeeliumi sõnumiga temani? Milline õppetund on tema loos meie jaoks?`

`2. Pöörduge klassis uuesti esmaspäevase osa viimase küsimuse juurde ning küsige enda käest: milline on kultuuriline, ühiskondlik ja poliitiline kontekst, milles sa elad ja mis toidab sedalaadi rahvuslikke pingeid, millesse kristlased ei peaks takerduma? Teisisõnu, kuidas tõusta kristlastena vajadusel kõrgemale oma kultuurist ja taustast?`

`3. Vaatamata kahjule oli Pauluse-poolsel tagakiusamisel hea mõju: Antiookiasse tulnud põgenikud hakkasid jutlustama juutidele ja hellenitele. Räägi klassis isiklikust valu ja kannatusi toonud kogemusest, milleJumal pööras õnnistuseks.`

`4. Jaakobus oli Jeesuse üks lähim jünger (Mk 5:37; 9:2; 14:33); ometi oli ta kaheteistkümnest jüngrist esimene, kes suri märtrina. Milliseid teisi näiteid leiad Piiblist ustavate inimeste ebaõiglase kannatamise kohta? Millised õppetunnid saame sellistest kirjapanekutest kannatuste kohta enda jaoks?`
