---
title: Tagakiusamine Heroodese poolt
date: 09/08/2018
---

Taas Juudamaa suunas vaadates seisame nüüd silmitsi aruandega, et kuningas Heroodes laskis hukata Jaakobuse, Johannese venna ja Sebedeuse poja (Mk 1:19). Sedasama tahtis ta teha Peetrusega.

`Loe Ap 12:1–4. Mida annab see teada ässitustest, millega kogudus silmitsi oli?`

Siin nimetatud kuningas Heroodes oli Agrippa I, Heroodes Suure (Mt 2:1) pojapoeg; tema valitses Juudamaad aastail 40–44 pKr. Vaga näo tegemise tulemusena teenis ta juudisoost isikute hulgas populaarsuse, eriti variseride seas. Ta püüdis võita juutide poolehoidu sellega, et ründas mõningaid apostleid; see sobib hästi temast muudes allikates teada olevaga.

Kuna Jaakobuse hukkamine tõi Agrippa plaanidele edu, kavatses ta hukata ka Peetruse. Peetrus vahistati ning anti nelja neljaliikmelise sõduriterühma valvata; eri rühmad, rühmas neli valvurit, valvasid teda kogu öö. Peetruse juures oli korraga neli sõdurit; ta oli aheldatud kahe sõduri külge, kumbki kummalgi pool, ning kaks valvas sissepääsu juures. Selline äärmine ettevaatus võeti tarvitusele kindlasti selleks, et vältida seda, mis Peetrusega (ja Johannesega) mõni aeg tagasi oli juhtunud (Ap 5:17–20).

`Loe Ap 12:5–18. Mis juhtus vastusena vendade palvetele?`

Ööl enne seda päeva, mil Agrippa kavatses Peetruse kohtu ette tuua ja hukata, vabastas ingel Peetruse taaskord imeliselt.

Järgmisena leiame raamatust loo Agrippa surmast Kaisareas (Ap 12:20–23). On püütud välja selgitada tema surma põhjust (kõhukelmepõletik, haavand, isegi mürgitamine); ometi ütleb Luukas selgelt, et kuningas suri jumaliku kohtu otsusel.

**Jaakobus tapetakse, Peetrus vabastatakse ja Heroodes seisab silmitsi jumaliku kohtuotsusega. Mõningatel juhtudel näeme õiglust; teistel kordadel ei hakka see niimoodi silma. Mida peaks loetu meile õpetama selle kohta, kuidas me ei saa kõikidele küsimustele vastuseid ja miks on meil vaja elada usus selles osas, millest me aru ei saa?**
