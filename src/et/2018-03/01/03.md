---
title:  Jüngrite missioon
date:   02/07/2018
---

`Loe Ap 1:8. Mida oodati jüngritelt selle asemel, et nad oleksid jäänud prohvetikuulutuste kohta oletusi tegema?`

See lõik esitab jüngrite missiooni neli tähtsat koostisosa:

1. _Vaimu and._ Vaim on Jumala rahva juures alati tegev olnud. Prohvetite sõnade kohaselt aga pidi tulevikus toimuma Vaimu eriline väljajagamine (Js 44:3; Jl 3:1, 2). Kuna Jeesust võiti Vaimuga, tegutses Püha Vaim juba Tema maapealse teenistuse ajal (Lk 4:18–21), kuid selle pidulik andmine jüngritele oli määratud alles Kristuse ülendamise ajaks taevas (Jh 7:39; Ap 2:33).

2. _Tunnistaja osa._ Tunnistus on eeskätt aruanne, seletus. Jüngrid olid täiesti pädevad sellist tunnistust andma (Ap 1:21, 22; 4:20; võrdle 1Jh 1:1–3ga) ning said nüüd kohustuse jutustada maailmale oma ainulaadsest kogemusest Jeesusega.

3. _Misjoniplaan._ Jüngritel tuli esmalt tunnistada Jeruusalemmas, siis Juudamaal ja Samaarias ning lõpuks ilmamaa äärteni. See oli edumeelne plaan. Jeruusalemm oli juutide religioosse elu keskus, koht, kus Jeesus süüdi mõisteti ja risti löödi. Juudamaa ja Samaaria olid naaberalad, kus ka Jeesus oli töötanud. Jüngrid ei pidanud siiski piirduma üksnes selle piirkonnaga. Nende missioon oli üleilmse ulatusega.

4. _Missiooni suund._ Vana Testamendi aegadel pidid rahvad tulema huvitatult Jumala juurde (vaata Js 2:1–5), mitte ei pidanud Iisrael „viima“ Jumalat rahvaste juurde. Vähesed erandid (näiteks Joona) ei muuda üldreeglit kehtetuks. Nüüd oli tegutsemisviis erinev. Jeruusalemm oli küll keskus, kuid selle asemel, et sinna kinnistuda ja juuri ajada, oodati jüngritelt liikumist ilmamaa kaugeimate äärteni.

`Loe Lk 24:44–48. Milline oli jüngrite kuulutatava sõnumi tuum?`

Pärast surnust ülestõusmist veetis Jeesus nelikümmend päeva koos jüngritega (Ap 1:3) ning küllap selgitas ta neile Jumala riigi tõe kohta palju, ehkki oli ikka veel nii palju seda, mida jüngrid ei mõistnud, nagu näitab nende küsimus Ap 1:6. Nad olid tuttavad prohvetikuulutustega, kuid nägid neid nüüd uues valguses, ristilt ja tühjast hauast kiirgavas valguses (vaata Ap 3:17–19).
