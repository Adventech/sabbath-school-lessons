---
title:  Iisraeli taastamine
date:   01/07/2018
---

Vanas Testamendis on Messiast kõnelevad prohvetikuulutused kahesugused; ühed, mis näevad ette kuningliku Messia, kes valitseb igavesti (Ps 89:4, 5, 36–38; Js 9:5, 6; Hs 37:25; Tn 2:44; 7:13, 14) ja teised, mis kuulutavad ette, et Messias sureb inimeste pattude pärast (Js 52:13–53:12; Tn 9:26). Sellised prohvetikuulutused ei ole teineteisega vastuolus. Need toovad lihtsalt esile Messia tegevuse kaks järjestikust etappi: esmalt Ta kannatab ja siis saab Kuningaks (Lk 17:24, 25; 24:25, 26). Probleemiks esimese sajandi juutide Messia-ootuse puhul oli aga ühekülgsus. Lootus, et kuninglik Messias toob poliitilise vabaduse, varjutas mõistmise, et Messial tuleb kannatada ja surra.

Alguses ootasid ka jüngrid kuninglikku Messiat. Nad uskusid, et Jeesus oli Messias (Mt 16:16, 20), ning hakkasid mõnikord isekeskis nääklema, kes istub Tema kõrval paremal ja vasakul siis, kui Ta troonile asub (Mk 10:35–37; Lk 9:46). Vaatamata sellele, et Jeesus hoiatas neid Teda ees ootava saatuse suhtes, ei suutnud nad lihtsalt aru saada, mida Ta mõtles. Kui Jeesus suri, olid jüngrid seega segaduses ja julgusetud. See selgub nende endi sõnadest: „Aga meie lootsime, et tema ongi see, kes Iisraeli rahva lunastab“ (Lk 24:21).

` Loe Ap 1:6. See küsimus räägib sellest, millest jüngrid ikka veel aru ei saanud. Mida nad aru ei saanud? Kuidas Jeesus neile Ap 1:7 vastas?`

Jeesuse surm kujutas saatuslikku lööki jüngrite lootustele, Tema surnust ülestõusmine elustas lootuse taas ning tõstis nende poliitilised ootused võib-olla varasest kõrgemale tasemele. Näis olevat loomulik kujutleda, et ülestõusmine näitas jõuliselt, kuidas lõpuks rajatakse Messia kuningriik.

Jeesus vastas neile küsimustele kaudselt. Ta ei tõrjunud jüngrite küsimuse taga olevat eeldust kohesele kuningriigile, kuid ei nõustunud sellega samuti. Ta jättis selle teema sinnapaika, küll aga tuletas meelde, et Jumal üksi teab, millal Ta midagi teeb, niisiis on see aeg inimestele kättesaamatu.

`Mis oli jüngrite tegelik probleem Lk 24:25 põhjal? Miks on kerge uskuda seda, mida uskuda tahame, mitte seda, mida Piibel tegelikult õpetab? Kuidas väldime sellist lõksu?`
