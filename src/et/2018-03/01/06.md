---
title:  Kaheteistkümnes apostel
date:   05/07/2018
---

Oli vaja anda tunnistust Jeesuse surnust ülestõusmisest (võrdle Ap 4:33). Sel on otsustav tähtsus, sest ikka ja jälle tõstetakse ülestõusmine esile võimsa tõendina Jeesuse Messiaks olemisest ja kogu kristliku usu tõepärast.

Valik tuli langetada nende hulgast, kes olid apostlitega seltsinud Jeesuse tegevusajal. Paulus rõhutab hiljem, et kuigi ta ei olnud Jeesusega koos maa peal, anti talle siiski õigusega apostliamet, sest temaga Damaskuse teel kohtunud Jeesus volitas teda tunnistama Jeesuse ülestõusmisest (1Kr 9:1). Ehkki Paulus nimetas ennas „äbarikuks“ (1Kr 15:8), keeldus ta ennast pidamast teistest apostlitest vähem volitatuks (1Kr 9:2; Gl 2:6–9). Seega olid ainult kaksteist ja Paulus normi poolest, autoriteetses mõttes „apostlid“ (Ap 1:25, 26); ometi võib seda sõna kasutada üldises tähenduses – saadikute või sõnumitoojate mõttes – ka teiste evangeeliumitööliste kohta (Ap 14:4, 14; Gl 1:19).

`Loe Ap 1:23–26. Kuidas Mattias valiti?`

Mattiase valimise meetod võib tunduda kummalisena, kuid liisuheitmine oli kaua kasutusel olnud otsuste langetamise viis (näiteks 3Ms 16:5–10; 4Ms 26:55). Lisaks valiti kahe eelnevalt tunnustatud võrdse kõlblikkusega kandidaadi vahel; tegu polnud sammuga tundmatusse. Usklikud palusid ju Jumalat, uskudes, et tulemus näitab Tema tahet (võrdle Õp 16:33). Pole tõendit, et seda otsust oleks kunagi vaidlustatud. Pärast nelipüha ei olnud Vaimu otsese juhtimise tõttu liisuheitmine enam vajalik (Ap 5:3; 11:15–18; 13:2; 16:6–9).

`Juhul kui sinu juurde tuleks keegi ja küsiks: „Kuidas ma tean, mis on Jumala tahe minu elu suhtes?“, siis mida sa vastaksid ja miks?`
