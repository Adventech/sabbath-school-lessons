---
title:  Misjonilugu
date:   06/07/2018
---

#### „Tahan inimesi tappa“

Li Fengyani mobiiltelefon helises läbilõikavalt

Ema, olen õnnetu,“ ütles hääl liini teises otsas. Helistas Fengyani minia Yangyang. Ta nuttis hüsteeriliselt. „Mu elu on väga raske. Ma ei tea, mida teha.“

Muretsev Fengyan tõi Yang-yangi oma koju ning nad hakkasid omavahel rääkima. Yang-yang rääkis, et kuuleb hääli, mis käskisid tal vägivaldselt tegutseda.

„Tahan inimesi lüüa. Tahan inimesi tappa,“ ütles Yang-yang. „Peida oma noad ära. Kui ma nuga näen, siis ma tapan kellegi.“

Fengyan helistas oma pastorile, Tokyo Seitsmenda Päeva Adventistide Hiina Koguduse pastorile. Pastor Yu Chuanfu oli kolmapäevaõhtusel palvekoosolekul, kuid tuli kohe Fengyani koju ning palvetas ja luges koos Yang-yangiga Piiblit.

Yang-yangile meeldisid need palved ja Piibel, ta hakkas Piiblit regulaarselt lugema ning jäi mõneks ajaks oma ämma juurde. Samuti luges ta Ellen White’i kirjutatud raamatuid. Hääled lakkasid ja noorik hakkas naeratama. Ta hakkas käima hingamispäeviti Tokyo hiinakeelses koguduses teenistustel.

Yang-yangi abikaasat üllatas naise muutunud olek. Ta hakkas koos Yang-yangi ja oma emaga kirikus käima. Aasta hiljem ristiti tema ja Yang-yang.

Siis jäi Yang-yangi oma ema haigeks ja arstid ei teadnud, mida peale hakata. Yang-yang palus koguduseliikmetel palvetada. Ta palus emal heita minema perekonna budistliku iidoli ja usaldada hoopis Jumalat. Kui koguduseliikmed palvetasid, hakkas ema imeliselt paranema.

„Enne neid palveid ei uskunud tema ema Jeesust,“ ütles Fengyan. „Kuid pärast neid palveid usub ta Jumalat.“

Ema vabanes ebajumalast ning mitu kuud hiljem ristiti tema ja ta abikaasa.

Aga see pole veel kõik. Yang-yang ja Fengyan on rääkinud oma Hiinas olevatele sugulastele Jumalast ning paljud on hakanud käima sealsetes adventkogudustes.

53-aastane Fengyan paneb Jumala ja Tokyo hiinakeelse koguduse arvele märkimisväärsed muutused oma hiina immigrantidest perekonnas.

„Igal hingamispäeval on meil siin kooskäimine,“ ütles ta, kui teda koguduse majas küsitlesin.

Tema mõjusfäärist on kaheksa inimest ristitud Tokyo hiinakeelsesse kogudusse.

Tokyo hiinakeelne kogudus, ainuke hiinakeelne adventkogudus Jaapanis, alustas 2012. aastal umbes viie liikmega, olles saanud kolmeteistkümnenda hingamispäeva annetusest toetust. Tänaseks on kogudus oma 50 liikmega ruumikitsikuses ning kavatseb oma maja pinda kahekordistada.

„Täname koguduseliikmeid kõikjal maailmas kolmeteistkümnenda hingamispäeva annetuse eest,“ ütles pastor Yu. „Palvetage meie pärast, kui kasvame.“

_Vaata Li Fengyani laulmas hiina keeles „Mind Jeesus armastab“ aadressil: http://bit.ly/want-to-kill _
