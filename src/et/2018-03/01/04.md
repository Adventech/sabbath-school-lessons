---
title:  Ta tuleb jälle
date:   03/07/2018
---

`Loe Ap 1:9–11. Kuidas kirjeldab Luukas Jeesuse taevasse minekut? Mis tähtsus on sellel, et kaks inglit neid kõnetasid (vaata 5Ms 19:15)?`

Luukase kirjeldus taevasse minekust on üsna põgus. Jeesus oli jüngritega Õlimäel ja ajal, mil Ta neid õnnistas (Lk 24:51), tõmmati Ta taeva poole. Kirjelduse sõnastus on mõistagi fenomenoloogiline; see tähendab, et vastavat vaatepilti kujutatakse nii, nagu inimsilmad seda nägid, mitte nii, nagu see tegelikult oli. Jeesus lahkus maa pealt ning seda teha pole nähtavas vormis võimalik muul teel kui minna ülespoole.

Jeesuse taevasse minek oli Jumala üleloomulik tegu, üks paljudest Piiblis kirjeldatud üleloomulikest tegudest. Seda annab vaikimisi mõista Luukase kirjeldamisviis, passiiv sõnast epērthē („tõsteti Ta… üles“, Ap 1:9). Kuigi Uues Testamendis kasutatakse sellist tegusõnavormi ainult siinkohas, leidub seda Vana Testamendi kreekakeelses tõlkes (Septuagintas) mitmel korral, millest kõik kirjeldavad Jumala tegevust. See annab mõista, et Jumal ise võttis Jeesuse taevasse, sest Tema oli see, kes äratas Ta surmast üles (Ap 2:24, 32; Rm 6:4; 10:9).

Luukas annab teada – ainult Apostlite tegudes – , et pärast seda, kui pilv oli Jeesuse peitnud, toimus midagi kahe valgesse riietatud tegelasega, kes seisid jüngrite kõrval. Kirjeldus langeb kokku säravates rüüdes inglite kirjeldustega (Ap 10:30;
Jh 20:12). Nad tulid jüngritele kinnitama, et Jeesus tuleb tagasi samal viisil, nagu Ta oli ära läinud, ja samuti teavitavad ainult Apostlite teod meid sellest, et Jeesus läks üles „nende nähes“ (Ap 1:9).

Niisiis sai silmaga nähtav äraminek silmaga nähtava tagasituleku tagatiseks, mis toimub samuti „pilve sees väega ja suure hiilgusega“ (Lk 21:27), mitte enam eraviisilise sündmusena, vaid „iga silm saab teda näha“ (Ilm 1:7) ja Ta ei ole üksi (Lk 9:26; 2Ts 1:7).Tema teise tuleku hiilgus ületab kaugelt Tema taevassemineku oma.

`Kuidas õppida alati enda silme ees hoidma Tema teise tuleku reaalsust ja tõotust? Kuidas peaks see tohutu tõde mõjutama meie elu kõiki valdkondi, nagu näiteks rahaasjad, eelistused ja kõlbelised valikud?`
