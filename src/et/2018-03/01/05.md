---
title:  Valmistumine nelipühaks
date:   04/07/2018
---

Jeesus ei öelnud oma vastuses Ap 1:7, 8 mitte midagi aja kohta. Ometi järeldati Tema sõnadest loomulikult, et pärast seda, kui Vaim oli tulnud ja jüngrid oma missiooni teostanud, tuleb Ta tagasi (vaata ka Mt 24:14). Ingli tähelepanek (Ap 1:11) ei vastanud samuti küsimusele, millal kuningriik tuleb, kuid võis mõista, et selleni ei lähe kaua. See näib selgitavat, miks jüngrid „pöördusid suure rõõmuga tagasi Jeruusalemma“ (Lk 24:52). Täpsustamata ajaga tõotus Jeesuse teisest tulekust, mis küll andis neile ülesande täitmiseks julgust juurde, sai tähendusvarjundi, et lõpp on käeulatuses. Apostlite tegude edasised arengud väljendavad seda ideed.

`Loe Ap 1:12–14. Kes olid veel ülemises toas ja kuidas nad ennast Vaimu tulekuks valmistasid?`

Naasnud Õlimäelt, kogunesid jüngrid Jeruusalemma kahekorruselise eramu ülemisse külalistetuppa (ladina keeles cenaculum). Osa Jeesuse naisjüngreid (Lk 8:1–3; 23:49; 24:1–12) ning Jeesuse ema ja vennad olid seal koos jüngritega.

Jeesuse vennad (Mk 6:3) olid pigem Joosepi pojad esimesest abielust (sel juhul oli Joosep lesk siis, kui ta Maarja naiseks võttis) kui Joosepi ja Maarja nooremad pojad (Mt 1:25; Lk 2:7). Nende viibimine jüngrite keskel on õigupoolest üllatav, sest nad olid alati olnud Jeesuse suhtes pigem kahtlevad (Mk3:21; Jh 7:5). Ometi näib, et Jeesuse surnust ülestõusmine ja eriline ilmumine Jaakobusele (1Kr 15:7) paistab olevat suhtumist täiesti muutnud. Hiljem sai Jaakobus nähtavasti Peetruse asemel kristlikus koguduses juhikoha (Ap 12:17; 15:13; 21:18; Gl 2:9, 12).

Püsivalt palves olles (Ap 1:14) ja innukalt templis Jumalat ülistades (Lk 24:53) võtsid jüngrid kindlasti aega patutunnistamiseks, patukahetsuseks ja pattude mahajätmiseks. Isegi juhul, kui Vaimu tulek seostus nende meelest Jeesuse peatse tagasitulekuga, oli nende vaimulik hoiak täiesti kooskõlas sellega, mis hakkab juhtuma, kui Püha Vaim tuleb vastusena palvele.

`Mil viisil aitame oma elu igapäevaste valikutega kaasa Vaimu tööks ettevalmistumisele oma elus?`
