---
title: Misjonilugu
date: 24/08/2018
---

#### Veel üks küsimus

Byongju Lee silmitses hämmastunult luuletust, mille keegi oli tekstisõnumina talle saatnud. Ta ei tundnud seda telefoninumbrit. Paljud inimesed kustutaksid valelt numbrilt tulnud sõnumi, kuid Byongju ei teinud nii. Ta saatis samale aadressile tekstisõnumi: „Kellega on tegemist?“

Tema mobiiltelefon helises. „Kellega on tegemist?“ küsis naisehääl. „Teie saatsite esimesena tekstisõnumi,“ vastas Byongju.

Tuli välja, et helistaja oli tahtnud saata selle luuletuse oma sõbrale, kuid oli ühe numbriga eksinud.

Paljud oleksid telefonikõne siinkohal lõpetanud, kuid Byongju mitte. Ta esitas veel ühe küsimuse: „Kas te olete luuletaja?“

„Ei, ma olen algkooli õpetaja,“ vastas naine. „Kirjutan luuletusi hobi korras.“

„Oi, kas tõesti?“ imestas Byongju. Ta arvas, et tundis naise häälduse järgi ära tema elurajooni, ja uuris seetõttu: „Kas te elate Busanis?“, viidates Lõuna-Korea suuruselt teisele linnale.

„Ei, ma elan Jinjus,“ vastas naine.

„Minagi lõpetasin keskkooli Jinjus,“ teatas Byongju.

Naine küsis, millise, ja rääkis innukalt, et tema õppis just mehe koolist teisel pool tänavat asuvas koolis. Mõne minuti tuletasid nad meelde oma keskkooliaega.

Siis küsis naine: „Mida te tahate?“

„Ma olen koguduse pastor,“ ütles Byongju.

„Millise uskkonna?“

Küsimus viis Byongju mõttele, et see naine ei olnud budist, mis on suuruselt teine usugrupp Lõuna-Koreas ja moodustab 15 protsenti elanikkonnast. „Kristlased ei küsi mungalt, millises templis ta töötab, niisiis peab naine olema kristlane,“ mõtles ta. Kristlasteks peetakse 51miljonilisest elanikkonnast 27 protsenti.

„Olen seitsmenda päeva adventistide pastor,“ vastas Byongju.

„Saan aru,“ ütles naine. „Kas te teate Noa Laeva?“

Byongju üllatus. Noa Laev on Lõuna-Koreas adventkoguduse kõrvalharu.

Naine selgitas, et ta oli kaks aastakümmet tagasi käinud põgusalt Noa Laeva grupi jumalateenistustel. Ta oli lahkunud grupi juurest ühes küsimuses veendununa – et pühapäev ei ole piibellik hingamispäev. Nüüd, 20 aastat hiljem, oli ta saatnud ekslikult tekstisõnumi adventpastorile.

Sellel õhtul saatis Byongju naisele veel ühe tekstisõnumi. „Oli tore teid täna kohata!“ kirjutas ta.

Aasta hiljem see naine ristiti.

„Evangelism on kerge,“ ütles Byongju. „Oleksin ma seda tekstisõnumit eiranud, ei oleks temast võib-olla koguduseliiget saanud. Kuid ma püüdsin luua sidet, küsides ühe küsimuse teise järel.“

_51aastane Byongju Lee on hingmispäevakooli ja isikliku teenistuse juht Adventkoguduste Korea unioonis, Soulis, Lõuna-Koreas. Ühtlasi on ta igapäevase palvesaate „Chun Su Dap“ juht ja kõneleja; seda peetakse populaarsuselt teiseks religioosseks saateks Lõuna-Koreas._
