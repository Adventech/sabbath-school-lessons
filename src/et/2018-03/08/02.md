---
title: Vaidlusalune küsimus
date: 19/08/2018
---

Algusest peale koosnes Antiookia kogudus nii hellenistlikest juutidest kui ka ümberlõikamata paganatest (Ap 11:19–21; Gl 2:11–13), kes, nagu näha, elasid rahulikus sõpruses üksteisega. See sõprus aga lõhestati siis, kui Jeruusalemmast saabus rühm usklikke.

`Loe Ap 15:1–5. Millise probleemi ees kogudus seisis?`

Tavapäraselt juutideks nimetatud isikud Juudamaalt olid tõenäoliselt needsamad, keda 5. salm nimetab variserideks, kes olid saanud usklikuks. Variseride olemasolu koguduses ei peaks meid üllatama, kuna Pauluski oli olnud enne uskutulekut variser (Fl 3:5). See salkkond näib olevat tulnud Antiookiasse oma algatusel (Ap 15:24), ehkki veel üks juhtum, mis mõni aeg hiljem samuti Antiookias toimus, näitab, et enamiku juutide (sealhulgas apostlite) jaoks ei olnud väga mugav, et koguduses olid ümberlõikamata paganad (Gl 2:11–13).

Oma kirjas galaatlastele ei räägi Paulus juutidest positiivselt, vaid nimetab neid segadusse ajajaiks (Gl 1:7; 5:10) ja „valevendadeks“ (Gl 2:4), kelle tegelikuks ajendiks oli õõnestada evangeeliumi vaimulikku vabadust ning panna paganatest uskutulnud käsumeelsuse orjusesse.

Nende mõttekäik oli üpris lihtne: niikaua kui paganad polnud ümber lõigatud ega pidanud teisi juudi tseremoniaalseadusi, ei olnud nad päästetud. Päästmine – uskusid nad – sai toimuda ainult Jumala lepingukogukonnas ning, vastavalt Vanale Testamendile, ei olnud muud teed saada Jumala valitud rahvaks kui ümberlõikamise kaudu (1Ms 17:9–14; 2Ms 12:48). Lühidalt, paganad võisid pääseda ainult juhul, kui neist said esmalt juudi proselüüdid.

Muidugi ei saanud Paulus ja Barnabas nõustuda selliste nõudmistega, mis läksid otseselt vastuollu evangeeliumi olemusega. Juudamaalt tulnute ründav käitumine aga tekitas tulise arutelu; Ap 15:2 esinev sõna (stasis) kannab mõtet „konflikt“ või „lahkarvamus“. Ometi oli see teema liiga tähtis, et seda lahendada ainult kohalikul tasandil. Kaalul oli koguduse ühtsus. Siis otsustasid Antiookia vennad saata mõningad saadikud Jeruusalemma, nende hulgas Pauluse ja Barnabase, et leida lahendus.

`Pane ennast juutide asemele. Milliseid argumente enda kasuks esile tooksid?`
