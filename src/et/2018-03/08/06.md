---
title: Kiri Jeruusalemmast
date: 23/08/2018
---

`Loe Ap 15:22–29. Milliseid lisameetmeid võttis Jeruusalemma kogudus kasutusele seoses nõupidamise otsusega?`

Esimeseks meetmeks oli kirjutada kiri paganatest usklikele selleks, et teavitada neid tehtud otsustest. Kiri, mis kirjutati apostlite ja Jeruusalemma vanemate nimel, oli ametlik dokument ning näitas Jeruusalemma koguduse arvestatavat kohta – kindlasti sellepärast, et selle eesotsas olid apostlid – muude kristlike kogukondade süsteemis. Olles kirjutatud 49. aastal pKr, mis on kõige tõenäolisem nõupidamise toimumise aasta, on see kiri meie jaoks üks varaseim kristlik dokument.

Jeruusalemma kogudus otsustas määrata ka kaks saadikut, Juudas Barsabase ja Siilase, saatma Paulust ja Barnabast Antiookiasse; nende ülesandeks oli viia kohale kiri ja kinnitada selle sisu.

`Loe Ap 15:30–33. Kuidas Antiookia kogudus kirjale reageeris?`

Kui kiri ette loeti, täitis kogudust suur rõõm julgustava sõnumi pärast: paganatest uskutulnuilt ei nõutud ümberlõikamist. Ühtlasi ei olnud neil vastuväiteid kirjas nõutud otsuste kohta (apostelliku nelja määruse kohta). Niiviisi sai lepitatud, vähemalt teoorias, varakristliku koguduse esimene kõige tõsisem lõhenemine.

Nõupidamise lõpuks tunnistasid Jeruualemma koguduse juhid täielikult Pauluse evangeeliumi; juhid ulatasid Paulusele ja Barnabasele parema käe sõpruse, tunnustuse ja usalduse märgiks (Gl 2:9). Ometi leidsid need juutkristlased, kes jätkasid elamist juutide seaduse järgi, et oli vägagi keeruline olla ühes osaduslauas paganatega, kes jäid ju rituaalselt ebapuhtaiks.

See teema tuleb näiteks ilmsiks Peetrusega seotud juhtumist, millest räägib Gl 2:11–14. „Isegi jüngrid ei olnud kõik valmis nõukogu otsust heameelega vastu võtma.“ – _Apostlite teod_, lk 197.

**Ole endaga aus: kui keeruline on sinul sõbrustada usklikega teisest rassist, kultuurist ja ka ühiskonnaklassist? Kuidas saad puhtaks sellest otsustavast evangeeliumivastasest hoiakust?**
