---
title: Vaidlus
date: 21/08/2018
---

`Loe Ap 15:7–11. Milline oli Peetruse osa Jeruusalemma vaidluses?`

Muidugi ei pane Luukas kirja kogu koosoleku menetluskäiku. Oleks huvitav näiteks teada juutide esitatud toetavaid väiteid (Ap 15:5), samuti Pauluse ja Barnabase vastuseid (Ap 15:12). Fakt, et meieni on jõudnud ainult Peetruse ja Jaakobuse kõned, näitab nende meeste osatähtsust apostlite hulgas.

Peetrus pöördus oma kõnes apostlite ja rahvavanemate poole, meenutades neile aastaid tagasi Korneeliuse juures kogetut. Sisuliselt oli tema väide sama, mida ta oli kasutanud vendade ees Jeruusalemmas (Ap 11:4–17). Jumal ise oli Korneeliuse uskutulekul väljendanud oma heakskiitu (kuigi ta oli ümberlõikamata pagan) sellega, et andis temale ja ta kodakondsetele sama Vaimu anni, mille Ta oli andnud apostlitele nelipühal.

Oma jumalikus ettenägevuses oli Jumal kasutanud just nii tuntud meest nagu Peetrus Juudamaa usklike veenmiseks selles, et Tema ei tee pääste mõttes vahet juudi ja pagana vahel. Isegi kui neil puudus vana lepingu reeglite ja regulatsioonide puhastav kasu, ei tulnud uskuma hakanud paganaid enam pidada ebapuhtaiks, sest Jumal ise oli puhastanud nende südame. Peetruse viimane lause kõlas väga sarnaselt sellega, mida me Pauluse suust oodanuks: „Ent meie usume end päästetud olevat Issanda Jeesuse armu läbi samal kombel nagu nemadki“ (Ap 15:11).

`Loe Ap 15:13–21. Millise lahenduse pakkus paganate probleemile Jaakobus?`

Jaakobuse kõne annab mõista, et ta oli autoriteetsel kohal (võrdle Ap 12:17; 21:18; Gl 2:9, 12). Sõltumata sellest, mida ta võis Taaveti dünastia taastamisest kõnelevale Aamose prohvetikuulutusele (Am 9:11, 12) viidates Taaveti telgi ülesehitamise all mõelda, oli Jaakobuse põhieesmärk näidata, et Jumal oli juba võimaldanud paganatel ühineda selles mõttes, et ehitas taas üles „Jumala rahva“, ja seega arvati nemadki Iisraeliks.

Selle tõttu langetas ta otsuse, et muid piiranguid paganasoost usklikele ärgu määratagu, kui aga need, mida tavaliselt nõuti võõramaalastelt, kes soovisid Iisraeli aladel elada.
