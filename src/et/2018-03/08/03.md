---
title: Ümberlõikamine
date: 20/08/2018
---

**Üheks suureks teemaks selles konfliktis oli ümberlõikamine. Inimene polnud seda kehtestanud (kõrvuta Mt 15:2, 9). Jumal ise oli ju käskinud seda teha märgiks Tema lepingust Aabrahami järeltulijatega kui Tema valitud rahvaga (1Ms 17:9–14).**

`Loe 2Ms 12:43–49. Kellest eeldati – lisaks iisraellastena sündinutele – , et nad ümber lõigatakse?`

Lepingu tingimused ei piirdunud iisraellastena sündinutega, vaid laienesid igale orjale või võõrsil viibijale, kes tahtis lepingust osa saada, juhul kui ta ümber lõigati. Pärast ümberlõikamist sai võõras Jumala ees sama seisundi nagu oli iisraellasena sündinul: „On nagu maa päriselanik“ (2Ms 12:48).

Seega oli ümberlõikamine (mehe jaoks) asendamatu selleks, et olla Jumala lepingukogukonna täisliige. Ja kuna Jeesus oli Iisraeli Messias, näis loomulikuna juutide nõudmine, et ükski pagan ei saa Tema päästest kasu ilma, et temast saaks kõigepealt juut.

`Loe Rm 3:30; 1Kr 7:18; Gl 3:28; 5:6. Kuidas sai Paulus ümberlõikamisest aru?`

Ütlusega, et ükski pagan ei saa päästet, ühinemata kõigepealt judaismiga, ajasid need mehed segi kaks erinevat arusaama: leping ja pääste. Jumala lepingukogukonna liikmeks olemine ei taganud päästet (Jr 4:4; 9:24). Liiati sai Aabraham ise pääste (õigeksmõistmise) usu läbi, mis toimus enne, kui – ja mitte sellepärast, et – ta ümber lõigati (Rm 4:9–13). Pääste sai ja saab ikka usu kaudu, samas kui leping oli armuline säte, millega Jumal andis kogu maailmale teada endast ja oma lunastusplaanist. Iisrael valiti selleks otstarbeks (1Ms 12:1–3).

Probleem oli aga selles, et lepingut ja päästet liigselt omavahel ühendades hakkasid need usklikud ümberlõikamises nägema teenet. Ent Jumala päästev arm ei tegutse seal, kus tegutsevad inimlikud teod. Uskuma hakanud paganatele ümberlõikamist päästevahendina peale sundides väänati seega evangeeliumi tõde (Gl 1:7; 2:3–5), tehti tühjaks Jumala arm (Gl 2:21) ning Jeesusest ei saadud mingit kasu (Gl 5:2). Pealegi oli tegemist pääste kõiki haarava olemuse eitamisega (Kl 3:11; Tt 2:11). Paulus ei saanud iial sellise mõtlemisviisiga nõustuda.

**Milline oht varitseb mõttekäigu puhul, et lihtsalt õige kiriku liikmeks olemisega saab päästetud?**
