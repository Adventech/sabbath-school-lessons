---
title: Apostellik käskkiri
date: 22/08/2018
---

**Loe Ap 15:28, 29. Millised neli keeldu otsustas nõupidamine paganaist uskutulnuile kehtestada?**

Peateema, milleks nõupidamine oli kokku kutsutud, lahendati rahuldavalt. Kuna pääste on armust, vabastati usku tulnud paganad ümberlõikamise nõudest selleks, et kogudusega ühineda. Ometi tuli neil keelduda neljast punktist: (1) ebajumalatele paganlikel rituaalidel ohverdatud lihast, mida siis templi pidusöökidel pakuti või turul müüdi; (2) vere tarbimisest; (3) hukkunud loomade lihast, see tähendab, lihast, millest polnud verd välja lastud ja (4) seksuaalsest ebamoraalsusest kõigis erinevates vormides.

Enamik kristlasi tänapäeval käsitleb toitumisalaseid keelde (keelud 1–3) ajutiste soovitustena. Nad väidavad, et kuna eelnevas lõigus toodud punktid olid juutide jaoks eriti eemaletõukavad, siis olid need keelud mõeldud ainult selleks, et sillutada kuristikku juutidest ja paganatest usklike vahel. Samuti väidetakse sageli, et kõik teised Vana Testamendi seadused, sealhulgas leviitlikud seadused toidu kohta (3Ms 11. ptk) ning hingamispäeva käsk (2Ms 20:8–11), mida selles nimekirjas pole, ei ole kristlaste jaoks enam kohustuslikud.

Niinimetatud apostellik käskkiri aga ei olnud ajutine ega kristliku eetika uus koodeks, mis välistas kõik Vana Testamendiga seotu. Tegelikult apostlid ja koguduse vanemad ainult kordasid Püha Vaimu juhtimisel (Ap 15:28) 3Ms 17. ja 18. peatüki määrusi Iisraelis elavate võõramaalaste kohta.

3Ms kontekstis tähendavad need keelud paganlusest loobumist. Iga võõramaalane, kes soovis elada Iisraelis, pidi loobuma sellistest paganikest kommetest, millega ta sirgudes harjus (3Ms 18:30). Samamoodi nõuti igalt uskuma hakanud paganalt, kes soovis kogudusega ühineda, kindlat vastuseismist paganlusele.

See aga oli alles esimene samm. Koguduses olijalt oodati loomulikult, et ta täidaks Jumala tahet, olles sõnakuulelik kõiki inimesi kaasavatele käskudele, nii Moosese-eelsetele ja olemuslikult mitte-tseremoniaalsetele, nagu hingamispäev (1Ms 2:1–3), kui ka jätkuvale vahetegemisele puhaste ja ebapuhaste toitude vahel (1Ms 7:2).

Ilm 2:14, 20st on näiteks selge, et see käskkiri polnud ajutine; siin korratakse kõnealust esimest ja viimast keeldu, pidades kaudselt silmas ka ülejäänud kahte. On tõsi, et ajalugu näitab, kuidas kristlased pidasid seda käskkirja normatiiviks kaua pärast Uue Testamendi aega.

**Kui tekivad vaidlused, siis kuidas õppida koos maha istuma ja üksteist ära kuulama ning seejärel lugupidamise ja alandlikkuse vaimus vaidlusalused teemad läbi töötama?**
