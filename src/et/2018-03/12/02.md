---
title: Feeliksi ees
date: 16/09/2018
---

Viis päeva pärast Pauluse üleviimist Kaisareasse tuli Jeruusalemmast rühm tähtsaid juudi juhte – ülempreester, osa Suurkohtu liikmeid ja professionaalne advokaat Tertullus – ning tõid ametlikult Feeliksi ette enda **süüdistuse apostli vastu** (Ap 24:1–9).

See on Apostlite tegude raamatu ainuke kohtupidamine, mille puhul süüdistajad palkasid advokaadi. Oma kõnes püüdis Tertullus võita maavalitseja poolehoidu huvitava strateegiaga. Ei olnud lihtsalt tõsi, et juudid olid Feeliksi valitsuse all tunda saanud pikka rahuaega. Tegelikult polnud ükski teine maavalitseja olnud nii rõhuv ja vägivaldne ning see survestamine põhjustas juutide hulgas tohutut vastuseisu Rooma võimule. Suure leidlikkusega kasutas Tertullus maavalitseja enda halduspoliitikat selleks, et veenda teda selgi puhul poliitilist stabiilsust saavutama ainult ränga surve avaldamisega.

Siis jätkas ta Pauluse vastu kolme eri süüdistuse rõhutamisega: (1) et Paulus oli ässitaja, kes pidevalt õhutas rahutust juutide hulgas kogu impeeriumis (Ap 24:5); (2) et ta oli natsareenlaste ninamees (Ap 24:5), kusjuures kristlus tervikuna oli päris häiriv liikumine; ja (3) et ta oli püüdnud rüvetada Jeruusalemma templit (Ap 24:6).

`Loe Ap 24:10–19. Kuidas vastas Paulus igale neist süüdistustest?`

Kaks järgmist Pauluse esitatud mõtet olid süüdistajate jaoks hävitavad: (1) Aasia tunnistajate puudumine (Ap 24:18, 19), mis omakorda muutis kohtuprotsessi kehtetuks, ja (2) tõsiasi, et kohalolevad juudid võisid rääkida ainult Pauluse ülekuulamisest Suurkohtu ees nädal varem (Ap 24:20), ning sel juhul ei olnud neil teda süüdistada milleski muus kui selles, et ta uskus surnute ülestõusmisse (võrdle Ap 23:6).

Feeliks sai kohe aru Pauluse vastuväidete kaalukusest ka seetõttu, et ta oli pisut tuttav kristlusega, võib-olla oma juudist naise Drusilla kaudu. Tõsiasi on, et ta otsustas menetluse edasi lükata edasise teatamiseni (Ap 24:22).

Feeliksi vastus paljastas küllalt palju tema iseloomu kohta: ta lükkas edasi, ta oli võimeline võtma altkäemaksu ja tal puudus põhimõttekindlus. Paulusel oli Feeliksi-taolise inimesega vähe võimalusi õiglaseks asjaajamiseks.

**Loe Ap 24:16. Paulus ütles et ta püüab alati „hoida puhast südametunnistust Jumala ja inimeste ees“. Mida see tähendab? Mida, kui üldse midagi, tuleb sul muuta selleks, et öelda sama?**
