---
title: Misjonilugu
date: 21/09/2018
---

#### Käies majast majja

Kiyong Kwon, firmaomanik Lõuna-Koreas, otsustas, et tema ja teised koguduseliikmed peaksid käima majast majja, et jagada evangeeliumi ja täita kogudus, mida nad rajasid.

„Majast-majja käimise töö on keeruline,“ ütles Kiyong. „Enamasti pole inimesed päevasel ajal kodus. Need, kes on, ei taha tavaliselt kõnelda. Aga ma kuulasin Ellen White’i nõuannet.“

Selle nõuande leiad Ellen White’i raamatust _Christian Service_ lk 113 ja see kõlab nii: „Eriliste laiale publikule suunatud jõupingutustega võrdset tähtsust omab majastmajja töö inimeste kodus. Suurtes linnades on teatud ühiskonnagruppe, kelleni avalike kuulutuskoosolekutega ei jõua. Nendeni peab jõudma nii, nagu karjane otsib oma kadunud lammast.“

Niisiis käisid Kiyong ja teised koguduseliikmed igal teisipäeval majast majja. Nad ei pakkunud usukirjandust ega piiblitunde. Nad küsisid hoopiski: „Kuidas saame aidata teid ja teie peret?“

Ühel päeval vajutas Kiyong paljusid uksekelli, ilma et keegi oleks avama tulnud. Kuid ühes majas löödi esiuks hoogsalt lahti ja ukselävel seisnud naine ütles: „Tulge sisse!“.

Kiyong astus küll majja, kuid oli nii otsesest kutsest rabatud. „Kas te teate, kes ma olen?“ küsis ta. „Miks te mind sisse lasksite?“

„Ma tean, et te evangeliseerite,“ vastas naine.

„Kuid enamasti inimesed väldivad mind,“ jätkas Kiyong visalt. „Miks teie mu vastu võtate?“

Naine seletas, et sellel öösel oli ta unes näinud üht pikakasvulist võõrast, kes tuli külla. Unenäos oli see pikakasvuline võõras avanud naise esiukse ja öelnud talle: „Tulge välja! Rutake!“

„Kui teie uksekella vajutasite,“ sõnas naine, „nägin teid sisesidesüsteemi ekraanilt ja te paistsite pikakasvulisena. Nii lasin teid sisse.“

Kiyong, kes üllatus iga minutiga üha enam, küsis, kas ta saaks naist või tema peret aidata

„Mu tütar on depressioonis,“ ütles naine. „Ta keeldub väljas käimast. Palun aidake teda.“

„Tooge tütar elutuppa,“ ütles Kiyong.

„Ei, mu tütar keeldub oma toast välja tulema.“

„Seekord juhtub teisiti,“ lubas Kiyong. „Lihtsalt paluge tal tulla.“

Üllatuseks tuli tütar elutuppa ning Kiyong palvetas ja luges tema kuuldes Piiblit.

Ta tuli tagasi järgmisel teisipäeval ja luges taas tüdruku kuuldes Piiblit. Tütar hakkas käima kirikus ja ta ristiti.

„Selliseid kogemusi on mul olnud korduvalt,“ ütles Kiyong. „Jumal teeb misjonitööd. Tema väärib kogu au.“

_56aastane Kiyong Kwon on Lõuna-Koreas rajanud kolm kogudust. Osa selle veerandaasta kolmeteistkümnenda hingamispäeva annetusest aitab rajada adventkoguduse Sejongi, Lõuna-Koreasse. Loe rohkem Kiyongi kohta möödunud nädala misjoniloost ja järgmise nädala omast._
