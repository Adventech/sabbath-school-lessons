---
title: Festuse ees
date: 17/09/2018
---

Kui Feeliks oli kaks aastat hoidnud Paulust vangis lihtsalt selleks, et võita juutide poolehoidu, tuli tema asemele Juudamaa maavalitsejaks Porkius Festus (Ap 24:27). Festus oli võimul aastail 60–62 pKr.

`Loe Ap 25:1–5. Kuidas aitab öeldu avada viha, mida tõe kuulutamine neis tekitas, kes seda uskuda ei tahtnud?`

Tõenäoliselt seetõttu, et juhtidel oli selja taga juba üks õnnetu katse veenda Feeliksit Pauluse vastu, ei tahtnud nad uut võimalust ette võtta. Vististi Festuse esimese külastuse ajal Jeruusalemma palusid nad osutada endale teene ning muuta kohtualluvust ja anda Paulus tagasi nende kätte, et tema üle saaks Suurkohtus kohut mõista juutide seaduse kohaselt.

Ometi oli see palve vaid maskeering nende tõelise kavatsuse varjamiseks Paulus tappa. Ehkki Festus oli valmis kohtuasja taasavama, ütles ta, et ärakuulamine toimub Kaisareas, mitte Jeruusalemmas, mis tähendas, et Pauluse üle mõistetakse kohut Rooma seaduse järgi.

Niipea, kui Festus oli tagasi Kaisareas, kutsus ta tribunali kokku ning Pauluse vastased hakkasid esitama süüdistusi Pauluse vastu (Ap 25:7). Sel korral Luukas süüdistusi ei korda, kuid Pauluse vastuse põhjal (Ap 25:8) võime näha, et need olid sarnased kahe aasta tagustele, võib-olla veelgi suurema rõhuga sellel, et ässitajana kujutas Paulus ohtu ka impeeriumile.

`Loe Ap 25:9–12. Kui Paulus tajus, et Festus võib teda ära kasutada poliitilistel põhjustel, siis kuidas ta reageeris?`

Lõpuks tuli välja, et Festus ei erinenud oma poliitiliste strateegiate poolest Feeliksist kuigi palju (Ap 24:27). Tahtmata kaotada juutide toetust juba haldusameti alguses sellega, et ta kuulutaks Pauluse süütuks, mõtles Festus olla nende algse palvega nõus: lasta apostli üle kohut mõista Suurkohtus Jeruusalemmas.

See polnud vastuvõetav aga Paulusele, kes teadis, et ei maksa loota heale kohtlemisele seal, kus ta jäetakse tema vaenlaste tujude kätte. Niisiis, kasutades oma Rooma õigusi, nõudis ta õigust Rooma tribunali otsusele, ning nähes, et sellest ebakindlast olukorrast ei vii välja muud teed, otsustas ta pöörduda Rooma kõrgeima õigusorgani poole, kelleks oli imperaator ise.
