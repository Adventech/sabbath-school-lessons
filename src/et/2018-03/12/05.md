---
title: Pauluse kaitsekõne
date: 19/09/2018
---

Kui lava oli paigas ja kuninglikud külalised seatud istuma maavalitseja kõrvale, toodi sisse vang, et esitada oma kaitsekõne, mis oli suunatud eeskätt Agrippale, kuna Festus oli seda juba kuulnud (Ap 25:8–11).

`Loe Ap 26:1–23. Mida Paulus oma kõnega Agrippa ees tegi?`

Pauluse kõne oli tegelikult autobiograafiline aruanne oma elust enne ja pärast uskutulekut. Sisult meenutas see Ap 22:1–21, kui ta rääkis rahvahulga ees Jeruusalemmas.

Apostel alustas Agrippa poolehoiu võitmisega. Ta tunnistas, et on tänulik võimaluse eest esitada oma kohtuasi sellise väljapaistva isiku ees, seda enam, et Agrippa oli hästi tuttav kõikide juudi religiooniga seotud tavade ja teemadega. Sel põhjusel võis Agrippa olla suureks abiks, aitamaks Rooma maavalitsejal aru saada, et tema vastu tõstatatud süüdistused olid alusetud ja valed.

Selle kõne võib jagada kolme ossa. Esimeses osas (Ap 26:4–11) kirjeldab Paulus oma endist variserlikku vagadust, mida tema kaasaegsed Jeruusalemmas hästi teadsid. Variserina uskus ta surnute ülestõusmist, mis oli ülioluline Iisraeli esiisadele antud lootuse täitumiseks. Seepärast olid juudid ebajärjekindlad tema õpetuse suhtes, sest selles polnud midagi niisugust, millel polnud juutlik aluspõhi. Kuid ta sai üsna hästi aru nende suhtumisest ja seda seetõttu, et oli kord pidanud ise päris uskumatuks seda, et Jumal Jeesuse üles äratas; nii uskumatuks, et kiusas taga neid, kes niimoodi uskusid.

Teises osas (Ap 26:12–18) andis Paulus teada, kuidas tema vaade oli muutunud sellest alates, mil ta kohtus Jeesusega Damaskuse teel, ja millise kutse ta sai – viia evangeeliumi sõnum paganatele.

Lõpuks ütleb Paulus, et tema poolt nähtu mõju (Ap 26:19–23) oli selline, et tal jäi üle kuuletuda ja oma misjonitööga edasi minna, ning see on ainus põhjus, miks ta nüüd kohtu all on. Seega oli tema vahistamise tegelik põhjus just äsja öeldu, mitte see, et ta oleks rikkunud juutide seadust või rüvetanud templit. Õieti oli selleks tema sõnum Jeesuse surmast ja ülestõusmisest, mis oli täiesti kooskõlas Pühakirjaga ja võimaldas uskuvatel paganatel saada võrdväärselt osa päästest.

**Loe Ap 26:18. Mis juhtub selle kirjakoha alusel nendega, kelle pääste on Kristuses? Kuidas oled sina seda päriselt kogenud?**
