---
title: Jalutu mehe tervistamine
date: 16/07/2018
---

Ap 3:1 on räägitud sellest, et Peetrus ja Johannes läksid templisse kella kolmesele palveteenistusele. See näitab sisuliselt juutidest koosneva koguduse usu iseloomu algusperioodil. Apostlid ei läinud templisse mitte ainult selleks, et juhendada või uusi inimesi usku pöörata, vaid seetõttu, et nad olid ikkagi juudid ja vähemalt siiamaani pühendunud endiselt juudi religiooni traditsioonidele (Ap 20:16; 21:17–26). Seal sooritasid Peetrus ja Johannes jahmatamapaneva imeteo (Ap 3:1–10), mis andis Peetrusele võimaluse pidada veel üks jutlus.

`Loe Ap 3:12–26. Millele asetab Peetrus oma selles jutluses põhirõhu?`

Varakristlikku jutlustamist iseloomustasid viis põhipunkti: Jeesus oli kannatav Messias (Ap 3:18); Jumal äratas Ta surnust üles (Ap 3:15); Jeesus ülendati taevas (Ap 3:13); Ta tuleb taas (Ap 3:20) ning meeleparandus on vajalik pattude andekssaamiseks (Ap 3.19).

Paljuski on see sama sõnum, mida meie maailmale viime, ehkki kontekst on muutunud. Apostlid olid ikkagi juutlikus raamistikus, kus selle asemel, et religioone vahetada, tuli inimestel põhimõtteliselt „liikuda“ vanast lepingust uude lepingusse. Osana Jumala rahvast tuli neil vastu võtta Messias ja kogeda uussündi, mis järgneb Jeesuse tõelisele omaksvõtmisele.

Praegu, ehkki olukord on teine, on sõnum sisuliselt sama: Kristus suri meie pattude eest, äratati üles ja Ta tuleb taas. See tähendab, et meie pääsemine on Temas. Isegi Ilm 14. peatüki kolme ingli kuulutuse kontekstis peab neid sõnumeid kuulutades olema keskmes Jeesuse Kristuse ristilöömine, Jeesuse Kristuse ülestõusmine ja Jeesuse Kristuse tagasitulek.

„Kõikidest ennast kristlasteks nimetavatest inimestest peaksid seitsmenda päeva adventistid maailma silme ette tooma eelkõige Kristuse. Kolmanda ingli sõnumi kuulutamine kutsub üles hingamispäeva tõe esitamisele. Seda tõde koos teiste sõnumisse kätketud tõdedega tuleb kuulutada, kuid suurimat tõmbenumbrit, Jeesust Kristust, ei tohi välja jätta. Just Kristuse ristil kohtusid arm ja tõde, õigus ja rahu andsid teineteisele suud. Patune tuleb suunata vaatama Kolgatale; lapsukese lihtsa usuga peab ta toetuma oma Päästja teenetele, võttes vastu Tema õiguse, uskudes Tema halastusse.“ – Ellen G. White, _Gospel Workers_, lk 156, 157.
