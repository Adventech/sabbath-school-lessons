---
title: Teine kinnivõtmine
date: 19/07/2018
---

Kui apostleid sai kasutada selleks, et tuua patu eest Jumala karistus – nagu toimus Hananiase ja Safiira puhul –, siis sai neid kasutada ka patustele Jumala armu esile toomiseks. Nende võimas terviseteenistus (Ap 5:12–16) oli käegakatsutav tõend sellest, et Jumala Vaim töötas nende kaudu. On silmatorkav, et isegi Peetruse vari pidi uskumuste kohaselt inimese tervistama. Lähim paralleel evangeeliumist on naine, kes sai terveks Jeesuse ülerõiva puudutamisest (Lk 8:43, 44). Luukas ei ütle, et Peetruse varjul tegelikult tervendav vägi oli, küll aga ütleb ta, et inimesed mõtlesid nii. Isegi siis, kui siin leidus tol ajal populaarset ebausku, andis Jumal ikkagi oma armu.

Apostlid olid üha enam täis Vaimu ning tunnustähti ja imetegusid rohkenes, aga sellele vaatamata täitis usujuhte järjest rohkem kadedus. See viis apostlite teistkordse kinnivõtmiseni (Ap 5:17, 18). Alles pärast apostlite imepärast põgenemist (Ap 5:19–24) ja Peetruse veel ühte julget kõnet, milles ta rõhutas, et „Jumala sõna tuleb enam kuulata kui inimeste sõna“ (Ap 5:29), hakkas osa võimukandjaid mõtlema võimalusele, et tegutsemas oli üleloomulik mõju.

`Loe Ap 5:34–39. Kuidas püüdis Gamaliel hoiatada Suurkohut et nad apostleid ei tapaks?`

Suurkohus oli saduseride kontrolli all, milles variserid moodustasid mõjuka vähemuse. Gamaliel oli variser ja seadusedoktor. Teda austati juutide hulgas nii kõrgelt, et teda hakati tundma nimetuse all „raban“ („meie õpetaja“), mitte lihtsalt „rabi“ („minu õpetaja“). Paulus oli üks tema jüngreist (Ap 22:3).

Gamaliel meenutas veel kahte mässuliste liikumist Iisraeli lähiajaloost, mis olid samuti tõmmanud ligi järelkäijaid ja põhjustanud segadust. Need juhid aga tapeti ja järelkäijad läksid viimseni laiali. Ta tuletas siit õppetunni, et juhul, kui kristlik liikumine oli inimlikku algupära, siis kaob see peagi. Teisalt aga, kui see liikumine oli Jumalast, nagu väitsid apostlid, siis kuidas lootsid nad sellele vastu seista? Gamalieli nõuanne jäi peale. Apostleid piitsutati ja neile anti veelkord korraldus, et nad ei räägiks Jeesuse nimel.

`Mida räägib eelnev lugu meile selle kohta, kui vajalik ja abistav on sageli hea nõu? Kuidas õppida olema nõuannetele avatum isegi siis, kui need räägivad millestki, mida me tingimata kuulda ei taha?`
