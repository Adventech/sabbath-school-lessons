---
title: Misjonilugu
date: 20/07/2018
---

#### "Lapsendamise ees on liiga suur hirm"

_Loo on kirjutanud Sang Sook Park_

Juba siis, kui olin väike tüdruk, tahtsin last lapsendada. Jäin sellele soovile kindlaks ka pärast abiellumist ja poja kasvatamist, kuid kartsin, et ma polnud pädev

Lõpuks täitsin dokumendid ja hakkasin palvetama. „Saada mulle laps, kelle eest saaksin hoolitseda,“ palvetasin ma. „Anna mulle märk selle kohta, et see lapsendatav laps on Sinu poolt: tee nii, et esimene laps, kellega kohtun, on laps, keda Sina tahad, et ma lapsendaksin.“

Niiviisi palvetasin kaks ja pool kuud. Siis saatis lastekodu mulle 2aastase lapse, Bomini. Kuid kui tüdrukuke kohale jõudis, ta ainult jõllitas mind. Tahtsin võita ta südame, seepärast andsin talle süüa ja nuku. Kuid ta viskas nuku minema ega lasknud minul teda puudutada. Saatsin Bomini lastekodusse tagasi.

„Mul on lapsendamise ees liiga suur hirm,“ rääkisin oma abikaasale.

Kuid tajusin, et Jumal ütles: „Mis sai kõikidest su palvetest ja märgi küsimisest, et esimene laps on minu valitud?“ Nutsin ja ütlesin Jumalale: „Mul on liiga suur hirm selle lapsega koos elada.“

Kuid siis minu palve muutus. „Kui ma peaksin selle lapse võtma, siis anna mulle julgustunne ja kinnitus, et Sina kasvatad teda,“ palvetasin ma. „Kui ma ei pea teda lapsendama, siis kõrvalda minult see raske koorem, nagu peaksin ma lapse lapsendama.“ Palvetasin niiviisi viis päeva. Viiendal päeval lugesin palvehetke ajal 2Sm 24:14 ja tajusin, et siin oli vastus. Selles salmis ütleb kuningas Taavet: „Mul on väga kitsas käes. Langegem siiski Issanda kätte, sest tema halastus on suur.“

Tuletasin meelde, et Jumal oli mind alati juhtinud, ja tean, et Tema kannab väga halastusrikkalt minu pere eest jätkuvalt hoolt. Otsustasin langeda Issanda kätte.

„Võtame selle lapse,“ ütlesin ma abikaasale.

Pisarad voolasid mu põski mööda, kui me lastekodu poole sõitsime. Nägin ikka veel neid jõllitavaid silmi. Siis mõtlesin: „Oot-oot, ma kohtun nüüd oma kalli tütrega.“ Palvetasin: „Jumal, aita mul teda armastada.“

Ootasime lastekodus ja siis astus Bomin tuppa. Ta tuli vaikides minu juurde ning pani oma käekese minu kätte. Tundsin, nagu oleks Issand mu käsi hoidnud. Palvetasin: „Ma juhin selle käe taevasse.“ Ja me läksime koju.

_58aastane Sang Sook Park juhib lapsendamise osakonda nimega Hommikurahus Pere, mis on Lõuna-Koreas viimase kümnendi jooksul paigutanud 238 last 160 adventperesse. Tema ise on lapsendanud neli last._
