---
title: Hananias ja Safiira
date: 18/07/2018
---

Varade ühendamine algusperioodi koguduses ei olnud kohustuslik; see tähendab, et see ei olnud liikmeks saamise ametlik tingimus. Siiski oli kindlasti palju _näiteid vabatahtlikust heldusest, mis innustas tervet kogudust_. Üheks selliseks näiteks oli Barnabas (Ap 4:36, 37), kes hiljem samas raamatus olulist osa täidab.

Kuid oli ka negatiivseid näiteid, mis ohustasid koguduse ühtsust seestpoolt just siis, kui rünnakud väljastpoolt olid alanud.

`Loe Ap 5:1–11. Mida see lugu õpetab?`

Ehkki Luukas ei esita meile kõiki üksikasju, pole kahtlust, et Hananiase ja Safiira puhul oli põhiprobleemiks sepitsus tüssata kogudust, mitte aga püüe hoida raha endale. Nende patt ei olnud hetkelise mõttesähvatuse tulemus, vaid hoolikalt kavandatud plaan, sihilik püüe „Issanda Vaimu kiusata“, „Issanda Vaimu proovile panna“ (Ap 5:9, ESV). Neil ei olnud kohustust omandit müüa ja raha kogudusele anda. Nii et kui nad ise kohustusid seda tegema, siis vististi ainult enda huvidest lähtudes, võib-olla ka püüdest omandada vendade hulgas mõjukust sellega, mis näis olevat kiiduväärt heategu.

See võimalus aitab ehk selgitada, miks Jumal neid nii karmilt karistas. Isegi kui koguduse ühiselu tulenes veendumusest, et Jeesus oli kohe-kohe tulemas, oleks Hananiase ja Safiira tegu võinud niisuguses algusjärgus halvustada Jumalale ustav olemise tähtsust ning avaldada halba mõju usklikele. Kirjelduse lühidusest võib olla tingitud asjaolu, et tekstis ei ole juttu Hananiasele ega Safiirale patukahetsuse võimaluse andmisest (Ap 5:8).

Siin rõhutatakse tõsiasja, et algusest lõpuni tegutsesid Hananias ja Safiira patuselt ning patt on Jumala silmis midagi tõsist (Hs 18:20; Rm 6:23), isegi kui Ta seda kohe ei karista. Tegelikult peaks see, et karistust sageli edasi lükatakse, meile pidevalt meelde tuletama, kui armuline on Jumal (2Pt 3:9).

`Miks tuleb olla ettevaatlik püüdega armu piire nihutada, nagu tegid seda kaks varakristliku koguduse liiget?`
