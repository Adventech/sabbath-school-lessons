---
title: Õpetus ja osadus
date: 15/07/2018
---

Pärast nelipüha suunab Luukas pilgu Jeruusalemma koguduse siseelu üldisele kirjeldamisele. „Aga nemad püsisid apostlite õpetuses ja osaduses, leivamurdmises ja palvetes“ (Ap 2:42). Neljast sõlmpunktist näivad põhilised olevat õpetamine ja osadus. Salm 46 põhjal toimus õpetamine templis, osadus aga eramajades.

Templiõue ümbritsesid lahtised verandad, mida kasutati sageli inimestele õpetuslike juhiste andmiseks. See, et usklikud pühendusid apostlite õpetusele, näitab, et Vaimu and ei juhtinud neid kaemusliku religiooni juurde, vaid innukasse õppeprotsessi apostlite käe all, kelle autoriteetset õpetust kinnitasid imeteod ja tunnustähed (Ap 2:43). Varakristliku jumalakartuse teiseks tundemärgiks oli vaimulik osadus, vendlus. Usklikud olid pidevalt üheskoos, mitte ainult templis, vaid ka oma kodudes, kus nad ühiselt sõid, Issanda õhtusöömaaega pühitsesid ja palvetasid (Ap 2:24, 46). Selliste igapäevaste pidudega väljendasid varakristlased oma lootust Jeesuse peatsesse tulekusse, kus Tema osadus nendega Messia kuningriigis taastub (Mt 26:29).

Eramajadel oli oma juhtiv osa tollase koguduse elus. Usklikud olid ikka kohal templi igapäevastel tseremooniatel (Ap 3:1) ning hingamispäeviti olid nad arvatavasti oma kaasjuutidega koos sünagoogides (Jk 2:2), kuid kristlikule andumusele iseloomulik käitumine toimus kodudes.

`Loe Ap 2:44, 45; 4:34, 35. Mis oli varakristliku osaduse tähtsaks küljeks?`

Uskudes, et lõpp oli lähedal, otsustasid usklikud, et nende materiaalsel omandusel, „eraomandil“ (kui kasutada ajakohasemat sõna), ei olnud enam tähtsust. Seepärast näis kohane kasutada materiaalseid ressursse ühiselt. Polnud põhjust homse pärast muretseda, sest Messias ise hoolitseb oma riigis nende vajaduste eest (Lk 22:29, 30). Selline jagamine võimaldas neil kogeda sügavamat ühtsustunnet. Lisaks sellele said neist kristliku helduse erakordsed näited.

`Kui helde oled sina sellega, mida Issand sulle andnud on?`
