---
title: Vastuseisu esiletulek
date: 17/07/2018
---

Ei kestnud kaua, kui koguduse edu kutsus esile osa Jeruusalemma juhtide vastuseisu. Jeruusalemma templi eesotsas olid ülempreester ja tema abilised, kes olid enamasti saduserid. Ülempreester oli ühtlasi Sanhedrini ehk Suurkohtu nõukogu esimees; see nõukogu koosnes tollal peamiselt saduseridest ja variseridest. Kuna saaduserid ei uskunud surnust ülestõusmist, häiris neid vägagi see, et Peetrus ja Johannes õpetasid Jeesuse ülestõusmist surnust. Templivalvurid võtsid apostlid kinni ja neid hoiti vahi all järgmise päevani, mil nad nõukogu ette toodi (Ap 4:1–7).

`Loe Ap 4:1–18. Mida vastas Peetrus siis, kui küsiti, kes on neid volitanud tegutsema? Millisele sõnumile Peetruse ütlus toetus ja miks leidsid juhid selle olevat väga ohtliku?`

Juuda juhtide esitatud küsimus volitatusest vihjab murele võimu pärast. Peetrus aga teatas, et imetegu sai tehtud Jeesuse nimel ning ka pääste tuleb üksnes Temalt. Apostlid olid juutide kõrgeima organi ees julged; olid nad ju palju kõrgema võimu teenistuses. Need mehed olid lihtsad koolitamata Galilea kalurid ja nii rabas kokkutulnuid nende julgus ning kõneosavus. Ehkki juhid seda ei taibanud, oli põhjus selles, et apostlid olid täis Püha Vaimu, just nagu Jeesus oli ette öelnud (Mt 10:16–20).

Suutmata imetegu eitada – terveks saanud mees oli ka kohal, nii et kõik nägid teda – käskis Sanhedrin apostlitel jutlustamine lõpetada. Nad kartsid sõnumit sama palju kui selle liikumise kasvavat populaarsust. Suutmata tõendeid korralikult hinnata, juhindusid nad oma tegevuses eelarvamustest ja enesekaitsesoovist.

Peetruse lõpusõnad on Apostlite tegude tõelised pärlid: „Otsustage ise: kas Jumala ees on õige kuulata teid rohkem kui Jumalat? Meil on ju võimatu jätta rääkimata seda, mida me oleme näinud ja kuulnud“ (Ap 4:19, 20).

`Mõtle võimuihale ja sellele, kui ohtlik see võib olla igal tasandil ning igas kontekstis. Kuna kristlasi nimetatakse sulasteks, siis miks peame olema ettevaatlikud võimu peibutuse suhtes?`
