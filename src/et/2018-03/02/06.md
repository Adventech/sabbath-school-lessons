---
title: Esmaannid
date: 12/07/2018
---

Peetruse sõnad tungisid kuulajate südamesse. Küllap olid nii mõnedki neist olnud nende hulgas, kes olid mõni nädal varem nõudnud Jeesuse ristilöömist (Lk 23:13–25). Kuid nüüd, olles veendunud, et Jeesus Naatsaretist oli tõesti Jumalast määratud Messias, hüüdsid nad kahetsedes: „Mida me peame tegema?“ (Ap 2:37).

`Loe Ap 2:38. Millised kaks põhinõuet on siin andestuse saamiseks?`

Meeleparandus tähendab suuna järsku muutust elus, patust ära pöördumist, patu minema saatmist (Ap 3:19; 26:20), mitte aga lihtsalt kurvastuse või süümepiina tunnet. Tõeline meeleparandus koos usuga on Jumala and, kuid nii, nagu kõiki ande, võib sedagi tagasi lükata (Ap 5:31–33; 26:19–21; Rm 2:4).

Ristija Johannese ajast peale seostus meeleparandus ristimisega (Mk 1:4). See ähendab, et ristimisest sai meeleparanduse väljendusviis, kombetalitus pattude mahapesemise ja Püha Vaimu valmistatud moraalse uuendamise kohta (Ap 2:38; 22:16; võrdle Tt 3:5–7).

`Loe Ap 2:38, 39. Millise erilise tõotuse saavad need, kes parandavad meelt ja ristitakse?`

Nelipühal pakuti inimestele pattude andestust, kuid lisaks sellele veel Vaimu täiust isiklikult kasvamiseks, koguduse teenimiseks ja eriti misjonitöö tegemiseks. Ehk oli see kõikidest õnnistustest suurim, sest koguduse olemasolu peapõhjus peitub evangeeliumi heade uudiste jagamises (1Pt 2:9). Siitpeale sai neil olla päästekindlus ja Püha Vaimu vägi, mis võimaldas neil täita ülesannet, milleks kogudus on kutsutud.

`Miks on teadmine, et meile on „meie patud andeks antud“, väga tähtis igaühe jaoks, kes tahab evangeeliumi kuulutada? Millist lootust sa lõpuks kaasinimestele Jeesuses pakkuda saad, kui sul endal seda pole?`
