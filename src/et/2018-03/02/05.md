---
title: Jeesuse ülendamine
date: 11/07/2018
---

`„Et ta nüüd Jumala parema käega on ülendatud, siis ta on saanud Isalt Püha Vaimu, nagu oli tõotatud, ning on selle välja valanud; seda teie nüüd näete ja kuuletegi“ (Ap 2:33).`

Oma kõne kolmandas osas läks Peetrus tagasi keelte teema juurde, mis oli esmapilgul inimesi köitnud. Usklikud polnud purjus – see olnuks kell üheksa hommikul päris imelik (Ap 2:15) –, vaid nad rääkisid keeli sellepärast, et nende peale oli just valatud Püha Vaim taevast.

`Loe Ap 2:33–36. Milline seos on Jeesuse ülendamisel Jumala paremale käele ja Vaimu väljavalamisel?`

Asukoht Jumala paremal käel on autoriteetne koht (Ps 110:1–3). Peetruse väide, mis põhineb Pühakirjal, ütleb, et kuna Jeesus sai ülendatud niisugusesse ametisse taevas, siis valas Ta Vaimu järelkäijate peale. Asi polnud selles, nagu kinkinuks ülendamine Jeesusele seisundi, mida Tal varem polnud (Jh 1:1–3; 17:5). Küll aga kujutas ülendamine Isa ülimat tunnustust Jeesuse eesõigusele olla Issand ja Päästja (Ap 2:36).

See sündmus toob meid tegelikult Pühakirja ühe tähtsaima teemani: kosmilise võitluseni hea ja kurja vahel. Mõte on selles, et Vaimu täiust ei oleks tulnud juhul, kui Jeesust ei oleks ülendatud (Jh 7:39), ja Jeesust ei oleks ülendatud juhul, kui Ta ei oleks ristil võidukas olnud (Jh 17:4, 5). Teisisõnu, Jeesuse ülendamine oli Vaimu tuleku tingimus, sest see tähistas Jumala heakskiitu selle kohta, mida Jeesus oli ristil saavutanud, sealhulgas võit ebaseaduslikult seda maailma valitseva isiku üle (Jh 12:31).

Patu tulek maailma heitis Jumalale varju. Jeesuse surm oli vajalik nii selleks, et inimesi lunastada, kui ka selleks, et Jumal süüst vabastada ja Saatan petisena paljastada. Jeesuse tööajal olid päästmise aastad juba käes (Lk 4:18–21). Kui Ta ajas välja deemoneid või andis andeks patte, siis vabastas Ta Saatana vange. Rist aga andis Talle täie volituse seda teha. Kui Kristuse eneseohverdus taevas kinnitati, oli Saatan saanud otsustava löögi ning Vaim valati välja selleks, et valmistada inimesi Kristuse tulekuks.
