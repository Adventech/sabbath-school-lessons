---
title: Misjonilugu
date: 13/07/2018
---

#### Parimad sõbrad

_Loo on kirja pannud Batdelger Battsetseg_

Esimest korda käisin kirikus siis, kui olin üheksandas klassis. Põhjus on küllalt piinlik. Läksin kirikusse sellepärast, et mu parim sõber otsustas magada oma poiss-sõbraga.

Aga kõigepealt küsis mu sõber Otko minult Mongoolia pealinnas Ulaanbaataris meie keskkooli õuel nõu. Olin vaid 16aastane, kuid olin kindel, et ta teeb halva otsuse. Palusin tal seda mitte teha. Siis, lihtsalt selleks, et olukorras kindlust saada, küsisin oma vanemalt õelt, mida tema sellest arvab. Minu õde, kes käis seitsmenda päeva adventistide kirikus, läks otsejoones Otko juurde ja palus tal oodata seni, kuni ta abiellub.

Otko oli maruvihane, et olin ta saladuse avaldanud. Ta rääkis minust klassikaaslastele halvasti ja nemad hakkasid minust eemale hoidma. Ühe nädalaga kaotasin oma parima sõbra ja kõik sõbrad koolis.

Tundsin ennast väga üksi. Küsisin õelt, kas võiksin temaga koos kirikusse minna. Inimesed kirikus tervitasid mind. Nad olid soojad ja sõbralikud ning õpetasid mind Jumalat tundma.

Mõne kuu pärast hakkasid klassikaaslased tasapisi minuga jälle rääkima. Nad märkasid, et käisin kirikus, ja küsisid: „Mida sa teed? Miks sa kirikus käid?“ Rääkisin neile, et minust saab kristlane.

Kuid oma vanematega ei olnud ma kuigi aval. Minu vanemad on budistid, nagu enamik Mongoolia rahvast, ja nad olid vihased, et ma kristlusest huvitusin. Käisin igal hingamispäeval kirikus, kuid varjasin seda oma ema ja isa eest. Lõpuks rääkisin tõtt ja leidsin, et vanemad olid seda kogu aeg teadnud. Nad nõustusid mu otsusega, et lähen ristimisele.

Poolteist aastat pärast seda, kui Otko lõpetas minuga sõbrustamise, tuli ta ühel õhtul minu koju tunnistama, et mul oli olnud õigus. Ta rääkis mulle nukralt, et oli rasestunud ja teinud aborti. „Aga,“ ütles ta, „sina oled taevalik olend. Ma ei taha sind kui oma sõpra kaotada. Olen valmis sinu eest kas või surema.“

Otko ei teadnud seda, aga tema sõnad on kirjas ka Piiblis. Jh 15:3 ütles Jeesus: „Ei ole olemas suuremat armastust kui see, et keegi annab elu oma sõprade eest.“

Sellest peale oleme Otkoga head sõbrad, kuid minu parim sõber andis minu eest elu.

_Batdelger Battsetseg, 32, on Tusgali Kooli viienda klassi õpetaja; see on ainus adventistide kool Mongoolias. Praeguse veerandaasta kolmeteistkümnenda hingamispäeva annetused aitavad ehitada keskkooliõpilastele, 9.–12. klassile internaadi, mis vabastab klassitubade jaoks ruumi järjest rohkematele algkooliõpilastele._
