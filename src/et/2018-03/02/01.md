---
title:  Hingamispäeva pärastlõuna
date:   07/07/2018
---

### Selle nädala õppeaine
Ap 2:1–4; Jh 14:16; Ap 2:5–13; Jl 3:1–5; Ap 2:22–39; Ps 110:1–3.

> <p>Juhtsalm</p>
> „Sellesama Jeesuse on Jumal üles äratanud surnuist, meie kõik oleme selle tunnistajad. Et ta nüüd Jumala parema käega on ülendatud, siis ta on saanud Isalt Püha Vaimu, nagu oli tõotatud, ning on selle välja valanud; seda teie nüüd näete ja kuuletegi" (Ap 2:32, 33).

„Nelipüha“ tuleneb sõnast pentēkostē, mis on kreekapärane nimetus juutide nädalatepüha kohta (2Ms 34:22); samuti tuntakse seda uudseviljapäevana (4Ms 28:26). See sõna tähendab „viiekümnes“ ja tuleneb tõsiasjast, et püha peeti viiekümnendal päeval. Aega loeti odravihu ohverdamisest esimesel päeval pärast paasapüha. See oli rõõmu- ja tänupäev, mil Iisraeli rahvas tõi Issanda ette „uudsenisu“ (2Ms 34:22).

Nii sai see püha sobivaks sümboliks kristliku koguduse esimesest vaimulikust lõikusest, kui Püha Vaim voogas külluslikumalt kui kunagi varem ning ühe päevaga ristiti kolm tuhat inimest (Ap 2:41). See Vaimu väljavalamine – Jeesuse taevasse mineku ja Tema taevas ülendamise järgselt – oli ootamatu, üleloomulik sündmus, mis muutis apostlid lihtsatest ja varjus olnud galilealastest veendunud ja julgeteks meesteks, kes hakkasid muutma maailma.

Nelipüha on sageli nimetatud koguduse sünnipäevaks, ajaks, mil Kristuse järelkäijad, juudid ja (hiljem) paganad tunnistati õiguslikult Jumala uueks kogukonnaks Maa peal.

_Selle nädala õppetükki õppides valmistud hingamispäevaks, 14. juuliks._
