---
title:  Vaimu tulek
date:   08/07/2018
---

Kuuletudes Jeesuse korraldusele, ootasid usklikud Jeruusalemmas Vaimu tõotust; nad ootasid innukas palves, siiras kahetsuses ja ülistamises. Kui see päev saabus, „olid nad kõik koos ühes paigas“ (Ap 2:1), tõenäoliselt samas ülemises toas, millest rääkis Ap 1. ptk. Peagi aga liikusid nad palju rahvarohkemasse kohta (Ap 2:6–13).

`Loe Ap 2:1–3. Millised üleloomulikud üksikasjad Vaimu väljavalamisega kaasnesid?`

See vaatepilt oli silmatorkav. Esmalt saabus ootamatu kohin, nagu oleks tugev tormituul puhuma hakanud ja koja täitnud, ning seejärel hakkasid paistma justkui tuleleegid, mis laskusid sealolijate peale.

Pühakirjas seostatakse tuult ja tuld sageli „teofaaniaga“ ehk jumaliku ilminguga (näiteks 2Ms 3:2; 19:18; 5Ms 4:15). Veel võib tuul ja tuli esindada ka Jumala Vaimu (Jh 3:8; Mt 3:11). Nelipühal, ükskõik missugune oli selle nähtuse täpne sisu, andsid need märgid teada ainulaadsest hetkest lunastusloos, tõotatud Vaimu väljavalamisest.

Vaim on alati tegutsenud. Tema mõju Jumala rahvale Vana Testamendi päevil avaldus sageli silmatorkaval viisil, aga mitte kunagi täielikult. „Patriarhide ajastul oli Püha Vaimu mõju ilmnenud sageli märkimisväärsel viisil, kuid mitte kunagi oma täiuses. Nüüd, kuuletudes Õnnistegija sõnale, esitasid jüngrid oma palved selle anni pärast, taevas aga lisas Kristus oma vahemehelikud palved. Ta palus Vaimu andi, et valada see välja oma rahva peale.” – Ellen G. White, _Apostlite teod_, lk 37.

Ristija Johannes rääkis eelnevalt, et tulev Messias ristib Vaimuga (Lk 3:16; võrdle Ap 11:16), ning Jeesus ise viitas sellele mitmel korral (Lk 24:49; Ap 1:8). See väljavalamine oli Tema esimene vahemehetöö Jumala ees (Jh 14:16, 26; 15:26). Nelipühal see tõotus täitus.

Kuigi ristimine Vaimuga nelipühal oli ainulaadne, Jeesuse ristil saavutatud võiduga ja taevas toimunud ülendamisega seotud sündmus, on Vaimuga täitumine kogemus, mis peab uskliku elus üha korduma (Ap 4:8, 31; 11:24; 13:9, 52; Ef 5:18).

`Mis tunnistab sellest, et Vaim töötab sinu elus?`
