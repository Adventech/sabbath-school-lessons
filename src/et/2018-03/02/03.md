---
title: Keelte and
date: 09/07/2018
---

Ap 2:4 ilmnes Vaimu and keeltega rääkimises. Aga ikkagi oli see and ainult üks paljudest erinevatest Vaimu avaldumistest (Ap 10:45, 46; 19:6). Teiste hulgas olid tuleviku etteütlemine (Ap 11:28), nägemused (Ap 7:55), inspireeritud kõne (Ap 2:8; 28:25), tervendamine (Ap 3:6, 12; 5:12, 16) ja teenimiskõlblikkus (Ap 6:3, 5).

Nelipühal ilmnes keelteand, kuid mitte sellepärast, et vastav and oleks tüüpiline või kõige tähtsam tõend Vaimu panusest. See avaldus selleks, et panna alus koguduse üleilmsele missioonile. Ap 1:8 esitatud üleskutse nõudis keelteandi. Kui apostlitel tuli ületada kultuurilised barjäärid ja jõuda evangeeliumiga ilmamaa äärteni, oli neil vaja suuta rääkida kuulajatele vajalikus keeles seda, mida neil öelda oli.

`Loe Ap 2:5–12. Mis tõendab, et nelipühal rääkisid apostlid olemasolevates võõrkeeltes?`

Hinnanguliselt oli esimese sajandi maailmas kaheksa kuni kümme miljonit juuti ning kuni 60 protsenti neist elas väljaspool Juudamaad. Aga paljud, kes pühade puhul olid Jeruusalemmas, olid tulnud välismaalt ega rääkinud aramea keelt, mida tol ajal Juudamaal elavad juudid kasutasid.

Pole kahtlust, et valdav osa nelipühal uskutulnud inimestest olid erinevatest riikidest pärit juudid, kes said nüüd kuulda evangeeliumi oma emakeeles. Tõsiasjast, et apostlid rääkisid olemasolevaid võõrkeeli, mitte aga tundmatuid ekstaatilisi keeli, annab tunnistust sõna dialektos (Ap 2:6, 8), mis tähistab ühe rahva või piirkonna keelt (võrdle Ap 21:40; 22:2; 26:14). Selge see, et nad rääkisid keeli, mida päriselt kõneldi. Ime seisnes selles, et lihtsad galilealased suutsid nüüd rääkida keelt, mida nad mõni tund varem ei osanud. Nende kohalike juutide jaoks, kes olid vaatepildi tunnistajateks, kuid ei tundnud neid keeli, tuli ainsa võimaliku seletusena pähe, et apostlid olid joovastuses, tekitades kummalisi häälitsusi, mis nende jaoks midagi ei tähendanud. „Mõned aga ütlesid pilgates: „Nad on täis magusat veini!““ (Ap 2:13).

`Jumala võimas avaldumine toimus inimeste silme all ja ometi pidasid nad seda lihtsalt joobumuseks? Kuidas olla hoolsad, et meie ei oleks vaimulikult nii pimedad?`
