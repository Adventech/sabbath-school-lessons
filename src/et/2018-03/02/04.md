---
title: Peetruse jutlus
date: 10/07/2018
---

Purjutamises süüdistamine andis Peetrusele võimaluse toimuvat selgitada. Oma kõnes osutas apostel kõigepealt Pühakirjale (Ap 2:16–21) ning nimetas Vaimu väljavalamist prohvetikuulutuse täitumiseks.

`Võrdle Ap 2:17 Jl 3:1ga. Kuidas sai Peetrus aru Joeli prohvetikuulutuse täitumise ajast?`

Joeli prohvetikuulutus rääkis päästmisest tulevikus (Jl 2:32), mida iseloomustab palju märke looduses ning Vaimu heldekäeline väljavalamine (Jl 3:1–4). Seletades nelipüha eelneva prohvetikuulutuse valgel, kavatses Peetrus rõhutada käesoleva hetke ajaloolist tähtsust. Kuid viisis, kuidas ta Joeli tsiteerib, on oluline erinevus. Joeli sissejuhatava „ja pärast seda“ (Jl 3:1) asemel, mis osutas üsna üldiselt tulevikku, ütles Peetrus: „ja viimseil päevil“ (Ap 2:17), viidates, et suures päästeplaanis oli just alanud lõpuosa. Mõistagi ei ole see siin täiskirjeldus lõpuaja sündmustest, küll aga on see äärmiselt vajalik tõend, mis oli varakristliku koguduse tunnuseks. Inimesed ei teadnud, millal lõpp tuleb, kuid olid veendunud, et kaua enam ei lähe.

`Loe Ap 2:22–32. Mis oli Peetruse evangeeliumi kuulutamise põhipunkt?`

Olles esile toonud nelipüha prohvetliku tähenduse, pöördus Peetrus Jeesuse elu, surma ja ülestõusmise hiljutiste sündmuste poole. Siiski sai suurema rõhu ülestõusmine, kuna see oli evangeeliumiloos otsustav tegur. Peetruse jaoks oli ülestõusmine ülim Jeesuse süüdistusest vabastamine (Ap 2:22, 27) ning ta tsiteeris Pühakirja kohti, mis aitasid mõtestada ülestõusmise tähtsust.

Kuna Jeesus oli Messias, ei saanud surm Teda kinni pidada. Seega sai Jeesuse surnust ülestõusmine Peetruse ja kõikide Uue Testamendi kirjutajate jaoks võimsaks tõendiks nii Jeesuse Messiaks olemisele kui ka kogu kristlikule päästesõnumile.

`Miks on Jeesuse ülestõusmine väga tähtis tõde, vaadates surma kõikjal meie ümber, mis alati meid või meie armsaid ähvardab?`
