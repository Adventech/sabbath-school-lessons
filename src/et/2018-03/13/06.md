---
title: Evangeeliumi võit
date: 27/09/2018
---

Määratud päeval tulid juudid suurel arvul kuulama Pauluse ettekannet evangeeliumist (Ap 28:23).

`Loe Ap 28:24–31. Mis mõttega Paulus selles kontekstis Jesajat tsiteeris?`

Tsitaat Js 6:9, 10 räägib sellest, mis juhtub siis, kui inimesed keelduvad vastu võtmast jumalikku sõnumit. Ehkki osa juute uskus, ei uskunud teised ning suure vaidluse pärast polnud apostlil jälle muud võimalust kui pöörduda paganate poole (Ap 13:46, 47; 18:6).

Paulusel tuli oodata kaks aastat, enne kui keiser kohtuasja käsitles. Sel ajal, kuigi koduarest piiras liikumist, sai ta takistamatult levitada evangeeliumi nendele, kes tema juurde tulid. Apostlite tegude viimane vaatus rõhutab evangeeliumi võidukäiku, sest ükski jõud, ei juutide ega roomlaste oma, polnud suuteline peatama selle edasiminekut.

Pole selge, miks Luukas oma raamatu selles kohas lõpetas, sest on tõendeid, et Pauluse-vastase kohtuasja nõrkuse tõttu vabastati ta vangistusest, ta läks veel ühele misjonireisile ning toodi veelkord Rooma ja hukati (2Tm 4:6–8). Võib-olla oli Luukase kirjandusliku eesmärgi seisukohast evangeelium – kui seda oli kuulutatud juba kauges Roomas – jõudnud „ilmamaa äärteni“ (Ap 1:8).

„Pauluse kannatlikkus ja rõõmus meel pika ja ebaõiglase vangistuse kestel, tema julgus ja usk – kõik see oli pidevaks jutluseks. Tema vaim, mis oli nii erinev maailma vaimust, andis tunnistust, et temas elab vägi, mis on suurem kui kõik maailma võimud. Tema eeskuju mõjul said kristlased suuremat energiat avalikuks tööks, millest Paulus oli ära lõigatud. Sel viisil avaldasid apostli ahelad mõju, nii et just siis, kui tema kasulikkus ja vägi näis olevat kadunud ning näiliselt suutis ta teha vähem kui iial enne, kogus ta Kristusele vihke põldudelt, millest ta näis olevat täielikult eemaldatud.“ – Ellen G. White, _Apostlite teod_, lk 464.

Koguduse misjoni seisukohast tuleb aga öelda, et Apostlite tegude raamat – ehk evangeeliumi levitamise ajalugu – ei ole lõppenud, vaid on siin selleks, et igaüks meist pildile astuks. Sajandite jooksul on kirjutatud palju põnevaid ja dramaatilisi peatükke, mõnikord Jumalale ustavate tunnistajate verega. Nüüd on meie kord lisada veel üks peatükk, viimane (loodame!), ning viia lõpule missioon, mille Jeesus jättis jüngritele – „ja siis tuleb lõpp“ (Mt 24:14).
