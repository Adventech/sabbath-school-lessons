---
title: Laevahukk
date: 24/09/2018
---

Oma teise sekkumisega selles loos kinnitas Paulus kõigile pardal olijaile – kokku oli seal 276 inimest (Ap 27:37) –, et kuigi kõik ei lähe hästi, ei ole inimkaotusi; ainult laev läheb põhja (Ap 27:22). Neliteist päeva hiljem apostli sõnad täitusid. Oldi ikka veel kohutava tormi käes ja laev triivis abitult, kuid laevamehed tajusid, et maa on lähedal, võib-olla sellepärast, et nad kuulsid murdlainete müha (Ap 27:27). Pärast tervet rida loodimisi ning ärevust, et laev paisatakse vastu rannakaljusid, heitsid nad laeva tagaosast vette ankrud, et liikumiskiirust maha võtta; samas palusid nad meeleheitlikult oma jumalaid, et tuleks päevavalgus (Ap 27:28, 29).

`Loe Ap 27:30–44. Millised õppetunnid on selles loos meie jaoks?`

Retke alguses kohtles pealik Paulust hästi, kuid mingil põhjusel ei usaldanud ta apostli varasematel reisidel kogunenud teadmisi meresõidu kohta. Kahe nädala pärast olid lood teistsugused. Paulus oli juba pälvinud väepealiku lugupidamise oma prohvetliku sekkumisega laevahukku (Ap 27:21–26), mille täitumine nüüd üha ligines.

Paulus ärgitas pardal olevaid inimesi sööma, muidu pole neil jõudu ujuda ja kaldale jõuda. Jumalik kaitse ei vabasta meid tingimata sellest, mis on tavaliselt meie kohustus. „Kogu selle jutustuse käigus säilitatakse ilus tasakaal Jumala kinnituse vahel, et ta kaitseb, ja inimeste jõupingutuste vahel kaitse kindlustada.“ – David J. Williams, _Acts_ (Grand Rapids: Baker, 1990), lk 438.

Kui hommik saabus, hakkas meremeestele silma maa; kaldaga laht, kuhu nad otsustasid laeva madalikule ajada. Laev aga ei jõudnudki lahte. See kihutas hoopis leetseljakule ning purunes lainete jõul tükkideks. Sõdurid kavatsesid vangid tappa, et nende põgenemist vältida, kuid väepealik peatas nad, peamiselt Pauluse pärast. Lõpuks, nii nagu Jumal oli lubanud, ei kaotanud ükski elu.

`Soovides säilitada Pauluse elu, keelas väepealik sõduritel ka teisi vange tappa. Mida peaks see tõsiasi ütlema meile Pauluse tunnistuse väe ning tema iseloomu kohta?`
