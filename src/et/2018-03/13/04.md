---
title: Maltal
date: 25/09/2018
---

Alles kaldale jõudes said laevahuku üle elanud inimesed teada, et nad olid Maltal, väikesel saarel Vahemeres, Sitsiiliast lõunas. Kahe nädala jooksul, mil nad olid merel tuulte meelevallas triivinud, olid nad Kreeta Heast Sadamast alates läbinud umbes 764 kilomeetrit. Nüüd tuli neil oodata kolm talvekuud, enne kui reis sai jätkuda (Ap 28:11).

`Loe Ap 28:1–10. Mis juhtus Paulusega Malta saarel ja kuidas sai Jumal teda kasutada?`

Malta inimesed olid väga sõbralikud ja külalislahked ning esimese teona Pauluse ja tema salga jaoks, kes olid märjad ja kel oli külm, süüdati lõke, et nad end soojendada saaksid; tollel aastaajal polnud Maltal õhusooja rohkem kui 10º C.

Juhtum maoga pööras inimeste tähelepanu Paulusele. Esmalt pidasid kohalikud paganad tõsiasja, et ta salvata sai, jumalikuks karistuseks. Nad mõtlesid, et Paulus oli inimesetapja, kel oli õnnestunud pääseda uppumissurmast, kuid kes ikka jumalate kätte langes, täpsemalt ehk kreeka jumalanna Dikē kätte, kes kehastas õiglust ja kättemaksu. Kuna apostel ei surnud, tervitati teda jumalana, nagu oli juhtunud Lüstras mitu aastat varem (Ap 14:8–18). Kuna Luukas ei peatu selle juhtumi juures pikemalt, võime tõenäoliselt oletada, et Paulus kasutas olukorda ära Jumalast tunnistamiseks, keda ta teenis.

Publius oli kas Rooma prokuraator Maltal või lihtsalt kohalik aukandja, kuid ta võõrustas Paulust ja tema kaaslasi kolm päeva enne, kui neile leiti püsivam eluase. Igal juhul andis selle mehe isa terveks tegemine Paulusele võimaluse tegeleda sedalaadi tervendamistööga Malta rahva hulgas.

Luukase kirjapaneku järgi ei mainita nimepidi ühtki uskutulnut ega nimetata ühtki kogudust, keda Paulus maha jättis, kui ta Maltalt lahkus. Selline kärbe võib olla täiesti juhuslik, kuid see ilmestab tõsiasja, et meie missioon maailmas on enamat kui ristimised ja koguduse rajamine; see sisaldab ka hoolt inimeste ja nende vajaduste pärast. Selline on evangeeliumi praktiline külg (Ap 20:35; võrdle Tt 3:14).

`Vägagi huvitav, et neil harimatutel saareelanikel oli jumaliku õigluse taju. Kust see lõpuks tuleb? Vaata Rm 1:18–20.`
