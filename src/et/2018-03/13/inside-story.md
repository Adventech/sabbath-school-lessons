---
title: Misjonilugu
date: 28/09/2018
---

#### Tervislik rikaste kogudus

Firmaomanik ja koguduserajaja Kiyong Kwon valis oma teise koguduse rajamiskohaks Lõuna-Korea pealinna Souli jõuka äärelinna. Tema esimene kogudus, mis avas neli naastat varem uksed maapiirkonnas, oli pilgeni täis ning ta soovis uut väljakutset.

„Kui Jumal mind alguses kutsus, siis ütlesin ma, et ei suuda,“ rääkis Kiyong. „Aga pärast seda, kui ma Jumala väest tunnistust andsin, muutusin julgemaks.“

Ta kaalutles nii: vähem jõukad inimesed võtavad Jumala kergemini vastu kui jõukad. Ta mõtles, kuidas jagada evangeeliumi nendega, kellel on kõik olemas, ning jõudis otsusele, et isegi jõukad vajavad head tervist. Niisiis avas ta Bundangi UUE ALGUSE koguduse ja taimetoidurestorani Bundangi äärelinna ühes kontorihoones.

„Jõudsin otsusele, et Jumala tervisesõnum on viis, kuidas jagada lõpuaja evangeeliumi,“ selgitas ta.

Uus kogudus hakkas organiseerima tervisealaseid seminare, toiduvalmistamiskursusi ja piibliuurimisi.

Esimeste külastajate hulgas oli üks apteeker, kes osales nädalasel terviseseminaril ja näis seda nautivat. Pärast seminari lõppemist kutsuti rohkem huvitatuid uurima Piiblit Taanieli ja Ilmutuse raamatu teemadel. Kuid apteeker ei tulnud. Kiyong päris tema kohta järele ja sai teada, et apteeker oli võtnud terviseseminaril käimiseks nädalaks ajaks puhkuse. Piiblitundide toimumise ajal oli ta tööl. Nii salvestas Kiyong piibliuurimised ja saatis need talle.

„Naist rabas tõeliselt see, mida ta kuulis, kuid ta ei tahtnud jätta oma pühapäeva pidavat kogudust,“ ütles Kiyong.

Aga apteekri meel muutus sedamööda, kuidas ta piiblitunde edasi kuulas. Ta hakkas mõtlema hingamispäeva pidamisele ja UUE ALGUSE koguduse jumalateenistustele. Kaaludes, mida ette võtta, hakkas teda vaevama kohutav peavalu. Naine kartis, et tal on ajuvähk, kuid arstid ei leidnud midagi halba. Valu aga kestis.

Lõpuks ütles tema 24aastane tütar: „Kas sa tead, miks sul peavalud on? Sellepärast, et sa tead, mis on õige, aga ei tee seda. Ma tulen sinuga hingamispäeval kirikusse.“

Järgmisel hingamispäeval oli apteeker oma tütrega kirikus ja tänaseks on nad ustavad koguduseliikmed.

„Sellistest kogemustest taipan ma, et tegu on Jumala tööga,“ ütles Kiyong. „Südant ei muuda mitte miski, mida inimene teeb.“

_56aastane Kiyong Kwon on rajanud kolm kogudust Lõuna-Koreas. Osa selle veerandaasta kolmeteistkümnenda hingamispäeva annetusest aitab rajada adventkoguduse Sejongi, Lõuna-Koreasse. Loe Kiyongi kohta ka eelmise nädala misjoniloost_
