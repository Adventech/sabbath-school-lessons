---
title: Viimaks on Paulus Roomas
date: 26/09/2018
---

Pärast kolmekuist viibimist Maltal said Paulus ja ta kaaslased lõpuks oma teekonda jätkata (Ap 28:11). Nad saabusid Puteolisse (Ap 28:13) – praegusesse Pozzuolisse Napoli lahe ääres –, kust nad maad mööda Rooma rändasid (vaata Ap 28:11–16).

Kiiresti jõudsid Rooma uudised Pauluse tulemisest ning rühm usklikke rändas linnast mitu kilomeetrit lõuna poole talle vastu. Kuigi apostel Paulus ei olnud kunagi olnud Roomas, oli tal selles linnas rohkearvuliselt sõpru: kaastöölisi, uskutulnuid, sugulasi ja palju teisi, kes olid talle väga kallid (Rm 16:3–16). Kohtumine Appiuse Foorumil oli küllap igati liigutav, eriti laevahuku ja Pauluse vangistuse taustal. Sellise ainulaadse armastuse ilmutamise ja armastatud sõprade poolse hoole osutamise tulemusena tänas apostel Jumalat ja tundis sügavat julgustust, kui tal tuli hakata silmitsi seisma keisri kohtuga.

Oma ametlikus teadaandes oli Festus kindlasti kirjutanud, et Rooma seaduste kohaselt polnud Paulus süüdi ainsaski märkimisväärses kuriteos (Ap 25:26, 27; 26:31, 32). Tõenäoliselt selgitab see, miks tal lubati üürida eraldi elupaik (Ap 28:30) selle asemel, et ta oleks paigutatud tavavanglasse või sõjaväeossa, kuigi ta oli Rooma kombe kohaselt kogu aeg aheldatud sõduri külge. See, et Paulus elas oma kulul, tähendab, et ta sai oma ametit pidada (Ap 18:3).

`Loe Ap 28:17–22. Mida tegi Paulus niipea, kui ta end sisse seadis?`

Ehkki Paulus ei saanud minna sünagoogi, tuli sünagoog tema juurde. Peagi pärast Rooma saabumist, oma tegevusjuhise kohaselt minna esmalt juutide juurde (Rm 1:16), kutsus ta kokku kohalikud juutide juhid, et rääkida oma süütusest ja selgitada, nagu ta varemgi teinud oli, et ainus põhjus tema vahistamiseks oli olnud Iisraeli lootus (Ap 23:6; 24:15; 26:6–8). Ta kavatses mitte niivõrd ennast kaitsta kui luua usaldusliku õhkkonna, mis võimaldanuks evangeeliumi kuulutada ja näidata, kuidas täitis Jeesuse ülestõusmine Iisraeli ammuse lootuse. Juute üllatas, et nad ei olnud saanud Jeruusalemmast Pauluse kohta mingit infot, ning otsustasid teda kuulata.

`Loe Ap 28:22. Mida räägib see meile usklikevastasest vaenust veel tolgi ajal? Kuidas jääda ustavaks isegi siis, kui teised räägivad meie usule vastu?`
