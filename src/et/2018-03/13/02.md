---
title: Purjetamine Rooma
date: 23/09/2018
---

Pärast umbes kaheaastast vangistust Kaisareas (Ap 24:27) saadeti Paulus Rooma. Otsustades mitmuse esimese pöörde ning pika ja tormise merereisi kirjelduse üksikasjade rohkuse järgi (Ap 27:1–28:16), oli Luukas koos Paulusega Itaaliasse teel, samuti oli nendega veel üks kristlane, Aristarhos nimi (Ap 27:2). Veel üks tähtis tegelane selles loos oli Rooma väepealik Julius, kelle vastutuse all oli teisigi vange (Ap 27:1).

Nad lahkusid sadamast hilissuvel. Lepituspäev (Ap 27:9) viitab oktoobri teises pooles peetud Lepituspäevale. Talviste tingimuste tõttu välditi tavaliselt reisimist Vahemerel novembrist märtsini. Seekord aga seisid rändurid raskustega silmitsi juba algusest peale ning alles pärast suurt viivitust jõudsid nad väikesesse lahte Kreeta saarel, mida hüüti Heaks Sadamaks (Ap 27:8).

`Loe Ap 27:9–12. Heas Sadamas olles sekkus loosse Paulus. Kuidas ta seda tegi ja kuidas ta sekkumine vastu võeti?`

Pauluse hoiatusele ei pööratud tähelepanu ja nii otsustati purjetada edasi läände veel 64 kilomeetrit ühte sadamasse (Foiniksisse), kus ohutult talvituda. Kahjuks muutus ilm järsult ning nad sattusid sellise metsiku raju kätte, et meeskonnal polnud muud valikut, kui lasta tuultel laeva edelasse triivida, maast kaugemale. Varsti hakkasid nad meeleheitlikult laeva kergendada püüdes lasti ja üht-teist laeva varustusest üle parda heitma, sest vesi laevas tõusis. Olukord oli dramaatiline. Pärast mitut napi valgusega päeva, viletsat nähtavust, tugevat vihmasadu ja raevutsevat tuult, teadmata, kus ollakse, ja täiesti kurnatuna, „lõppes neil viimaks igasugune lootus pääseda“ (Ap 27:20).

`Loe Ap 27:21–26. Kuidas sekkus Paulus teist korda sellesse loosse?`

Prohvetlike sõnadega edastas Paulus meeskonnale sõnumi, mille ta oli äsja Jumalalt saanud. Polnud vaja meelt heita ega lootust kaotada. Oht ja kahjum küll jäi, kuid kõik inimesed pidid eluga pääsema.

**Miks pidi nii ustav ja pühendunud Issanda sulane nagu Paulus nii palju kannatama? Millise õppetunni tema kogemusest saame?**
