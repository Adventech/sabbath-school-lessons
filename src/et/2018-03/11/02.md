---
title: Kohtumine Jeruusalemma juhtidega
date: 09/09/2018
---

Kui Paulus Jeruusalemma jõudis, võtsid teda soojalt vastu Mnaasoniga seotud usklikud, kelle külaliseks ta jäi (Ap 21:16, 17).

Ap 21:18–22 väljendasid Jaakobus ja Jeruusalemma vanemad muret Pauluse maine üle kohalike juutidest usklike hulgas, kes pidasid kiivalt Moosese seadust. Nendeni olid jõudnud teated, et ta õpetas juudisoost pöördunuid, kes elasid võõrsil, Moosest eirama, öeldes neile, et „neil ei ole vaja lapsi ümber lõigata ega elada meie tavade järgi“ (Ap 21:21).

See ei olnud tegelikult ju tõsi. Paulus õpetas küll, et päästmise mõttes ei tähendanud ümberlõikamine või ümberlõikamatus midagi, sest nii juuti kui ka paganat päästis ühtmoodi usk Jeesusesse (Rm 2:28, 29; Gl 5:6; Kl 3:11). See pole aga sama, mis otsesõnu julgustada juute seadust ja selle nõudmisi tähele panemata jätma. Niigi ei ole ju sõnakuulmine käsumeelsuse sünonüüm, kuigi seda võib sihilikult väänata midagi taolist tähendama.

`Loe Ap 21:23–26. Kuidas tuli Paulusel näidata, et ta oli ikkagi ustav juut?`

Paulusele anti nõu olla poliitiliselt korrektne. Ta pidi näitama enda kohta käivate kuulujuttude paikapidamatust mingi väga juudipärase teoga: käendagu ta mõne juudist uskliku nasiiritõotust. Selline tõotus oli eriline vagaduse tegu, misläbi juut pühendas enda Jumalale.

Kahjuks andis Paulus järele. Kangelastel, sealhulgas Piibli kangelastel, on oma puudused, nagu võime näha Aabrahami, Moosese, Peetruse ja paljude teiste elust. Võibki väita, et Paulus järgis lihtsalt oma põhimõtet käituda juutidega lävides juudina (1Kr 9:19–23) või et ta teatas vähe aega varem, et oli andnud tõotuse (Ap 18:18), kuigi tema tõotuse täpne laad pole selge. Sel korral oli ta tegu aga kompromiss, kuna kujutas soovituse taga olevate käsumeelsete motiivide heakskiitu. Sedasorti hoiaku mõju oli täpselt selline, millele apostel püüdis tugevalt vastu olla: pole olemas kahte evangeeliumi, üht paganate jaoks, päästmisest usu läbi, ning teist juutide jaoks, päästmisest tegude läbi. „Kuid Jumal ei olnud andnud talle [Paulusele] õigust anda järele nii palju, nagu nad nüüd teda veensid tegema.“ – Ellen G. White, _Apostlite teod_, lk 405.

**Kuidas olla hoolsad, et meie, püüdes olla sobivad, ei teeks sarnast viga?*
