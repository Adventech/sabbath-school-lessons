---
title: Misjonilugu
date: 14/09/2018
---

#### 100 ristimise nõudmine

Kiyong Kwonil oli 20 koguduseliiget, kui ta rajas oma esimese koguduse Lõuna-Koreas. Need 20 tulid temaga tema senisest kogudusest, kuid Kiyong igatses uusi liikmeid. Üks noormees ilmus kirikusse teenistusele esimesel hingamispäeval. See oli noormehe esimene külastus üldse mingisugusesse kirikusse.

„Miks sa sellesse väikesesse kirikusse tulid?“ küsis Kiyong.

Mul pole lihtsalt milleski õnne,“ vastas külaline. „Kuid keegi ütles mulle, et kui ma lähen uude kirikusse, siis toob see mulle õnne.“

Kiyong pakkus võimalust Piiblit uurida ja see noormees ristiti.

Kuid Kiyong tahtis rohkem liikmeid. Ühel päeval palvetas ta hommikust õhtuni: „Palun anna mulle inimesi. Anna hingi, kes täidaksid selle kiriku.“

Järgmisel päeval peatas üks naaber Kiyongi. „Eile tundsin, et mul tuleks minna kirikusse,“ ütles see naine. „Palun vii mind oma kirikusse.“

Päev pärast seda sai Kiyong telefonikõne. „Minu õde on adventist, kes on kümme aastat soovinud, et ma kirikusse läheksin, aga ma pole seda kordagi teinud,“ ütles helistaja. „Aga nüüd on mul tunne, et ma tahaksin minna.“

Kiyong õppis mõlema naisega Piiblit ja mõlemad ristiti.

„Jumal saatis sel viisil nii palju inimesi,“ ütles Kiyong.

Esimesel aastal ristiti üle 40 inimese. Aasta hiljem, kui ristiti 98. inimene, palvetas Kiyong 100. ristimise pärast. Siis meenus talle naine, keda ta polnud kolm aastat näinud. Ta leidis, et naine oli laste kunstikooli juht; Kiyong läks talle, lilled näpus, külla. „Teie saate olema 100 inimene, kes minu kogudusse ristitakse,“ ütles ta naisele.

Kui naine nõustus, teatas Kiyong talle, et kõigepealt on tal vaja Piiblit õppida ja seepärast kutsugu ta Kiyong järgmiseks õhtuks nende poole. „Hoolitse selle eest, et ka su abikaasa oleks kohal,“ ütles ta.

Pärast Kiyongi lahkumist helistas naine oma abikaasale ja ütles: „Kogudusevanem Kwon tuleb homme meile Piiblit õpetama.“

Tema abikaasa, kes oli pühendunud budist ja firmaomanik, oli hiljuti otsustanud hakata õppima inglise keelt ning oli ostnud palju ingliskeelsed raamatud, sealhulgas Piibli. Ta oli oma kontoris püüdnud Piiblit lugeda. Niisiis palvetas ta: „Kui sa oled õige Jumal, siis saada mulle keegi, kes mulle Piiblit õpetab.“

Sellel hetkel helistas tema naine ja teatas: „Kogudusevanem Kwon tuleb homme meile Piiblit õpetama.“

„Tema abikaasa ehmatas ennast sõnatuks,“ ütles Kiyong.

Järgmisel päeval leidis Kiyong eest abikaasad ja nende täiskasvanud lapsed, kes ootasid õhinal piiblitundi. Terve pere ristiti.

_56aastane Kiyong Kwon on Lõuna-Koreas rajanud kolm kogudust. Osa selle veerandaasta kolmeteistkümnenda hingamispäeva annetusest aitab rajada LõunaKoreasse Sejongi esimese adventkoguduse. Loe Kiyongi kohta veel eelmise nädala misjoniloost ja järgmise nädala omast._
