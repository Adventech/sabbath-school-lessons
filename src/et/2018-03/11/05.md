---
title: Suurkohtus
date: 12/09/2018
---

Kui Rooma pealik taipas, et Paulus ei kujuta impeeriumile mingit ohtu – see tähendab, et kõne all olid juutide omavahelised vaidlused –, palus ta Suurkohtul asja käsitleda (Ap 22:30; 23:29).

`Loe Ap 23:1–5. Kuidas alustas Paulus oma kaitsekõnet Suurkohtu ees?`

Pauluse sissejuhatava lause peale sai ta laksu vastu suud, võib-olla sellepärast, et vangina kõlas tema viide Jumalale jumalapilkena. Tema elav reaktsioon laseb pilku heita tema temperamendile. Preestrit „lubjatud seinaks“ (Ap 23:3) nimetades kordas ta küllap Jeesuse sõnu Mt 23:27, kes nuhtles variseride silmakirjalikkust. Pauluse halvast silmanägemisest võis tuleneda tõik, et ta ei teadnud päriselt, nagu oleks tal tegemist ülempreestriga – seda ei saa täiesti välistada.

`Loe Ap 23:6–10. Millise leidlikkusega püüdis Paulus menetlust katkestada?`

Suurkohus koosnes nii saduseridest kui ka variseridest, kes vastandusid teineteisele mitmes küsimuses, millest üks oli doktriin. Saduserid näiteks, kelle jaoks kuulusid Pühakirja kaanonisse ainult Moosese viis raamatut (Pentateuh), ei uskunud surnute ülestõusmist (Mt 22:23–32).

Pauluse ütlus (Ap 23:6) oli aga enamat kui tark taktika Suurkohtu tähelepanu hajutamiseks. Alates kohtumisest ülestõusnud Jeesusega Damaskuse teel, mis pani aluse tema uskutulekule ja apostellikule tegevusele, oli ülestõusmisse uskumine päriselt teema, mille pärast teda süüdistati (Ap 24:20, 21; 26:6–8). Mitte millegi muuga ei saanud seletada seda, kuidas tema endine innukus oli muutunud praeguseks. Juhul kui Jeesust poleks surnust üles äratatud, siis olnuks tema tegevus mõttetu, ja seda teadis ta hästi (1Kr 15:14–17).

Sellel õhtul, kui Paulus oli kindluses, ilmus talle Issand sellise julgustusega: „Ole julge! Nagu sa minust oled tunnistanud Jeruusalemmas, nõnda pead sa tunnistama ka Roomas!“ (Ap 23:11). Antud olukorras oli selline tõotus Pauluse jaoks eriti tähendusrikas. Tema kauaaegne soov jutlustada Roomas (Ap 19:21; Rm 1:13–15; 15:22–29) pidi ikkagi täituma.
