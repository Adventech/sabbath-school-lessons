---
title: Toetav mõte
date: 14/09/2018
---

„Sel korral andsid Paulus ja ta kaaslased töö juhtidele Jeruusalemmas ametlikult üle annetused, mis olid saadetud pagankristlaste koguduste poolt vaeste toetamiseks juudikristlaste hulgas…

Need vabatahtlikud ohvriannid olid pagankristlaste ustavuse märgiks Jumala organiseeritud tööle kogu maailmas ning kõik oleksid pidanud need tänuga vastu võtma; ometi oli Paulusele ja tema kaaslastele ilmne, et isegi nende hulgas, kelle ees nad praegu seisid, oli mõningaid, kes ei suutnud hinnata vennaliku armastuse vaimu, mis oli ajendanud nende andide kogumist.“ – Ellen G. White, _Apostlite teod_, lk 399, 400.

„Oleksid koguduse juhid surunud täielikult alla oma kibedad tunded apostli suhtes ning tunnustanud teda kui Jumalast eriliselt paganatele evangeeliumi viimiseks kutsutud töölist, oleks Issand säästnud teda nende jaoks. Jumala plaan ei olnud, et Pauluse töö niipea lõpeb, kuid Ta ei teinud ka imet, et seisma panna sündmuste ahelat, mille Jeruusalemma koguduse juhid olid valla päästnud.

Selline vaim viib tänapäevalgi samasuguste tagajärgedeni. Kuna jumaliku armu pakutud võimalusi pole hinnatud ega ära kasutatud, on kogudus ilma jäänud paljudest õnnistustest. Kui sageli oleks Issand pikendanud nii mõnegi ustava töölise elu, kui selle tööd oleks vaid hinnatud! Kui aga kogudus lubab hingevaenlasel moonutada oma arusaamist niivõrd, et Kristuse sulase sõnu ja tegusid esitatakse ja tõlgendatakse vääriti; kui nad lubavad endal takistada tema tööd ja seista tal tee peal ees, siis kõrvaldab Issand neilt varasemad õnnistused.

Alles pärast seda, kui nende käed on külmale rinnale kokku pandud ning nende hoiatav ja julgustav hääl vaikinud, võivad need kangekaelsed ärgata ning näha ja hinnata õnnistusi, mis nad on kaotanud. Jumala sulaste surm võib niiviisi korda saata seda, mida ei suutnud teha nende elu.“ – Leheküljed 417, 418.

**Küsimused aruteluks:**

`1. Jeruusalemma minnes, vaatamata teadmisele, et ta ei pruugi seal olla teretulnud, asetas Paulus koguduse huvid oma isiklikest huvidest ettepoole. Mil määral tuleb meil tema eeskuju järgida?`

`2. Mida saame õppida Pauluse kompromissist Jeruusalemmas? Kuidas olla poliitiliselt korrektne, loobumata põhimõtetest, mida ellu rakendame? Kas saame üldse midagi sellist teha?`

`3. Koguduse ühtsus on alati väga tähtis. Kuidas õppida töötama koos, ühendatult, ka siis, kui meil on erinevad vaatenurgad?`
