---
title: Möll templis
date: 10/09/2018
---

Olles heaks kiitnud koguduse juhtide ettepaneku, vajas Paulus seitsmepäevase puhastusrituaali läbitegemist, et ta saaks aidata lõpule viia nende meeste tõotuse (4Ms 19:11–13). Juudi traditsioon sätestas ju, et igaüks, kes tuli paganlikest maadest, oli ebapuhas ega saanud siseneda templisse. Just seepärast pidi Paulus ennast puhastama enne preestrite juurde minekut, teatamaks oma puhastumisprotsessist seoses nasiiridega (Ap 21:26).

`Loe Ap 21:27–36. Mis juhtus Paulusega seitsmepäevase puhastuperioodi lõpul?`

Puhkes rahutus, mille põhjustasid need, kes rahvast Pauluse vastu üles ässitasid; nad süüdistasid teda juudi religiooni pühimate sümbolite ründamises, eriti rüvedalt templis olemises. Kuna Pauluse üks reisikaaslane oli paganast usklik Efesosest, Trofimos nimi (Ap 21:29), mõtlesid nad, et apostel juhatas ta templi siseõue, kuhu ainult juudid võisid astuda. Kui süüdistusel olnuks alust, oleks Paulus olnud süüdi tõsisemast tõsisemas rikkumises. Seinal, mis eraldas välisõue siseõuest, olid kreeka- ja ladinakeelsed hoiatused paganatest külastajate jaoks, et nad ei tohi edasi astuda, vastasel juhul vastutavad ise oma järgneva surma eest.

„Tuua püha templi seesmisse õue ümberlõikamatu isik oli juutide käsuõpetuse kohaselt surmaga karistatav kuritegu. Paulust oli linnas nähtud efeslase Trofimose seltskonnas ning oletati, et ta oli mehe ka templisse kaasa võtnud. Seda polnud ta teinud. Kuna ta aga ise oli juut, siis ei olnud tema templisse tulek sugugi üleastumine käsust. Ehkki tegemist oli täieliku valesüüdistusega, oli see heaks abinõuks rahva eelarvamuste äratamiseks. Kui süüdistushüüded läbi templi õuede kandusid, kogunes rahvahulk metsikus erutuses Pauluse ümber.“ – Ellen G. White, _Apostlite teod_, lk 407.

Kui teated möllust Rooma kindlusesse jõudsid, tuli Rooma väepealik Claudius Lüüsias (Ap 21:31, 32; 23:26) oma väesalkadega ja päästis Pauluse enne, kui rahvahulk oleks ta tapnud.

Rünnaku sihtmärgiks olnud Paulus vahistati ja pandi ahelaisse, samas kui pealik püüdis järele uurida, mis toimus. Rahvahulga hüsteerilise kisa tõttu käskis ta apostli viia kindlusesse.

**Kuulujutud, valed pealegi, aitasid seda möllu alustada. Miks tuleb meil olla väga ettevaatlik selle suhtes, milliseid kuulujutte me kuulama jääme või, veel hullem, mida levitame?**
