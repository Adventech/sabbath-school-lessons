---
title: Ümberpaigutamine Kaisareasse
date: 13/09/2018
---

**Ärritatud tõsiasjast, et** Suurkohus polnud seaduslike vahenditega Paulusest ikka veel lahti saanud, otsustas üks salkkond paika panna plaani, kuidas teda varitseda ja ta ise ära tappa.

`Loe Ap 23:12–17. Milline nende plaan oli ja kuidas see nurjati? Millise õpetuse saame siit selle kohta, kui kirglikult võivad inimesed ajada vale asja?`

Üle neljakümne juudi pidasid salaplaani Pauluse vastu ja sidusid ennast vandega – see näitab kui suur viha oli Jeruusalemmas tõusnud apostli vastu. Luukas ei nimeta neid mehi meie jaoks, kuid nad olid äärmuslased, kes olid valmis kõigeks, et kaitsta juudi usku väidetavate reeturite ja vaenlaste eest. Sellisel tasemel usuline fanatism, ühendatud revolutsioonilise ja rahvusliku tulisusega, ei olnud esimese sajandi Juudamaal ja selle ümbruses haruldane.

Jumaliku sekkumise kaudu aga jõudsid uudised vandenõust Pauluse õepoja kõrvu. See, et me ei tea peaaegu midagi Pauluse perekonnast, on mõnevõrra pettumust valmistav, kuid näib, et Paulus ja ta õde olid kasvanud üles Jeruusalemmas (Ap 22:3), kus õde abiellus ja tal oli vähemalt üks poeg. Igatahes annab Pauluse õepoja kohta kasutatud deminutiiv (hellitusvorm) neaniskos (Ap 23:18, 22) ja tõsiasi, et ülempealik „võttis noormehel käest kinni“ (Ap 23:19) mõista, et poiss oli veel teismeline – küll aga oli ta võimeline külastama Paulust kindluses ja rääkima talle sellest loost.

`Loe Ap 23:26–30. Millise sõnumi saatis pealik Lüüsias maavalitseja Feeliksile Pauluse asjus?`

Kiri andis Feeliksile olukorrast õiglase aruande. Lisaks näitab see, millist kasu sai Paulus oma Rooma kodakondsusest. Rooma seadus kaitses täiesti oma kodanikke, kellel oli näiteks õigus seaduslikule kohtule, mille ette nad pidid ilmuma ja ennast kaitsma (Ap 25:16), ning ebaõiglase kohtuprotsessi korral sai Rooma kodanik õiguse edasi kaevata keisrile (Ap 25:10, 11).

Sõltumata Feeliksi kuulsusest, kohtles ta Paulust õiges seaduslikus korras. Pärast esialgset ülekuulamist andis ta käsu pidada Paulust valve all seni, kuni süüdistajad kohale jõuavad.

**Mõtle Jumala kaitsele Pauluse elus. Kui sageli oled sa alandlikult tunnistanud, et sinu elus on olnud Jumala kaitse, vaatamata katsumustele ja kannatustele, millest ehk oled läbi tulnud?**
