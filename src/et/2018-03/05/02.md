---
title: Koguduse tagakiusaja
date: 29/07/2018
---

Paulus oli hellenistlik juut. Tema sünnikohaks oli Kiliikia pealinn Tarsos (Ap 21:39). Sellest hoolimata hälbis ta teatud määral hellenistlikust mallist, sest ta oli üles kasvanud Jeruusalemmas, kus õppis tollase mõjukaima variserist õpetaja Gamalieli käe all (Ap 22:3). Variserina oli Paulus rangelt õigeusklik, ent tema innukus oli juba fanatismi piirimail (Gl 1:14). Just seepärast juhtis ta Stefanose surmamist ja sai järgneva tagakiusamise juhtfiguuriks.

`Loe Ap 26:9–11. Kuidas kirjeldas Paulus oma koguduse vastu suunatud tegusid?`

Paulus ütleb ju ikka, et evangeelium oli juutidele komistuskivi (1Kr 1:23). Lisaks tõsiasjale, et Jeesus ei sobitunud traditsioonilise juudile omase lootusega kuninglikust Messiast, ei suutnud juudid kuidagi omaks võtta mõtet, et isik, kes oli surnud _ristil_, võis olla Jumala Messias. **Ütleb ju** Pühakiri, et igaüks, kes ristil ripub, on Jumalast neetud (5Ms 21:23). Juutide jaoks oli ristilöömine juba ise veider vasturääkivus, sulaselge tõend, et koguduse poolt Jeesuse kohta väidetu oli vale.

Ap 9:1, 2 näitab, et Tarsosest pärit Saulus tegutses usklike vastu. Damaskus oli tähtis linn, mis asus umbes 217 kilomeetrit Jeruusalemmast põhja pool, ning suure osa selle linna elanikkonnast moodustasid juudid. Väljaspool Juudamaad elavad juudid organiseerusid omamoodi võrgustikuks, kelle peakorter oli Jeruusalemmas (Suurkohus), sünagoogid aga toimisid kohalikes kogukondades tugikeskustena. Suurkohtu ja selliste kogukondade vahel peeti pidevalt ühendust kirja teel, mida tavaliselt kandis edasi _shaliaḥ_, „see, keda läkitatakse“ (heebrea sõnast shalaḥ, saatma“). _Shaliaḥ_ oli Sanhedrini määratud ametlik agent paljude usuliste talituste sooritamiseks.

Kui Paulus palus Suurkohtu esimeheks olevalt ülempreestrilt Damaskuse sünagoogide jaoks kirjutatud kirju, siis sai temast _shaliaḥ_ koos volitusega vahistada Jeesuse järelkäijad ja tuua nad Jeruusalemma (võrdle Ap 26:12). Kreeka vaste _shaliaḥ_’ile on _apostolos_, millest tuleneb sõna _apostle_. Seega, enne kui Paulusest sai Jeesuse Kristuse apostel, oli ta Suurkohtu apostel.

`Millal olid sina viimati innukalt millegi poolt (või vastu), mille suhtes sa hiljem meelt muutsid? Millised õppetunnid pidanuksid sa sellest kogemusest õppima?`
