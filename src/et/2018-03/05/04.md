---
title: Hananiase külaskäik
date: 31/07/2018
---

Kui Saulus mõistis, et ta räägib Jeesuse endaga, esitas ta **küsimuse, mis andis Jeesusele oodatud võimaluse: „Mis ma pean tegema, Issand?“ (Ap 22:10). See küsimus näitab kahetsust oma selle hetkeni tehtu suhtes, kuid veel tähtsam – see väljendab tingimusteta valmidust lasta Jeesusel siitpeale oma elu juhtida. Saulus viidi Damaskusesse** ja seal ootas ta edasisi juhiseid.

Ap 9:10–19 räägib Piibel sellest, kuidas Issand töötas Tarsosest pärit Sauluse ettevalmistamisel uueks, apostel Pauluse eluks. Jeesus andis nägemuses Hananiasele korralduse külastada Saulust ja asetada käed tema peale, et taastuks tema silmanägemine. Hananias aga teadis juba, kes Saulus oli; teadis hästi sedagi, kui mitu venda oli tema käe läbi kannatanud või isegi elu kaotanud. Ta oli hästi teadlik ka sellest, miks Saulus Damaskuses oli, ja kindel on, et seepärast ei tahtnud ta saada Sauluse esimeseks sealseks ohvriks. Tema kõhklus oli mõistetav.

Hananias ei teadnud aga üht: et Saulus oli just isiklikult kohanud Jeesust, mis muutis ta elu jäädavalt. Ta ei teadnud, et Jeesus oli Sauluse, kes ikka veel Suurkohtu nimel töötas, kutsunud Hananiase hämmastuseks töötama Tema heaks, mis tähendab, et Saulus ei olnud enam Suurkohtu apostel, vaid Jeesuse valitud tööriist viima evangeeliumi nii juutidele kui ka paganatele.

`Loe Gl 1:1, 11, 12. Millise erilise väite esitas Paulus oma apostelliku töö kohta?`

Galaatias rõhutas Paulus, et ta sai oma sõnumi ja apostliameti otse Jeesuselt Kristuselt, mitte mingist inimlikust allikast. Siin ei pruugi olla vastuolu osaga, mis oli Hananiasel täita tema kutsumisel. Hananias oma külastusega just kinnitas volitust, mille Saulus oli juba Jeesuselt endalt Damaskuse teel saanud.

Tegelikult oli muutus Sauluse elus nii pöördeline, et ükski inimlik põhjus poleks seda esile kutsunud. Üksnes jumaliku sekkumisega saab selgitada seda, kuidas kinnisideede küüsis Jeesuse vastane võtab Jeesuse järsku omaks oma Päästja ja Issandana, jätab maha kõik – oma veendumused, kuulsuse, karjääri – ning saab Tema pühendunuimaks ja viljakaimaks apostliks.

**Mismoodi illustreerib Sauluse uskutulek Jumala imelise armu tegevust? Mida õpid tema loost enda elu puudutavate inimeste kohta, kellest sa kahtled, kas nad iial tõeliselt uskuma hakkavad?**
