---
title: Pauluse evangeeliumitöö algus
date: 01/08/2018
---

Ap 9:19–25 jätab mulje, et pärast uskutulekut püsis Paulus mõnd aega Damaskuses, enne kui pöördus tagasi Jeruusalemma (Ap 9:26). Gl 1:17 lisab Paulus aga seda, et enne Jeruusalemma minekut läks ta Araabiasse, kus ta elas teatud aja üksinduses. „Siin, kõrbeüksinduses, oli Paulusel küllalt võimalust süvenenud uurimiseks ja mõtiskluseks.“ – Ellen G. White, _Apostlite teod_, lk 125.

`Loe Ap 9:20–25. Kuidas kirjeldab Luukas Pauluse evangeeliumitööd Damaskuses? Kui hästi see läks?`

Pauluse algseks sihtmärgiks, kui ta Jeruusalemmast lahkus, kaasas kirjad ülempreestrilt, olid juudisoost usklikud, kes otsisid eeldatavalt Damaskuse sünagoogides pelgupaika (Ap 9:2). Nüüd, olles Araabiast tagasi tulnud, läks ta lõpuks sünagoogidesse – mitte selleks, et usklikke vahistada, vaid et nende arvu kasvatada; mitte selleks, et laimata Jeesust isehakanuna, vaid et esitada Teda Iisraeli Messiana. Mis käis läbi nende peast, kes olid temast kuulnud ainult kui nende tagakiusajast, nüüd aga kuulsid teda tunnistamas Jeesusest? Mida tegid nad lisaks sellele, et imestasid, mis küll Tarsosest pärit Saulusest on saanud ja mida ta koguduse heaks teeb? (Küllap ei olnud neil aimugi, milline mõju sellel äsja uskutulnul lõpuks on!)

Suutmata Paulusele vastu rääkida, pidas osa ta vastaseid salaplaani temalt elu võtta. See, et Paulus mainib sellist juhtumit (2Kr 11:32, 33), annab mõista, et vastased kaebasid oma kavatsuste saavutamiseks kohalike ametivõimude ees tema peale. Usklike abiga sai Paulus aga põgenema nii, et ta lasti korvi sees alla tõenäoliselt läbi linnamüüri ehitatud maja akna.

Paulus teadis algusest peale, et ta seisab silmitsi väljakutsetega (Ap 9:16). Ta teadis, et tema ellu jäävad erinevaist allikaist tulev vastuseis, tagakius ja kannatus, kuid miski ei raputanud tema usku ega kohusetunnet uues elus Kristusega, olgugi raskused ja katsumused tema ees peaaegu igal sammul (2Kr 4:8, 9).

`Võitlustest ja vastuseisust hoolimata ei andnud Paulus alla. Kuidas õpime tegema sama, kui tegemist on usuga – kuidas keset heidutust ja vastuseisu püsivalt uskuda?`
