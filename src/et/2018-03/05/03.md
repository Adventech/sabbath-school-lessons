---
title: Damaskuse teel
date: 30/07/2018
---

`Loe Ap 9:3–9. Mis juhtus siis, kui Paulus Damaskusele lähenes? Mida tähendavad Jeesuse sõnad Ap 9:5 (vaata ka Ap 26:14)?`

Kui Paulus ja ta kaaslased Damaskusele lähenesid, juhtus midagi ootamatut: umbes keskpäeval tabas neid äärmiselt ere valgus taevast ja üks hääl rääkis. Tegemist polnud lihtsalt nägemusega prohvetlikus mõttes, vaid jumaliku avaldumisega, mis oli suunatud eranditult Paulusele. Tema kaaslased nägid valgust, ometi sai pimestatud ainult Paulus; nad kuulsid häält, ometi sai ainult Paulus sõnadest aru. See valgus oli ülestõusnud Jeesuse jumalik auhiilgus; Jeesus isiklikult ilmus sellel hetkel Paulusele (Ap 22:14). Mujalgi rõhutab Paulus, et ta on näinud Jeesust, mis võrdsustas ta kaheteistkümne jüngriga, kes olid Tema surnust ülestõusmise tunnistajad ja saanud apostelliku autoriteedi (1Kr 9:1; 15:8).

Valgusele järgnev kahekõne Jeesusega rabas Paulust otsatult rohkem kui valgus. Paulus oli täiesti veendunud, et Naatsaretist pärit Jeesuse järelkäijate ründamisega tegi ta Jumala tööd, puhastas judaismi ohtlikust ja kohutavast ketserlusest. Oma jahmatuseks sai ta aga teada nii seda, et Jeesus oli elus, kui ka seda, et Jeesusesse uskujatele kannatusi põhjustades ründas Ta otseselt Jeesust.

Saulusega rääkides kasutas Jeesus väidetavalt kreekapärast kõnekäändu, millega Paulus oli tuttav: „Raskeks läheb sul astla vastu takka üles lüüa“ (Ap 26:14). Kujund on niisugune: ikestatud härg püüab põtkida terava kepi vastu, mida looma juhtimiseks kasutati. Niimoodi teeb loom aga endale lihtsalt veel rohkem haiget.

See ütlemine võib osutada Pauluse meeles toimuvale võitlusele – Piibel viitab sellisele võitlusele kui Vaimu tööle (Jh 16:8–11) –, mis võis alata Stefanose juhtumist. „Saulus oli etendanud väljapaistvat osa Stefanose ülekuulamisel ja hukkamõistmisel. Jumala ligioleku üllatavad tõendid selle märtri juures olid pannud teda kahtlema, kas ta tegevus Jeesuse järelkäijate tagakiusamisel on ikka õige. Saulus oli sügavalt erutatud. Oma segaduses pöördus ta nende poole, kelle tarkust ja kainet otsustusvõimet ta täielikult usaldas. Preestrite ja ülemate argumendid veensid teda lõpuks siiski, et Stefanos oli Jumala teotaja ning et Kristus, keda märtrisurma läinud jünger kuulutas, oli isehakanu. Ta jõudis seisukohale, et pühas teenistuses olevatel meestel oli siiski õigus.“ – Ellen G. White, _Apostlite teod_, lk 112, 113.

**Miks on tark tähele panna oma südametunnistust?**
