---
title: Toetav mõte
date: 03/08/2018
---

„Kindral, kes lahingus hukkub, on oma armee jaoks küll kadunud, kuid tema surm ei anna vaenlasele sugugi jõudu juurde. Kui aga suurte väljavaadetega mees ühineb vastasjõududega, siis pole tema endiste pooldajate jaoks kadunud mitte ainult tema ise ja ta töö, vaid tema üleminek annab teisele poolele otsustava paremuse. Issand oleks Sauluse Tarsosest tema teekonnal Damaskusesse kergesti hävitada võinud ning tagakiusavad jõud oleksid suure kaotuse osaliseks saanud. Oma juhtivuses Jumal aga mitte ainult ei säilitanud Sauluse elu, vaid tõi ta ka pöördumisele, viies vaenlase ridade eestvõitleja Kristuse poolele.“ – Ellen G. White, _Apostlite teod_, lk 124.

„Kristus oli käskinud oma jüngritel minna ja õpetada kõiki rahvaid, kuid eelnev õpetus, mille nad olid juutidelt saanud, tegi nende jaoks keerulisemaks mõista täielikult oma Õpetaja sõnu ja seepärast tegutsesid jüngrid nende järgi aeglaselt. Nad nimetasid ennast Aabrahami lasteks ja pidasid ennast jumaliku tõotuse pärijaiks. Alles mitu aastat pärast Issanda taevasse minekut oli nende mõte küllaldaselt avardunud, et selgesti mõista Kristuse sõnade mõtet: et neil tuli töötada paganate uskutuleku pärast samamoodi kui juutidegi pärast.“ – Ellen G. White, _Sketches From the Life of Paul_, lk 38.

**Küsimused aruteluks:**

`1. Mõtiskle veel küsimuse üle, mille Jeesus esitas Paulusele Damaskuse teel: „Miks sa mind taga kiusad?“ (Ap 9:4). Pauluse jaoks näitas küsimus seda, et Jeesus Naatsaretist oli tõepoolest surnust üles tõusnud. Kuid enam veel – see näitas ka vaimulikku samastumist, mis eksisteerib Jeesuse ja Tema koguduse vahel (vaata ka Mt 15:34–45). Mõte on ilmne: igasugune halva tegemine kogudusele on halva tegemine Jeesusele endale. Mida see praktilises mõttes meie jaoks täna tähendab?`

`2. Jeesusest tunnistamine sisaldab Jeesuse pärast kannatamist. Pole juhus, et „tunnistamist“ tähistav kreekakeelne sõna (martys) seostub „märterlusega“. Mida tähendab Jeesuse pärast kannatada?`

`3. On üks vana ladinakeelne vanasõna, „Credo ut intelligam“, mis tähendab: „Usun nii, et ma saaksin aru.“ Kuidas aitab see mõte meil aru saada, mis juhtus Saulusega Tarsosest? See tähendab, enne tema uskutulekut, enne, kui Paulusest sai Jeesusesse uskuja, ei saanud ta aru. Alles pärast oma kogemust suutis ta aru saada. Millise õppetunni saame siit neiks aegadeks, kui leiame ennast masenduses olevat inimeste pärast, kes ei usu tõdesid, mis meie jaoks nii selged näivad?`
