---
title: Tagasipöördumine Jeruusalemma
date: 02/08/2018
---

Olles Damaskusest põgenenud, läks Paulus uuesti Jeruusalemma: esimest korda pärast seda, kui ta linnast tagakiusajana oli lahkunud. See toimus kolm aastat pärast tema uskutulekut (Gl 1:18). Tagasiminek polnud kerge, sest ta seisis silmitsi nii kogudusesiseste kui ka väljastpoolt tulevate probleemidega.

`Loe Ap 9:26–30. Mis juhtus Paulusega, kui ta Jeruusalemma jõudis?`

Jeruusalemmas püüdis Paulus liituda apostlitega. Ehkki ta oli selleks ajaks olnud kristlane juba kolm aastat, kõlasid uudised tema uskutulekust nii uskumatuna, et apostlid (nagu Hananias enne neid) olid üsna kahtlevad. Nad kartsid, et see oli lihtsalt osa hoolikalt väljatöötatud vandenõust. Barnabas, Küproselt pärit leviit (Ap 4:36, 37), seega hellenistlik juut, murdis apostlite vastumeelsuse ja tutvustas neile Paulust. Küllap nemadki imestasid, mida Jumal Paulusega oli teinud; see tähendab, siis, kui nad juba taipasid, et ta oli siiras.

Selline vastumeelsus aga ei kadunud kunagi täielikult – kui mitte Pauluse möödunud tegevuse pärast koguduse tagakiusamisel, siis vähemasti tema kuulutatud evangeeliumi pärast. Nagu Stefanose puhul, nii olid Juudamaa usklikud, sealhulgas apostlid, küllalt aeglased mõistma kristliku usu üleüldist mõõdet; et usu aluseks ei ole enam Vana Testamendi tseremoniaalsüsteem, eelkõige ohverdamissüsteem, mis oli kaotanud kehtivuse Jeesuse surmaga ristil. Pauluse lähimasse suhtlusringi Juudamaa koguduses kuulusid ikka hellenistlikud usklikud: lisaks Barnabasele oli nende hulgas Filippus, üks seitsmest diakonist (Ap 21:8), ja Mnaason, kes pärines samuti Küproselt (Ap 21:16). Palju aastaid hiljem süüdistasid Jeruusalemma koguduse juhid Paulust veel selleski, et ta õpetas põhimõtteliselt sama doktriini, mida Stefanos oli varem kuulutanud (Ap 21:21).

Jeruusalemmas viibitud viieteistkümne päeva jooksul (Gl 1:18) otsustas Paulus, nagu näha, jagada evangeeliumi samadele mitteuskuvatele juutidele, keda ta oli mõnda aega tagasi kihutanud Stefanose vastu. Nagu Stefanose jõupingutused, nii kohtasid ka tema omad tugevat vastuseisu ja seadsid ohtu temagi elu. Nägemuses käskis Jeesus tal ohutuse pärast Jeruusalemmast lahkuda (Ap 22:17–21). Vendade abiga läks ta sadamalinna Kaisarease ja sealt oma kodulinna Kiliikias, kuhu ta jäi mitmeks aastaks enne, kui alustas oma misjonireise.
