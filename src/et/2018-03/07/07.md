---
title: Toetav mõte
date: 17/08/2018
---

„Kristuse maapealse elu ajal püüdis Ta juhtida juute välja nende ainuõigusest. Vestlus sõjaväepealikuga ja Sürofoiniikia naisega olid näited Tema otsesest tööst väljaspool Iisraeli rahvast. Nüüd oli saabunud aeg aktiivseks ja pidevaks tööks paganate hulgas, kus terved kogukonnad võtsid evangeeliumi rõõmsalt vastu ning austasid Jumalat aruka usu valguse eest. Juutide uskumatus ja pahameel ei nurjanud Jumala eesmärki, sest uus Iisrael poogiti vana õlipuu külge. Sünagoogid suleti apostlitele, kuid eramajade uksed avati neile pärani ning paganate avalikke hooneidki kasutati selleks, et jutlustada Jumala sõna.“ – Ellen G. White, _Sketches From the Life of Paul_, lk 51.

„Kogu oma misjonitöös püüdsid Paulus ja Barnabas järgida Kristuse ohvrimeelsuse eeskuju, järgides Teda innukas töös hingede heaks. Avarapilgulised, hoolsad ja väsimatud, ei mõelnud nad oma isiklikele soovidele ega mugavustele, vaid külvasid palvemeelse hoolekande ja lakkamatu aktiivsusega tõeseemet. Seemet külvates olid aga apostlid ka hoolsad andma kõigile, kes evangeeliumi vastu võtsid, hindamatuid praktilisi juhtnööre. Nende innukus ja jumalakartlikkus jättis uute jüngrite meeltesse püsiva mulje evangeeliumikuulutuse tähtsusest.“ – Ellen G. White, _Apostlite teod_, lk 186.

**Küsimused aruteluks:**

`1. Mõtle veel sellele loole, kus Johannes Markus jätab apostlid maha, kui olukord keeruliseks läheb. Hiljem vaidlesid Paulus ja Barnabas Johannes Markuse pärast, kui Barnabas tahtis teda veel kasutada ja Paulus oli sellele vastu (vaata Ap 15:37). Aastaid hiljem aga kirjutas Paulus: „Võta Markus ning too ta enesega, sest ta on väga vajalik mulle abiliseks“ (2Tm 4:11). Milline õppetund on meile siin nende kohta, kes teatud olukordades ei ole oma kutsumisele ustavad?`

`2. Loe uuesti läbi Pauluse ja Barnabase vastus lüstralastele, kes neid ekslikult jumalateks pidasid (Ap 14:14–18). Kuidas vastame, kui on kiusatus enda arvele kanda seda, mida Jumal on teinud?`

`3. Loe Ap 14:21–23. Kuidas saame Pauluse ja Barnabase näite põhjal üksikisikuina ja kogudusena toita ja kinnitada äsja uskutulnute usku?`

`4. Kuidas hoiduda ohust, et inimeste loodud traditsioonid või ka uskumused, mida oleme pikka aega kalliks pidanud, ei tõkestaks meid tões edasi liikumast, nagu juhtus usujuhtidega, kes panid Paulusele vastu?`
