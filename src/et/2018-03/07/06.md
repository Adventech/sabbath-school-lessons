---
title: Lüstras ja Derbes
date: 16/08/2018
---

Järgmine koht, mida Paulus ja Barnabas külastasid, oli Lüstra, silmapaistmatu küla umbes 29 kilomeetrit Ikoonionist edelas. Ehkki nad viibisid seal mõnda aega (Ap 14:6, 7, 15), räägib Luukas ainult ühe loo: jalutu mehe terveks tegemise. **Tõenäoliselt oli tegemist kerjusega, keda tõbi sünnist peale vaevas.**

`Loe Ap 14:5–19. Kuidas väljendab inimeste vastus Paulusele seda, kui võhiklikud sealsed inimesed olid?`

Rahvahulgale avaldas see imetegu niivõrd muljet, et nad pidasid Paulust ja Barnabast jumalateks – Barnabast Zeusiks, kreeka panteoni peajumalaks, ning Paulust Hermeseks, Zeusi teenriks ja kõneisikuks. Tõepoolest, inimesed tahtsid neile ohreid tuua.

Ladina poeet Ovidius (aastad 43 eKr–17/18 pKr) oli varasemalt kirja pannud legendi kahest nimetatud jumalast, kes inimesteks maskeerituna külastasid üht selle piirkonna linna („Früügia künkaid“) ja otsisid puhkepaika. Legendi järgi kohtles üks tagasihoidlik vanaldane abielupaar neid sõbralikult ja külalislahkelt; teised inimesed olid ükskõiksed. Kuna abielupaar oli tundmatute külaliste vastu sõbralik ja külalislahke, muundus nende kodu templiks ja nendest said preestrid, ülejäänud linn aga hävitati täielikult (_Metamorphoses_ 611–724).

Kuna selles piirkonnas ringles niisugune lugu, siis polnud üllatav, et inimesed Pauluse imeteole sedasi reageerisid. Samuti aitab see lugu selgitada, miks rahvahulk arvas, et misjonärid olid just need kaks jumalat, mitte aga näiteks tervisejumal Asklepios. Paulus ja Barnabas aga suutsid vale kummardamist takistada. Lõpuks pööras osa Antiookiast ja Ikoonionist tulnud vastaseid olukorra täielikult pea peale ning Paulust visati kividega ja peeti surnuks.

`Loe Ap 14:20–26. Kus Paulus ja Barnabas oma reisi lõpetasid? Mida nad tagasiteel tegid?`

**Paulus ütles: „Meil tuleb paljude viletsuste kaudu sisse minna Jumala riiki“ (Ap 14:22). Mida see tähendab? Kuidas oled ehk sina siinöeldut kogenud? Tähtsaim aga, kuidas õppida kasvama usus, seisku sinu ees siis millised „viletsused“ tahes?**
