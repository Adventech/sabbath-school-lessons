---
title: Salamis ja Pafos
date: 12/08/2018
---

Ap 13. peatükis laseb Luukas pildireal joosta tagasi Antiookiasse selleks, et juhatada sisse Pauluse esimene misjonireis, mis hõlmab kaks peatükki (Ap 13. ja 14. ptk). Siitpeale kuni selle raamatu lõpuni on tähelepanu all Paulus ja tema misjonitöö paganate hulgas.

Tegemist on esimese misjoniüritusega Apostlite tegudes, mida üks kogudus kavandas ja hoolikalt plaanitses; ometi toob Luukas hoolikalt esile, et selline üritus pärines Jumalalt ega olnud usklike oma algatus. Mõte on selles, et Jumal saab tegutseda ainult siis, kui tahame asetada end olukorda, kus Tema saab meid kasutada.

`Loe Ap 13:1–12. Milliseid põhimõtteid tahab Luukas rõhutada seoses Barnabase
ja Pauluse tegevusega Küprosel?`

Misjonäride lahkumisele eelnes eestpalve ja paastumise periood; selles kontekstis oli käte peale panemine tegelikult käesolevale ülesandele pühendamine ehk Jumala armu hooleks andmine (Ap 14:26).

Küprose saar on Vahemere kirdenurgas, Antiookiast mitte kuigi kaugel. Oli loomulik sealt alustada: mitte ainult seepärast, et Barnabas pärines Küpsoselt, vaid sellepärast, et evangeelium oli sellele saarele juba jõudnud. Ometi oli päris kindlasti veel palju teha.

Küprosel jutlustasid Barnabas ja Paulus ning nendega kaasas olev Barnabase nõbu
Johannes Markus (Ap 15:39; Kl 4:10) Salamise sünagoogis. Nii oli Paulusel tavaks: kuulutada enne paganate poole pöördumist sünagoogides. Kuna Jeesus oli Iisraeli Messias, oli loomulikest loomulikem rääkida evangeeliumi esmalt juutidele.

Salamisest edasi liikusid nad lääne poole, jutlustades (võime eeldada) käidaval
teel, kuni jõudsid pealinna Pafosesse. Nüüd tiirleb lugu kahe isiku ümber: juudist nõid nimega Barjeesus, keda tunti ka Elümasena, ning Rooma kohalik kuberner Sergius Paulus. See lugu on heaks näiteks sellest, kuidas evangeeliumile erinevalt reageeritakse: ühelt poolt avalik vastuseis; teiselt poolt ustav omaksvõtt, kuigi tegu on väga mainekate paganatest isikutega. Ap 13:12 viitab selgelt uskutulekule.

**Mõtle, et antud juhul oli juut see, kes tõele vastu pani, pagan aga võttis tõe omaks. Kuidas aitab see ehk mõista, miks on mõnikord „käesoleva aja tõega“ raskem jõuda inimesteni teistes kristlikes uskkondades kui nendeni, kes üldse ei usu?**
