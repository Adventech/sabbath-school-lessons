---
title: 'Pisiidia Antiookias: 1. osa'
date: 13/08/2018
---

Küproselt purjetasid Paulus ja ta kaaslased Pergesse Pamfüüliamaale, nüüdisaja Türgi lõunarannikule. Enne, kui nad liikusid edasi Pisiidia Antiookiasse, annab Luukas teada kahest tähelepanuväärsest juhtumist: Paulusest sai juht (senini on alati esimesena nimetatud Barnabast) ning Luukas ei kasuta enam Pauluse juudipärast nime (Saul/Saulus), vaid hakkab temast rääkima ainult kui „Paulusest“ (Ap 13:9). Tõenäoliselt sellepärast, et nüüdsest viibib Paulus peamiselt kreekarooma miljöös.

Ap 13:13 on kirjas, et Johannes Markus läheb tagasi Jeruusalemma. Kirjapandu ise ei anna teada, mis põhjusel Johannes Markus nad maha jättis. Ellen G. White kirjutas, et vaadanud otsa hirmule ja kaotanud julguse eesolevate raskuste pärast, „muutus Markus araks, keeldus edasi minemast ning pöördus tagasi Jeruusalemma“. – _Apostlite teod_, lk 170. Jumal polnud kunagi tõotanud, et Tema töö saab olema kerge. Paulus, vastupidi, teadis algusest peale, et Jeesuse teenistuses olemine tähendab palju kannatamist (Ap 9:16), kuid ta õppis toetuma täielikult Jumala väele ning selles oligi tema jõu saladus (2Kr 4:7–10).

`Loe Ap 13:38. Mis oli Pauluse sõnumi sisu Antiookia sünagoogis?`

Ap 13:16–41 on Pauluse esimene Uude Testamenti kirja pandud jutlus. Muidugi ei olnud tegu Pauluse esimese jutlusega ja pole kahtlust, et üles on kirjutatud ka ainult lühikokkuvõte sellest, mida ta ütles.

Jutlus jaguneb kolme põhiosasse. See algab uskumuse edastamisega, et Jumal valis välja Iisraeli ja Taaveti trooni (Ap 13:17–23); see osa on mõeldud looma sidet juutidest kuulajaskonnaga. Edasi on kõne Jeesusest kui tõotuse täitjast, mille Jumal on Taaveti järeltulijaile andnud, ning Iisraelile pääste toojast (Ap 13:24–37). Kokkuvõttev osa hoiatab Jeesuse kaudu pakutud pääste tagasilükkamise eest (Ap 13:38–41).

Jutluse haripunktiks on salmid 38 ja 39, milles sisaldub Pauluse sõnum õigeksmõistmisest. Andeksaamine ja õigeksmõistmine saadakse ainult Jeesuselt, mitte Moosese seaduste tõttu. See lõik ei ütle, et seadus on tühistatud. Küll aga tõstab see esile seaduse võimetust teha seda, mida juudid ootasid, nimelt õigeksmõistmist (Rm 10:1–4). Selline eesõigus on ainult Jeesusel Kristusel (Gl 2:16).

**Mida tähendab, et pääste saab ainult Jeesuse käest? Kuidas klapitad omavahel vajaduse pidada Jumala moraaliseadust ja tõsiasja, et seadus ei suuda õigeks mõista?
