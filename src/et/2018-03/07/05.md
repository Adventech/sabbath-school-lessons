---
title: Ikoonion
date: 15/08/2018
---

Juutidest juhtide ässitusel kihutasid kohalikud ametivõimud Antiookias rahvajõugu üles Pauluse ja Barnabase vastu ning ajasid nad linnast välja (Ap 13:50). Jüngreid täitis siiski rõõm ja Püha Vaim (Ap 13:52). Misjonärid suundusid nüüd Ikoonioni linna.

`Loe Ap 14:1–7. Milline tulemus oli Pauluse ja Barnabase tegevusel Ikoonionis?`

Ikoonionis jätkasid Paulus ja Barnabas oma tava minna esmalt juutide juurde, enne kui nad pöördusid paganate poole. Pauluse jutlus Antiookias (Ap 13:16–41) märgib ära peapõhjuse, miks nad seadsid oma tegevuses esikohale juudid: Iisrael valiti kõige selle juurde kuuluvaga (Rm 3:2; 9:4, 5) ning Jumal täitis oma tõotuse saata Päästja Taaveti suguvõsaliinis. Vaatamata tõsiasjale, et paljud juudid evangeeliumi kõrvale lükkasid, ei kaotanud Paulus iial lootust, et juute tuleb olulisel hulgal usku.

Kirjas roomlastele peatükkides 9–11 selgitab Paulus, et „ei ole ju need kõik, kes pärinevad Iisraelist, veel Iisrael“ (Rm 9:6), ning ainult Jumala armust mõningad juudid üldse usuvad. Jumal ei ole oma rahvast hüljanud, kuid „nüüdsel ajal on jääk alles jäänud armuvaliku järgi“ (Rm 11:5). Paulus jätkas evangeeliumi kuulutamist paganatele, ehkki ta uskus, et ühel päeval hakkab rohkem juute Jeesusesse uskuma.

„Pauluse argument Rm 9.–11. ptk toetab ja selgitab seda misjonistrateegiat, mida ta Apostlite tegude käigus jätkas, ning seab iga põlvkonna kristlased silmitsi teoloogiliselt kaaluka tõsiasjaga, et tunnistada tuleb juutidele, kes ei usu.“ – David G. Peterson, _The Acts of the Apostles_, (Grand Rapids: Eerdmans, 2009), lk 401.

Siinne olukord ei erinenud kuigi palju Antiookias olevast. Esimene reaktsioon Pauluse evangeeliumile oli nii juutide kui ka paganate poolt vägagi positiivne, kuid jällegi keerasid juudid, kes ei uskunud – tõenäoliselt kohaliku juudi kogukonna juhid –, paganad üles ja mürgitasid nende meeli misjonäride vastu, ajades rahva kahte leeri. Kuna vastased kavatsesid Paulust ja Barnabast rünnata ning omakohtu korras hukata, otsustasid kaks misjonäri linnast lahkuda ja järgmisesse paika liikuda.

**Evangeeliumi kuulmisest rohkem on juudi rahval vaja näha, kuidas elavad evangeeliumi läbi inimesed, kes nimetavad ennast Jeesuse nime järgi. Kui sul on juutidest tuttavaid, siis missugust tunnistust sa neile annad?**
