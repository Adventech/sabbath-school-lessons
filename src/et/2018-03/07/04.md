---
title: Pisiidia Antiookias, 2. osa
date: 14/08/2018
---

Ap 13:38, 19 esitab tähtsa õpetusliku arusaama, et seadus ei suuda õigeks mõista. Vaatamata moraalikäskude kohustavale olemusele ei suuda seadus õigeksmõistmist tuua, sest see ei saa tekitada seaduse pidajates täielikku kuulekust (Ap 15:10; Rm 8:3). Just sellepärast ei saa õigeksmõistmist ära teenida, isegi mitte osaliselt. Saame selle vastu võtta ainult usu kaudu Jeesuse lepitavasse ohvrisse (Rm 3:28; Gl 2:16); see on and, mida me ei vääri. Sõnakuulmisega – nii keskne, kui see kristlikus elus ka on – ei teeni me ära oma päästet.

`Loe Ap 13:42–49. Kuidas võeti Pauluse sõnum sünagoogis vastu?`

Olgugi et Paulus lõpetas oma sõnumi karmil viisil, oli enamiku sünagoogis olijate reaktsioon vägagi soodne. Järgmisel hingamispäeval aga muutus olukord järsult. On tõenäoline, et „juudid“, kes hülgasid evangeeliumi sõnumi, olid sünagoogi juhid, need, kes esindasid ametlikku judaismi. Luukas nimetab nende halastamatut suhtumist Paulusesse „kadeduseks“.

Vana-aja maailmas köitsid mitu judaismi tahku, nagu näiteks monoteism, eluviis ja isegi hingamispäev, küllalt tugevalt mittejuute ning paljud neist ühinesid proselüütidena juutide usuga. Ümberlõikamine aga oli tõsiseks takistuseks, kuna seda peeti ebainimlikuks ja eemaletõukavaks tavaks. Järelikult käisid paljud paganad sünagoogides Jumalat kummardamas ilma, et oleksid ametlikult judaismi pöördunud. Neid tunti „Jumalat kartvate“ inimestena ja võis olla, et sellised Jumalat kartvad inimesed Antiookia koguduses ning samuti ka proselüüdid (Ap 13:16, 43) aitasid levitada uudist Pauluse sõnumist üldiselt inimeste hulgas. Inimesi tuli kohale väga arvukalt. Võimalus saada päästetud, liitumata eelnevalt judaismiga, oli kahtlemata paljude jaoks eriti ligitõmbav.

See aitab ehk ka selgitada juutidest juhtide kadedust. Igal juhul hülgasid nad evangeeliumi ja jätsid enda sellega Jumala päästest ilma, kuid andsid samas Paulusele ja Barnabasele vabaduse pöörata täielik **tähelepanu paganatele, kes rõõmustasid ja kiitsid Jumalat nende kaasamise** eest Tema lunastusplaani.
