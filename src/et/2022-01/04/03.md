---
title: Pole häbi nimetada neid vendadeks  
date: 17/01/2022  
---

Kiri heebrealastele ütleb, et Jeesusel ei olnud häbi nimetada meid Tema vendadeks (Hb 2:11). Vaatamata Jumalaga üksolemisele haaras Ta meid oma perekonnaringi. Selline solidaarsus on vastuolus avaliku häbistamisega, mille all heebrea kirja lugejad oma kogukonnas kannatasid (Hb 10:33).

`Loe Hb 11:24–26. Kuidas näitab Moosese valitu seda, mida Jeesus meie heaks tegi?`

Oled sa kujutlenud, mida tähendas Moosese jaoks lasta end nimetada „vaarao tütre pojaks“? Ta oli mõjukas inimene tollases võimsaimas impeeriumis. Ta sai kõrgeima tsiviil- ja sõjalise väljaõppe ning temast kujunes tähelepanuväärne isiksus. Stefanose sõnade kohaselt oli Mooses „vägev oma sõnadelt ja tegudelt“ (Ap 7:22). Ellen G. White ütleb ka, et ta oli „Egiptuse armee lemmik“ ning vaarao „otsustas teha oma lapsendatud tütrepoja troonipärijaks“ (vaata „Patriarhid ja prohvetid“, lk 245). Ometi loobus Mooses kõigist neist eesõigustest, kui ta valis määratleda end iisraellasena, ühena hariduseta ja võimuta orjarahvast.

`Loe Mt 10:32, 33; 2Tm 1:8, 12 ja Hb 13:12–15. Mida Jumal meilt küsib?`

See oli üks põhjus, miks sündis kiri heebrealastele. Olles talunud tagakiusamist ja põlgust, hakkas palju usklikke Jeesust häbenema. Neil oli oht oma tegudega Jeesust „avalikult naeruvääristada“, selle asemel, et Teda austada (Hb 6:6). Niisiis kutsub Paulus lugejaid kogu aeg üles „hoidma kinni“ usust, mida nad tunnistavad (Hb 4:14; Hb 10:23).

Jumal tahab, et hindaksime Jeesust vääriliselt kui oma Jumalat ja venda. Meie Lunastajana on Jeesus maksnud meie võla. Meie vennana on Jeesus näidanud, kuidas meil tuleb elada, olemaks määratud „saama tema poja näo sarnaseks, et tema oleks esmasündinu paljude vendade seas“ (Rm 8:29).

`Mõtle hetkeks otsusele, mille Jeesus pidi langetama, et võtta meid omaks õdede-vendadena. Miks oli Jeesuse otsus palju üllam sellest, mille tegi Mooses, ning kuidas õpime siit tundma Jumala armastust meie vastu?`