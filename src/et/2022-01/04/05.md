---
title: Kannatuste kaudu täielikuks saamine  
date: 19/01/2022  
---

`Loe Hb 2:10, 17, 18 ja Hb 5:8, 9. Mis ülesannet täitsid kannatused Jeesuse elus?`

Apostel ütleb, et Jumal tegi Jeesuse „kannatuste kaudu täiuslikuks“. Selline mõtteavaldus on üllatav. Kirja autor on öelnud, et Jeesus on „[Jumala] kirkuse kiirgus ja tema olemuse jäljend“ (Hb 1:3, ESV) ning et Ta on patuta, plekita, rikkumata ja püha (Hb 4:15; Hb 7:26–28; Hb 9:14; Hb 10:5–10). Jeesus ei pidanud ületama mingit moraalset või eetilist ebatäiuslikkust. Ta oli moraalselt ja eetiliselt täiuslik.

1. Jeesus „tehti täiuslikuks“ kannatuste kaudu, et Ta saaks meie pääste Rajajaks (Hb 2:10). Jeesusel tuli ristil surra ohvrina, et Isal oleksid õiguslikud vahendid meid päästa. Jeesus oli ainus täiuslik ohvriand. Jeesus kui Jumal peaks meid hukka mõistma, kuid oma ohvri tõttu saab Ta meid päästa.

2. Jeesus õppis „kuulekust selle läbi, mida ta kannatas“ (Hb 5:8). Kuulekus oli vajalik kahel põhjusel. Esiteks, kuulekus tegi Tema ohvri vastuvõetavaks (Hb 9:14; Hb 10:5–10). Teiseks, Tema kannatused võimaldasid Tal saada meie eeskujuks (Hb 5:9). Jeesus „õppis“ kuulekust, sest Ta ei kogenud seda kunagi varem. Kellele peaks Ta Jumalana kuuletuma? Ta oli igavene Poeg, üks Jumalaga, universumi valitseja, kellele teised kuuletusid. Järelikult edenes Jeesus ainuvõimult ja ülimuslikkuselt alistumisse ja kuulekusse, mitte aga sõnakuulmatusest sõnakuulmisesse. Ülistatud Jumala Pojast sai kuulekas Inimese Poeg.

3. Kiusatustes vastu pidamine ja võidukas olemine võimaldas Jeesusel olla halastav ja ustav ülempreester (Hb 2:17, 18). Kannatused ei teinud Jeesust halastavamaks. Vastupidi, kuna Jeesus oli halastav, läks Ta vabatahtlikult ristisurma, et meid päästa (Hb 10:5–10; võrdle Rm 5:7, 8). Ometi väljendus ja ilmnes kannatuste kaudu tõeliselt Jeesuse vennaliku armastuse reaalsus

Kiri heebrealastele ütleb aga, et Jeesus läbis „täiustamise“ protsessi, mis andis Talle vahendid meid päästa. Jeesus tehti täiuslikuks selles mõttes, et Ta valmistati ette olema meie Päästja.

`Juhul kui patuta Jeesus kannatas, siis kannatame meiegi, patused. Kuidas õppida taluma elu tragöödiaid, saades samal ajal siiski lootust ja kinnitust Issandalt, kes on oma armastust meie vastu väga mitmeti jõuliselt ilmutanud?`