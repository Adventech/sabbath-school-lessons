---
title: Toetav Mõte  
date: 21/01/2022  
---

Hb 2:13 on kirjas Jeesuse sõnad oma Isale seoses vendadega: „Vaata, siin olen mina ja lapsed, keda Jumal on mulle andnud!“ (Hb 2:13). Patrick Gray pakub välja mõtte, et Jeesust kujutatakse siin oma vendade eestkostjana. Rooma süsteem tutela impuberum määras kindlaks, et isa surma korral „hakkas nooremate laste ja nende päranduse eest vastutama eestkostja. Selleks oli sageli vanem vend, kes oli eestkostjaks, kuni nooremad said täisealiseks; nii suurenes vanema venna loomulik kohustus hoolitseda oma nooremate õdede-vendade eest.“ – „Godly Fear: The Epistle to the Hebrews and Greco-Roman Critiques of Superstition“ (Atlanta: Society of Biblical Literature, 2003), lk 126. See selgitab, miks nimetab kiri heebrealastele meid ühtaegu Jeesuse õdedeks-vendadeks ja ka Tema lasteks. Meie vanema vennana on Jeesus meie eestkostja, meie juhendaja ja kaitsja.

„Kristus tuli siia maale, võttis inimolemuse ja asus esindama inimest, et näidata võitluses Saatanaga, et inimene, nii nagu Jumal ta lõi – ühenduses Isa ja Pojaga – saab olla sõnakuulelik Jumala igale nõudmisele.“ – Ellen G. White, „Valitud kuulutused“, 1. raamat, lk 253.

„Jeesuse elu ja õpetused kõnelevad täiuslikust omakasupüüdmatust teenimisest, mis on pärit Jumalast. Jumal ei ela endale. Tõsiasi, et Ta lõi maailma ja hoiab seda ülal, kõneleb Tema pidevast hoolitsusest teiste eest. „Tema laseb ju oma päikest tõusta kurjade ja heade üle ning vihma sadada õigete ja ülekohtuste peale“ (Mt 5:45). Teenimise ideaal väljendus Jumala Pojas. Jeesus pidi seisma inimkonna ees, et inimesed Tema eeskuju nähes õpiksid, mida tähendab teenida.“ – Ellen G. White, „Ajastute igatsus“, lk 649.

**Küsimused aruteluks:**

`1. Heebrealaste kirja põhjal sai Jeesus meie vennaks selleks, et meid päästa. Mõtiskle kõige selle tähenduse üle, mida Jumal meie päästmiseks tegi. Miks on siis nii hämmastavale reaalsusele selja pööramine traagiline viga?`

`2. Miks on meie jaoks oluline, et Jeesus ei sündinud „patu alla müüduna“ nagu meie (Rm 7:14)? Mõtle Moosesele ja sellele, miks oli iisraellaste jaoks tähtis, et ta ei olnud ori nagu nemad. Kuidas aitab Moosese lugu väiksemas mõõtkavas mõista, mida on Jeesus meie heaks teinud?`

`3. Mõtle veel kannatuste osale meie elus. Miks ei peaks me kunagi arvama, et kannatus iseenesest on hea, kuigi sellest võib mõnikord midagi head välja tulla?`

---

Annetus >> kohalik kogudus [toeta.advent.ee](https://toeta.advent.ee/)

Päikeseloojang 16.12