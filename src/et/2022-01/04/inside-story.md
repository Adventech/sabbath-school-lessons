---
title: Misjonilugu  
date: 21/01/2022  
---

#### Imearst Jeesus

_Loo on kirja pannud Andrew McChesney._

Sengphet oli kõrgesti austatud arst ühes Laose suurimas provintsihaiglas. Kuid ta oli jõuetu ravima oma poja haigust.

Tema täiskasvanud poega tabas salapärane haigus ajal, mil too töötas Tai pealinnas Bangkokis. Bangkoki arstid ravisid noormeest, aga tolle tervis ei paranenud. Nii tõi dr Sengphet (tegemist on varjunimega) poja tagasi Laosesse ja ravis teda oma haiglas. Noormehe tervislik seisund ei läinud aga paremaks. Arstid-kaastöölised soovitasid otsida ravivõimalusi Laose pealinna Vientianei suurest haiglast. Dr Sengphet viis poja Vientianei haiglasse, kus talle tehti mitmesuguseid uuringuid.

Lõpuks ei suutnud arstid leida noormehe tervisenäitajates midagi halba. Nad järeldasid, et probleem oli psüühikas, ja pakkusid diagnoosiks vaimse kriisi.

Kõik meditsiinilised uuringud võtsid ühtekokku aega rohkem kui aasta. Dr Sengphet ja ta naine kulutasid kogu oma raha poja peale, kuid tulutult. Kui nad oleksid tundnud Piiblit, oleksid nad tajunud hingesugulust veritõbise naisega, kes oli „palju saanud kannatada arstide käes ja ära kulutanud kõik, mis tal oli, ega olnud saanud mingit abi, vaid pigem oli ta tõbi läinud halvemaks“ (Mk 5:26).

Vanemad viisid poja koju ja pöördusid samasuguses meeleheites nagu veritõbine naine lõpuks taevase arsti, Jeesuse poole. Nad palusid oma magamistoas, et Jeesus teeks nende poja terveks.

Ajal, mil nad palvetasid, astus magamistuppa poeg. „Mis lahti?“ küsis ta. „Miks ma tunnen ühtäkki suurt rahu?“

Dr Sengphet ja ta naine jätkasid palvetamist. Siis sai poeg midagi, mida nimetame nägemuseks. Ta nägi, et kuri vaim lahkus tema kehast sõnadega: „Ma ei saa kauemaks jääda, sest Jeesus on nõudnud su elu endale. Sa kuulud Jeesusele.“

Sellest päevast peale sai poja tervis korda ning dr Sengphet ja ta pere hakkasid teenima Jeesust. Mitu kuud ei teinud dr Sengphet saladust, et armastas Jeesust, ning rääkis igaühele, kes aga kuulas: „Doktor Jeesus Kristus tegi mu poja terveks ja mina võtsin Ta vastu oma Päästjaks.“

Mõne aja pärast aga lakkas dr Sengphet Jeesust teenimast. Ta unustas justkui, et Jeesus oli ta poja terveks teinud, ning pöördus tagasi endise eluviisi juurde. Palun palveta tema ja teiste inimeste pärast, keda Jeesus on puudutanud, kuid kes enam ei teeni Teda. Palun palveta, et nad tuleksid Tema juurde tagasi.

_See misjonilugu illustreerib mõningaid väljakutseid, millega seisavad silmitsi seitsmenda päeva adventistid, kui nad täidavad Seitsmenda Päeva Adventistide koguduse strateegilist plaani „Mina lähen“, sealhulgas eesmärki nr 2: „Tõhustada ja mitmekesistada adventmisjonit … inimeste hulgas, kelleni evangeelium pole jõudnud või on jõudnud vähesel määral, ning samuti mittekristlike religioonide keskel.“ Lugu kirjeldab ka vaimuliku kasvu eesmärki nr 5: „Õpetada üksikisikuid ja perekondi elama Vaimust täidetud elu.“ Osa selle veerandaasta kolmeteistkümnenda hingamispäeva annetusest läheb Laoses algkooli avamise heaks, mis aitab täita misjonieesmärki nr 4: „Innustada seitsmenda päeva adventistidele kuuluvaid asutusi hoidma kõrgel vabaduse, tervikliku tervisekäsitluse ja Jeesuse kaudu saadava lootuse ning inimese Jumala näo järgi uuendamise põhimõtteid.“ Rohkem saad teada aadressilt [iwillgo2020.org](https://iwillgo2020.org/)._
