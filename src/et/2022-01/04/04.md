---
title: Samasugune liha ja veri nagu meie  
date: 18/01/2022  
---

Kiri heebrealastele räägib, kuidas Jeesus võttis omaks meie inimloomuse, et olla meie esindaja ja surra meie eest (Hb 2:9, 14–16; Hb 10:5–10). See on lunastusplaani alus ja meie ainus lootus igavesele elule.

`Loe Mt 16:17; Gl 1:16; 1Kr 15:50 ja Ef 6:12. Milliste inimloomuse puudustega seostavad need kirjakohad väljendi „liha ja veri“?`

Kõnekujund „liha ja veri“ rõhutab inimese olukorra haprust, nõrkust (Ef 6:12), puudulikku arusaamist (Mt 16:17; Gl 1:16) ja surelikkust (1Kr 15:50). Kiri heebrealastele ütleb, et Jeesus „pidi kõiges saama vendade sarnaseks“ (Hb 2:17). See ütlus tähendab, et Jeesus sai täielikult inimeseks. Jeesus ei olnud ainult „inimese moodi“ ega „näinud olevat“ inimene; Ta oli päriselt inimene, päriselt üks meist.

Kiri heebrealastele ütleb aga sedagi, et Jeesus erines meist kõiges, mis puutus pattu. Esiteks, Jeesus ei teinud ainsatki pattu (Hb 4:15). Teiseks, Jeesusel oli inimolemus, mis oli „püha, süütu, puhas, patustest eraldi olev“ (Hb 7:26, ESV). Meie kõik oleme pattu teinud ja meil kõigil on kurjad kalduvused. Meie seotus patuga saab alguse sügavalt sisimast omaenda loomusest. Oleme „lihalikud, müüdud patu alla“ (Rm 7:14; vaata ka Rm 7:15–20). Uhkus ja muud patused ajendid kahjustavad sageli meie häid tegusid. Jeesuse loomust aga ei rikkunud patt. Nii pidi see olema. Juhul kui Jeesus olnuks „lihalik, müüdud patu alla“, nagu meie, siis oleks Temagi vajanud Päästjat. Nüüd aga sai Jeesus meile Päästjaks ja ohverdas iseend „veatu ohvrina“ Jumalale meie eest (Hb 7:26–28; Hb 9:14).

Seejärel purustas Jeesus kuradi väe, sest suri patuta ohvrina meie pattude eest, ning tegi meie jaoks võimalikuks andestuse ja lepituse Jumalaga (Hb 2:14–17). Jeesus murdis ka patu võimuse, sest andis meile jõu elada õigesti selle kaudu, et täitis uue lepingu tõotuse kirjutada seadus meie südamesse (Hb 8:10). Niisiis saavutas Jeesus võidu vaenlase üle ja vabastas meid edukalt, et võiksime „teenida elavat Jumalat“ (Hb 9:14). Saatana lõplik hävitamine tuleb aga lõpukohtus (Ilm 20:1–3, 10).

`Meile on küll tõotatud võit Jeesuses, aga miks võitlevad nii paljud meist ikkagi patuga? Mida teeme valesti ja, veel tähtsam, kuidas hakata elama kõrge kutsumise järgi, mis on meil Kristuses?`