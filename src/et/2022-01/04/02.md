---
title: Vend kui Lunastaja  
date: 16/01/2022  
---

`Loe 3Ms 25:25–27, 47–49. Kes võis lunastada vaesumise tõttu oma vara või vabaduse kaotanud inimese?`

Moosese seadus nägi ette, et kehvaks jäänud inimene, kes pidi oma vara – või lausa iseenda – elus püsimiseks maha müüma, võis omanduse või vabaduse tagasi saada igal viiekümnendal aastal, juubeliaastal. Juubeliaasta oli „suur“ hingamisaasta, mille puhul võlad andestati, omand tagastati ja vangidele anti vabadus.

Aga viiskümmend aastat oli ootamiseks pikk aeg. Seepärast nägi Moosese seadus ette sedagi, et lähim sugulane võis maksta võlguoleva osa ning lunastada seega oma sugulase palju varem.

See lähim sugulane oli sama inimene, kes tagas, et tapmise korral tehti õigust. Ta oli veritasunõudja, kes võis oma lähisugulase tapjat jälitada ja teda karistada (4Ms 35:9–15).

`Loe Hb 2:14–16. Kuidas kirjeldatakse selles tekstis Jeesust ja meid?`

See tekst kirjeldab meid kuradi orjadena, Jeesust aga meie Päästjana. Siis kui Aadam pattu tegi, langesid inimesed Saatana võimu alla. Selle tõttu ei olnud meil jõudu patule vastu seista (Rm 7:14–24). Halvim aga – meie üleastumine nõudis karistuseks surma, mida me ei saanud kinni maksta (Rm 6:23). Seega näis meie olukord lootusetuna.

Ent Jeesus võttis endale meie inimolemuse ning sai samasuguseks lihaks ja vereks nagu meie. Temast sai meie lähim sugulane ja lunastaja. Ta ei häbenenud meid nimetamast „vendadeks“ (Hb 2:11).

Vastuolulisel moel ilmutas Jeesus meie olemust võttes ja meid lunastades ühtaegu oma jumalikku olemust. Vanas Testamendis on Jahve tõeline Iisraeli lunastaja, nende lähim sugulane (näit Ps 19:15; Js 41:14; Js 43:14, Js 44:22; Jr 31:11; Ho 13:14).

`Mil viisil saad veel sügavamalt kogeda, kui lähedane on Kristus sulle tegelikult? Miks on selle kogemine su usu jaoks väga oluline?`