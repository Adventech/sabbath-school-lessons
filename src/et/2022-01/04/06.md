---
title: Vend kui eeskuju  
date: 20/01/2022  
---

Veel üks põhjus, miks Jeesus võttis endale meie inimloomuse ja elas meie keskel, oli olla meile eeskujuks. Üksnes Tema sai meile jätta Jumala silmis õigesti elamise eeskuju.

`Loe Hb 12:1–4. Kuidas tuleb meil, apostli sõnade kohaselt, joosta kristliku elu võidujooksu?`

Selles tekstis jõuab pikk tegelaste loetelu, keda apostel usu eeskujudena esile toob, haripunkti Jeesusega. Siin kirjakohas nimetatakse Jeesust „meie usu alustajaks ja täidesaatjaks“. Kreekakeelset sõna archegos („alustaja“) võib tõlkida ka kui „teerajaja“. Jeesus on jooksu teerajaja selles mõttes, et Tema jookseb usklike ees. Hb 6:20 nimetabki Jeesust ju meie „eeljooksjaks“. Sõna „täidesaatja“ annab mõista, et Jeesus on ilmutanud usku Jumalasse kõige puhtamal kujul. See lõik õpetab nii seda, et Jeesus on esimene, kes jookseb meie jooksu edukalt, kui ka seda, et Tema on ainus, kes viis täide usus elamise kunsti.

Hb 2:13 kõlab: „Ja taas: „Ma tahan loota tema peale.“ Ja taas: „Vaata, siin olen mina ja lapsed, keda Jumal on mulle andnud!“ Siinkohal ütleb Jeesus, et Tema usaldab Jumalat, viidates kirjakohale Js 8:17, 18.

Jesaja lausus need sõnad Põhja-Iisraelist ja Süüriast ähvardava kohutava sissetungiohu ees (Js 7:1, 2). Tema usk vastandus kuningas Aahase usupuudusele (2Kn 16:5–18). Jumal oli kutsunud Aahast üles usaldama Jumalat ja paluma tunnustähte, et Tema ta päästab (Js 7:1–11). Jumal oli juba lubanud talle kui Taaveti pojale, et Ta kaitseb Aahast nagu oma poega. Nüüd pakkus Jumal Aahasele lahkelt, et kinnitab seda tõotust tunnustähega. Aahas aga keeldus märki küsimast ja saatis saadikud hoopis Assüüria kuninga Tiglat-Pileseri juurde sõnadega: „Mina olen su sulane ja su poeg“ (2Kn 16:7). Kahju küll! Aahas eelistas olla Tiglat-Pileseri poeg, mitte aga Jumala poeg.

Kuid Jeesus toetus usalduses Jumalale ja Tema tõotusele, et Jumal paneb vaenlased Ta jalge alla (Hb 1:13; Hb 10:12, 13). Jumal on andnud sama tõotuse meile ja meil tuleb Teda usaldada just nii, nagu Jeesus tegi (Rm 16:20).

`Kuidas õppida Jumalat usaldama, tehes iga päev valikuid, mis seda usaldust väljendavad? Milline järgmine tähtis valik tuleb sul langetada ja kuidas veendud, et väljendad sellega usaldust Jumalasse?`