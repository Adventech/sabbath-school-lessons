---
title: Misjonilugu  
date: 11/02/2022  
---

#### Suhkrušokk

_Loo on kirjutanud Andrew McChesney._

Laoses ristiti ühe suhkrutehase tööline Oung, kuid umbes kolme aasta pärast kaotas ta huvi Jeesuse vastu.

Pastor külastas teda kodus ja kutsus ta taas kogudusega hingamispäeviti Jumalat teenima.

„Jah, ma tulen,“ lubas Oung.

Aga ta ei tulnud.

Kui pastor tuli teda uuesti kutsuma, seletas Oung, et ei tulnud jumalateenistustele, kuna üks sõber oli ootamatult külla tulnud.

„Tulen järgmisel hingamispäeval,“ ütles ta.

Aga ta ei tulnud.

Kui pastor teda jälle kutsuma tuli, seletas ta, et jalgratas oli katki läinud.

Pastor tegi mitu külaskäiku ja Oungil oli alati vabandus olemas. Koguduseliikmed palvetasid ja pastor jätkas kutsumist. Kuid tundus, et Oung triivis Jeesusest kaugemale.

Mõne aja pärast hakkas mees purjutama ja kodus tekkisid probleemid. Mitu korda lõi ta oma vanemat õde nii, et õe näol, kätel ja jalgadel olid sinikad. Tema õde, ustav koguduseliige, pidi majast lõpuks välja kolima ning Oung jäi sinna oma naise ja lastega.

Õde tuli pisarsilmil kirikusse. Ta armastas oma nooremat venda. „Palun ärge lakake Oungi pärast palvetamast,“ ütles ta.

Ühel päeval, kui Oung suhkrutehases tööl oli, ronis ta terasredelit pidi üles, et võtta tohutust terasmahutist suhkrut.

Selline tegevus oli tema töö tavaline osa. Aga sellel päeval oli terasmahutiga ühenduses olevas elektrikaablis rike. Kui mees käe sirutas, et mahuti servast kinni võtta, käis elektrilöök läbi ta käte ja keha.

Elektrivool „keevitas“ ta mahuti külge. Ta ei saanud käsi mahuti servast lahti. Sel hetkel mõtles ta oma perekonnale, lastele ja naisele.

Siis tuli talle meelde Jumal.

„Jumal, palun aita mind!“ palus ta.

Järsku tuli elektrikatkestus ja mees kukkus põrandale.

Tema peast käis läbi vaid üks mõte: „Jumal on andnud mulle uue elu.“ Ta pidanuks olema surnud, aga oli elus. Tema vasak käsi oli saanud õnnetusjuhtumis rängalt põletada, aga muidu oli tervis korras.

Külaelanikud ei suutnud uskuda, et ta oli elus.

Oung teatas naisele, et kavatseb oma elu uuesti Jeesusele pühendada.

„Ma pean minema tagasi kirikusse, sest Jumal on andnud mulle uue elu,“ ütles ta. „Pean olema Tema tunnistaja, sest oleksin pidanud surema, aga olen elus. Pean minema Tema juurde tagasi.“

_Täname sind hingamispäevakooli misjoniannetuse eest, mis aitab viia evangeeliumi inimesteni Laoses ning Aasia lõunaosa ja Vaikse ookeani divisjoni muudes riikides, kuhu läheb selle veerandaasta kolmeteistkümnenda hingamispäeva annetus._