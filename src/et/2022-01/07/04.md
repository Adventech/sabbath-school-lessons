---
title: Siis ei ole enam ohvrit pattude eest  
date: 08/02/2022  
---

Hb 6:4–6 ja Hb 10:26–29 leiduvad hoiatused on väga sarnased. Paulus selgitab, et Jeesuse ohvri hülgamine jätab lugejad ilma võimalusest pattu andeks saada, sest andeks saamiseks ei ole muud võimalust kui Jeesus (Hb 10:1–14).

`Loe Hb 10:26–29. Millise kolme võttega kirjeldab autor pattu, mille jaoks ei ole andeksandmist?`

Autor ei ütle, nagu poleks lepitust ühelegi patule, mis on tehtud pärast tõe tundmaõppimist. Jumal on määranud Jeesuse meie advokaadiks, eestvõitlejaks (1Jh 2:1). Tema läbi on meil pattude andekssaamine (1Jh 1:9). Patu kohta, mille jaoks ei ole ohvrit ehk lepitust, kasutatakse väljendeid „Jumala Poja jalgadega tallamine“, „lepingu vere pühaks pidamata jätmine“ ja „Püha Vaimu teotamine“ (Hb 10:29). Vaadakem, mida need väljendid tähendavad.

Ütlus „Jumala Poja jalgadega tallamine“ (Hb 10:29) kujutab Jeesuse valitsemise põlgamist. Tiitel „Jumala Poeg“ tuletas kuulajaskonnale meelde, et Jumal oli määranud Jeesusele ärateenitud koha oma paremal käel ja tõotanud panna Tema vaenlased Ta „jalajäriks“ (Hb 1:13, vaata ka Hb 1:5–12, 14). Jeesuse jalgadega tallamine annab mõista, et usust taganenu hakkas Jeesust pidama vaenlaseks. Selle kirja arutluskäigu kontekstis (Hb 1:13) võiks öelda, et ärataganenu on oma eluga kõrvaldanud Jeesuse troonilt (ja võtnud selle koha nüüd ise sisse) ning lükanud Ta jalajäriks. Seda tahtis Lutsifer teha taevas (Js 14:12–14) ning seda pidi „seadusevastane inimene“ püüdma teha tulevikus (2Ts 2:3, 4).

Sõnad „ei ole pidanud pühaks lepingu verd“ osutavad Jeesuse ohvri hülgamisele (Hb 9:15–22). See tähendab, et puudub Jeesuse vere puhastav jõud.

Sõnad „on teotanud armu Vaimu“ on väga jõulised. Kreekakeelne sõna enybrisas („solvang, häbitegu“) sisaldab tüve hybris, mis viitab „häbematusele“ või „ülbusele“. See mõiste on terav vastand Püha Vaimu nimetamisele „armu Vaimuks“. See tähendab, et usust taganenu on Jumala armupakkumisele vastanud solvanguga.

Usust taganenu on lahendamatus olukorras. Ta hülgab Jeesuse, Tema ohvri ja Püha Vaimu.