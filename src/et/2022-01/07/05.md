---
title: Midagi paremat  
date: 09/02/2022  
---

Pärast tugevat ja siirast hoiatust (Hb 6:4–8) väljendab Paulus veendumust, et lugejad ei ole Pojale selga keeranud ega tee seda ka tulevikus. Ta usub, et tema kuulajaskond võtab hoiatuse omaks ja kannab kohast vilja. Nad on nagu „maa“, mida Jumal harib ja mis kannab vilja Tema ootuse järgi. Sellised inimesed saavad Jumala õnnistuse (Hb 6:7), milleks on „pääste“ (Hb 6:9).

`Loe Hb 6:9–12. Loetle üles see hea, mida kuulajaskond on teinud ja jätkuvalt teeb, ning selgita, mida need sõnad tähendavad.`

Usklikud osutavad armastust Jumala „nimele“, see tähendab Jumalale endale sellega, et teenivad pühasid. Jutt on kestvast tegevusest, mis ulatub olevikku, mitte ei piirdu lihtsalt minevikuga. Erandlikud teod ei näita inimese tõelist iseloomu. Kaalukaimad tõendid Jumala armastamisest pole mitte niinimetatud „religioossed“ teod, vaid kaasinimestele, eriti aga ebasoodsamates oludes viibivatele inimestele tehtud armastavad teod (Mt 10:42; Mt 25:31–46). Niisiis innustab Paulus usklikke „mitte unustama teha head“ (Hb 13:2, 16).

Vaata Hb 6:12. See hoiatab „loiuks“ ehk „laisaks“ jäämise eest, mis on iseloomulik neile, kes ei saa küpsemaks ning kel on oht usus känguda (Hb 5:11; Hb 6:12). Lootust hoiab elus usu väljendamine armastustegudes (Rm 13:8–10), mitte aga intellektuaalsed usuharjutused.

Paulus tahab, et lugejad jäljendaksid neid, kes usu ja kannatlikkuse kaudu pärivad tõotused. Ta on juba kirjeldanud kõrberännaku põlvkonda negatiivse näitena neist, kel usu ja kannatlikkuse puudujäägi tõttu ei õnnestunud tõotatut pärida. Seejärel toob ta esile Aabrahami näitena neist, kes „usu ja kannatlikkuse“ tõttu pärisid tõotused (Hb 6:13–15). Positiivsete näidete nimekiri pikeneb Hb 11. peatükis loetletud usuinimestega ning jõuab Hb 12. peatükis tippu Jeesusega kui usu ja kannatlikkuse suurima eeskujuga (Hb 12:1–4).

`Mõnikord tuleb meil hoiatada neid, keda armastame. Mida õpime apostlilt kaasinimeste hoiatamise ja julgustamise kohta?`