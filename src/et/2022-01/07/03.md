---
title: Võimatu uuendada  
date: 07/02/2022  
---

`Võrdle omavahel Hb 6:4–6; Mt 16:24; Rm 6:6; Gl 2:20; Gl 5:24 ja Gl 6:14. Kuidas mõistad selle võrdluse põhjal, mida tähendab Kristuse ristilöömine?`

Kreekakeelne algtekst rõhutab sõna „võimatu“. Jumalal on „võimatu“ uuendada neid, kes on „ära taganenud“, sest „nad löövad Jumala Poja jälle risti“ (ESV). Paulus tahab rõhutada, et pääsemiseks ei ole teist teed, kui vaid Kristuse läbi (Ap 4:12). Mingil muul moel pääsemine on täpselt sama võimatu nagu „Jumala valelikkus“ (Hb 6:18) või Jumalale meelepärane olemine „ilma usuta“ (Hb 11:6).

Jumala Poja jälle risti löömise kujundiga püüatakse sõnadesse panna midagi, mis toimub Jeesuse ja uskliku vahelises isiklikus suhtlemises.

Kui usujuhid Jeesuse risti lõid, tegid nad nii seepärast, et Jeesus kujutas endast ohtu nende ülemvõimule ja sõltumatusele. Nad soovisid Jeesuse kõrvaldada ning ühe võimsa ja ohtliku vaenlase hävitada. Sarnaselt esitab evangeelium väljakutse inimese suveräänsusele ja eneseteadvusele ülimas mõistes. Kristliku elu tuum on võtta rist ja salata ära iseend (Mt 16:24). See tähendab lüüa risti „maailm“ (Gl 6:14), „vana inimene“ (Rm 6:6) ning „lihalik loomus koos kirgede ja himudega“ (Gl 5:24). Kristliku elu eesmärk on, et seesugused asjad sureksid. Kui me ei koge suremist enese minale, ei saa me vastu võtta uut elu, mida Jumal tahab meile anda (Rm 6:1–11).

Võitlus Jeesuse ja enese mina vahel on surmaheitlus (Rm 8:7, 8; Gl 5:17). See on raske lahing, mida ei võideta ühekorraga. Käsitletav tekstiosa ei räägi inimesest, kes jääb mõnikord alla lahingus „vana inimese“ ja „liha“ vastu. Siin vaadeldakse sellise inimese pattu, kes pärast ehtsat päästekogemust ja kõike sellega kaasnevat (Hb 6:4, 5) otsustab, et Jeesus on oht seesugusele elule, mida ta tahab elada, ning asub tapma enda ja Jeesuse vahelist suhet. Niikaua, kuni inimene ei ole täielikult valinud Kristusele selga pöörata, on veel päästelootust.

`Mida tähendab „enese minale“ surra ja „rist“ võtta? Mida on sinu meelest kõige raskem Kristuse võimu alla anda?`