---
title: Hea Sõna maitsmine  
date: 06/02/2022  
---

`Loe Hb 6:4, 5. Mida said Kristusesse uskujad, kui nad olid Talle ustavad?`

Olla „valgustatud“ tähendab olla kogenud uskutulekut (Hb 10:32). Selle sõnaga osutatakse neile, kes olid pöördunud Saatana võimu „pimedusest“ Jumala „valgusesse“ (Ap 26:17, 18). See mõiste sisaldab endas vabanemist patust (Ef 5:11) ja teadmatusest (1Ts 5:4, 5). Siinse tegusõna vorm annab mõista, et selline valgustatus on Jumala tegu Jeesuse, „Tema kirkuse kiirguse“ kaudu (Hb 1:3).

Väljendid „olla maitsnud taevast andi“ ja „olla osa saanud Pühast Vaimust“ tähendavad üht ja sedasama. Jumala „and“ võib viidata Tema armule (Rm 5:15) või Pühale Vaimule, kelle kaudu Jumal armu edastab (Ap 2:38). Need, kes on „maitsnud“ Püha Vaimu (Jh 7:37–39; 1Kr 12:13), on kogenud Jumala „armu“, milles sisaldub jõud täita Tema tahtmist (Gl 5:22, 23).

Maitsta „Jumala head sõna“ (Hb 6:5) tähendab kogeda isiklikult evangeeliumi tõde (1Pt 2:2, 3). „Tulevase ajastu vägi“ viitab imedele, mida Jumal teeb usklike heaks tulevikus: ülestõusmisele (Jh 5:28, 29), meie ihu muutmisele ja igavesele elule. Usklikud hakkavad seda aga juba praegu „maitsma“. Nad on kogenud vaimulikku ülestõusmist (Kl 2:12, 13), meele uuendust (Rm 12:2) ja igavest elu Kristuses (Jh 5:24).

Paulus peab tõenäoliselt silmas kõrberännaku põlvkonda, kes sai tunda Jumala armu ja Tema päästet. Kõrberännaku põlvkonda „valgustas“ tulesammas (Ne 9:12, 19; Ps 105:39), nad nautisid taevase manna andi (2Ms 16:15), kogesid Püha Vaimu (Ne 9:20), maitsesid „Jumala head sõna“ (Jos 21:45) ning „tulevase ajastu vägesid“ nende Egiptusest vabastamisel ilmnenud „imetegudes ja tunnustähtedes“ (Ap 7:36). Paulus annab aga mõista, et just nagu kõrberännaku põlvkond taganes Jumalast, hoolimata sellistest tõendusmaterjalidest (4Ms 14:1–35), oli heebrea kirja kuulajaskonnal oht teha sama, hoolimata kogu neile käepärasest tõendusmaterjalist, et Jumala poolehoid oli nendega.

`Milline on olnud sinu kogemus asjus, millest need heebrealastele saadetud kirja salmid on rääkinud? Näiteks, kuidas oled tunda saanud valgustatust, millele see kirjakoht osutab?`