---
title: Jeesus, hinge ankur  
date: 10/02/2022  
---

Pauluse hoiatus ärataganemise eest ning julgustus armastada ja uskuda jõuavad haripunkti kauni, vaimustunud kindlustundega Kristuses.

`Loe Hb 6:17–20. Kuidas tagab Jumal meile oma tõotused?`

Jumal tagab oma tõotused meile mitmeti. Esiteks kinnitas Jumal oma tõotuse vandega (Hb 6:17). Pühakiri ütleb, et Jumala pühalikud vanded Aabrahamile ja Taavetile said Iisraeli jaoks peamiseks aluseks, millele toetudes usaldada Jumala püsivat poolehoidu. Kui Mooses palus Jumalalt Iisraelile andestust pärast seda, kui Iisrael oli kuldvasika tõttu Jumalast taganenud, suunas Mooses tähelepanu Jumala pühalikule vandele, mille Ta andis Aabrahamile (vaata 2Ms 32:11–14; 1Ms 22:16–18). Tema väide tugines tõsiasjale, et Jumala vanne oli muutmatu (Rm 9:4; Rm 11:28, 29).

Kui psalmide kirjutaja tegi Iisraeli pärast eestpalvet Jumala ees, toetus ta samamoodi pühalikule vandele, mille Jumal oli Taavetile andnud. Jumal oli öelnud: „Ma ei riku oma lepingut ega muuda seda, mis on lähtunud mu huulilt. Ma olen korra vandunud oma pühaduse juures; tõesti, ma ei valeta Taavetile. Tema sugu püsib igavesti ja tema aujärg nagu päike minu ees; nagu kuu peab ta jääma igavesti kindlaks ja nagu ustav tunnistaja pilvedes“ (Ps 89:35–38). Uue Testamendi järgi täitusid mõlemad vanded Jeesuses, Aabrahami seemnes, kes läks taevasse ning istus Taaveti troonile (Gl 3:13–16; Lk 1:31–33, 54, 55).

Teiseks, Jumal tagas meile antud tõotuse sellega, et Jeesus istus Tema paremale käele. Jeesuse taevasse minek kinnitas usklike jaoks tõotust, sest Jeesus läks taevasse „meie eeljooksja[na] meie heaks“ (Hb 6:20; kaldkirja lisas autor). Niisiis näitab taevasse minek meile Jumala pääste kindlust. Jumal viis Jeesuse ausse „kõigi eest maitstud surma“ talumise tõttu, et Ta saaks viia „kirkusse palju lapsi“ (Hb 2:9, 10). Jeesuse olemine Isa juures on „hinge ankur“ (Hb 6:19), mis on kinnitatud Jumala trooni külge. Jumala valitsuse au sõltub Tema tõotuse täitmisest, mis on meile Jeesuses antud. Kui suurt kinnitust me veel vajame?

`Kuidas ennast tunned, kui mõtled, et Jumal on andnud sulle pühaliku vande? Miks peaks ainuüksi see mõte andma sulle päästekindluse, olgugi et tunned ennast väärituna?`