---
title: Te olete tulnud Siioni mäe juurde  
date: 13/03/2022  
---

`Loe Hb 12:22–24. Millest Paulus siin räägib?`

Kiri heebrealastele kinnitab, et oleme tulnud Siioni mäe juurde ja võtame osa suurest rõõmupeost. „Vaid teie olete tulnud Siioni mäe juurde ja elava Jumala linna, taevase Jeruusalemma juurde ja kümnete tuhandete inglite juurde“ (Hb 12:22). Usu abil oleme tulnud meid esindava isiku, Jeesuse juurde. Sellelt rõõmupeolt leiame lugematul hulgal ingleid ning Jumala ja Jeesuse, kes on ülistamise keskmes. Tuleme sinna „esikpoegade koguduse“ osana, „kes on kirja pandud taevas“(Hb 12:23). Meie nimed on kirjutatud taevaraamatuisse, kus on loetletud Jumalat tunnistavad inimesed (2Ms 32:32; Ps 56:9; Tn 12:1; Ml 3:16; Lk 10:20; Ilm 13:8; Ilm 17:8).

Oleme „esikpojad“, sest jagame sõna otseses mõttes Esmasündinu, Jeesuse (Hb 1:6) pärandit. Niisiis ei ole me tulnud külalistena, vaid kodanikena (võrdle Fl 3:20). Meid nimetatakse ka „täiuslikuks saanud õigete vaimudeks“ (Hb 12:23). Selle väljendi näol on tegemist kõnekujundiga, mis tähistab meie inimloomuse tervikut. Sarnane on Hb 12:9 esinev väljend „vaimude Isa“, mis osutab Jumalale kui meie kõigi, loomult vaimsete olendite Isale.

Selle piduliku kokkutulekuga tähistatakse Jeesuse kuningliku valitsemise, preesterliku teenistuse ja uue lepingu kehtima hakkamist. Kirjas heebrealastele on Siioni mägi koht, kus kõik sellised sündmused aset leiavad. Hb 1:5–14 tsiteeritud kolm psalmi kirjeldavad Poja troonile asumist ja toimumiskohaks on märgitud Siioni mägi (Ps 2:6, 7. Ps 110:1, 2; Ps 102:22–28).

Siioni mägi on ka see koht, kus Poeg määrati „igavesti preestriks“ (Hb 5:6); tsitaat Ps 110:4st. Ps 110 põhjal toimub Poja määramine Ülempreestriks samuti Siioni mäel (Ps 110:2). Lõpuks väidab kiri heebrealastele, et Jeesuse preestriseisuse algus tähistab ühtlasi uue lepingu algust (Hb 7:11–22). Seega on Siioni mägi ka koht, kus uus leping kinnitati. Niisiis kirjeldab Hb 12:22–24 pidulikku kokkutulekut, mis toimus taevas, kui Jeesus sinna läks.

`Kuidas saame praktiliselt tähistada Jeesuse, Tema preesterliku teenistuse ja uue lepingu olemasolu meie elus ja jumalateenimises? Miks kinnitab selle suure tõe üle rõõmustamine meie usku?`