---
title: Te olete tulnud Jumala, kõikide kohtumõistja juurde  
date: 14/03/2022  
---

`Loe Hb 12:23. Kui tegemist on rõõmupeoga, siis miks nimetatakse Jumalat kohtunikuks? Kuidas kuulub rõõmupeo juurde kohtunik ehk kuidas on kohtuniku kohalolek rõõmustamise põhjus? Vaata ka Tn 7:9, 10, 13–22.`

Rõõmupidu, mida Hb 12:22–24 kirjeldatakse, viitab tulevasele kohtule. Kohtunik Jumal on eesistujaks, raamatud avatakse ning nende põhjal tehtud tulevase kohtuotsuse tulemusena saab Jumala rahvas kuningriigi (Hb 12:28).

Selline kirjeldus toob silme ette pildi Kristuse tulekule eelnevast kohtust, millest räägib Tn 7. peatükk, kui kujutab kohtustseeni, mil Jumal, „Vana Päevist“ (Tn 7:9), istub leegitsevale troonile ja Tema ümber on „tuhat korda tuhat“ (Tn 7:10) inglit. Raamatud avatakse (Tn 7:10) ja kohus otsustab „Kõigekõrgema pühade“ kasuks, kes saavad „kuningriigi endile“ (Tn 7:22).

Samamoodi kirjeldab Hb 12:22–29 vaatepilti kohtupidamisest Siioni mäel, taevases Jeruusalemmas, kus Jumal, „kõikide kohtumõistja“ on ümbritsetud „kümnete tuhandete inglitega“. Seegi vaatepilt on leegitsev (Hb 12:29). Siingi on tegu raamatutega, sest pühad on neisse „kirja pandud“ (Hb 12:23), mis tähendab pühade jaoks soodsat otsust.

Selle pildi esinumbriks on Jeesus (Hb 12:24). Hb 2. ptk nimetas Teda Inimese Pojaks, kes „pärjati kirkuse ja auga“ pärast seda, kui Ta maitses „surma“ meie eest (Hb 2:9). Hb 2:10 kohaselt kannatas „Inimese Poeg“ (vaata Hb 2:6) selleks, et Ta saaks tuua „kirkusse palju lapsi“; see tähendab, et usklikegi jaoks oleks võimalus saada „pärjatud kirkuse ja auga“. Poeg on nüüd toonud usklikud Siionisse, taevasesse Jeruusalemma, uue lepingu eeliste kaudu (Hb 12:22–24), kus neile lubatakse kuningriik (Hb 12:28).

Selline kohus on usklike jaoks ju tõeliselt hea sõnum, sest see on kohus, mis peab silmas nende kasu. See vabastab nad süüdistusest. Tegemist on kohtuga, mis võidab usklike vastase, lohe; nende kohutavate metsaliste juhi, kes on minevikus usklikke taga kiusanud (Tn 7. ptk) ja teevad sedasama tulevikus (Ilm 13. ptk).

`Kuidas aitab täna õpitu meil aru saada, et kolme ingli kuulutuses sisalduv sõnum Jumala kohtust on sedapuhku „hea uudis“ (Ilm 14:6, 7; võrdle 5Ms 32:36; 1Aj 16:33–35)?`