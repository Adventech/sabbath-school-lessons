---
title: Vankumatu kuningriik  
date: 16/03/2022  
---

Jumal on andnud teada, et Ta „paneb värisema“ taevad ja maa, mis tähendab, et Ta hävitab vaenulikud rahvad. Kuid on midagi, mis ei värise ja mida ei hävitata.

`Võrdle omavahel Ps 15:5; Ps 16:8; Ps 21:8; Ps 62:3; Ps 112:6 ja Hb 12:27. Mis on see, mis ei kõigu?`

Mitu Hb 12:27 tänapäevast tõlget annavad mõista, et taevaste ja maa kõikumine tähendab nende eemaldamist ja igaveseks kaotamist.

Kuid Piibel ütleb selgelt, et Jumal loob uued taevad ja uue maa (Js 65:17; Ilm 21:1–4) ning meid äratatakse ellu ja meil on sellel maal uus ihu (1Ts 4:13–17; Fl 3:20). Järelikult tähendab „kõigutamine“ Jumala kätetöö puhastamist ja uuendamist, mitte aga selle täielikku kõrvaldamist. Siin olev taasluuakse ja siin hakkavad elama lunastatud.

On aga miski, mis ei vangu. Sinna hulka kuuluvad ka õiged. Nad ei vangu, sest nad usaldavad Jumalat. Looja annab neile jõudu ja tagab nende püsimajäämise.

Märkad, et kirjas heebrealastele on jäävus ja püsikindlus ühenduses Jeesusega. Hb 1:10–12 ütleb Jeesuse kohta: „Sina, Issand, oled alguses rajanud maa ja taevad on su kätetöö. Need hävivad, aga sina jääd seisma, kõik nad kuluvad nagu kuub ja sa keerad nad kokku just nagu rõiva, nagu kuue, ja nad muudetakse. Aga sina oled ikka seesama ja sinu aastad ei lõpe.“ Kiri heebrealastele ütleb sedagi, et Jeesuse preestriamet jääb igaveseks (Hb 7:3, 24), samuti ka lunastatute pärand (Hb 10:34). Lõpukohtus ei kõigutata neid, kes on kõvasti Jeesusest kinni hoidnud (Ps 46:6).

Hb 12:28 ütleb, et me saame „kuningriigi, mis ei kõigu“. See on viide Tn 7:18-le, kus öeldakse, et pühad „saavad kuningriigi ja kuningriik jääb neile igaveseks“. Siin räägitakse Tn 2:44 nimetatud kuningriigist, „mis jääb igavesti hävitamatuks“. See kuningriik kuulub Pojale, aga Tema jagab seda meiega. Ilm 20:4 ütleb, et me mõistame koos Temaga kohut kurjuse jõudude üle, mis meid taga kiusasid (1Kr 6:3).

`Kui hästi sul praegu raputamise mõttes läheb? Kui mitte väga hästi, siis milline valik langetada, et selles tähtsas valdkonnas abi saada? (Vaata Ef 4:14.)`