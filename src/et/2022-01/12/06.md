---
title: Olgem tänulikud  
date: 17/03/2022  
---

Kiri heebrealastele võtab eelneva osa kokku, juhtides tähelepanu tõsiasjale, et meie õige vastus Jumalale kõige imelise eest, mida Ta on meie heaks teinud, on tänulikkus, mida väljendame Teda õigesti teenides.

`Võrdle omavahel Hb 12:28 ja Hb 13:15, 16. Kuidas teenime Jumalat Talle meelepäraselt?`

Vana lepingu süsteemis väljendasid inimesed loomohvrite toomisega patukahetsust ja tänulikkust, kuid need ohvrid said olla vaid jumalateenija südamest lähtuva tänulikkuse ja patukahetsuse märgiks. Niisiis ütles Jumal Psalmide ja prohvetite kaudu selgesõnaliselt, et tegelikult olid talle meelepärased tänulikkus, head teod ja jumalakummardajate õiglane olek, mitte aga loomade veri (Ps 50: 7–23; Js 1:11–17).

Järelikult kutsub Paulus meid üles kummardama Jumalat taevases pühamus selliste ohvritega nagu kiituslaulud, patutunnistamine, tänusõnad ja head teod, mis on õige jumalakummardamine ja Temale meelepärane. Meie toome need ohvrid maa peal, aga Jumal võtab need meelepärastena vastu taevas. See manitsus hõlmab kõiki üleskutseid, mida autor on kogu kirja jooksul esitanud Jeesuse nimesse uskumiseks (Hb 3:1, Hb 4:14; Hb 10:23), ning samuti julgustust teha jätkuvalt head (Hb 6:10–12; Hb 13:1, 2, 16).

Pauluse üleskutse kuulajaskonnale „teenida Jumalat talle meelepäraselt“ (Hb 12:28) tähendab, et usklikud on nüüd päriselt preesterlik rahvas, keda Jeesuse ohver on teinud täielikuks ja pühitsenud (Hb 10:10–14, 19–23). Siis täitub Jumala algne eesmärk Iisraeliga, et nad oleksid preesterlik rahvas, kelle abil Tema saab maailmale edastada häid sõnumeid päästest (2Ms 19:4–6, 1Pt 2:9, 10; Ilm 1:6; Ilm 5:10).

Hb 13:1–6 räägib, mida tähendab tegelikult teha head ja jagada seda, mis meil on. See tähendab ilmutada vennalikku armastust just nii, nagu Jeesus on meie suhtes ilmutanud (Hb 2:11, 12). See tähendab olla külalislahke, külastada vangis olijaid ja kannatajaid (Hb 13:3) ning keelduda abielurikkumisest ja ahnusest.

`Miks on tähtis pidada häid tegusid ja selle jagamist, mis meil on, Jumala teenimise osaks? Samas aga, mil viisil võivad meie vaimulikud ohvrid Jumalale osutuda kõlvatuks (Js 1:11–17)?`