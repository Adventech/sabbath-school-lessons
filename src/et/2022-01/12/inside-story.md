---
title: Misjonilugu  
date: 18/03/2022  
---

#### Suurepärane tervis

_Selle loo on kirjutanud Andrew McChesney._

Noy oli rikas naine Laoses, kelle alluvuses töötas tema perekonnale kuuluvas kohviistanduses rohkem kui 100 töölist. Aga siis haigestus ta oma külas salapärasesse haigusesse.

Tema arst ei suutnud haigust diagnoosida.

Noy käis paljude arstide juures Lõuna-Laoses, kuid keegi ei suutnud aidata.

Naise tervis halvenes järjest, kuni ta ei suutnud enam käia ja oli aheldatud voodisse. Veel hullem, ta hakkas oma mälu kaotama. Mitu korda ei tundnud ta ära isegi omaenda pere liikmeid.

Kõik töölised lahkusid, sest neile ei makstud palka. Külaelanikud ütlesid Noyle ja ta abikaasale, et Noy ei jää ellu.

Noy elu nii viletsal hetkel tuli neile külaline Laose pealinnast Vientianeist. Külla tulnud naine ei olnud kristlane, just nagu Noygi, kuid tema poeg ja minia olid seitsmenda päeva adventistid. Ta rääkis Noyle Jeesusest.

„Võib-olla saab Jeesus su elu päästa,“ ütles ta.

Noy leidis oma mehe abiga lõuna pool elava adventpastori telefoninumbri ja helistas talle abipalvega.

Pastor reisis Noy külla ja palvetas tema pärast.

Palve julgustas Noyd ja ta otsustas kolida mõneks ajaks Vientianeisse. Ta tahtis adventkoguduse liikmetega kokku saada ja nendega tutvuda.

Noy jõudis küll kohale, kuid ei suutnud voodist tõusta ning heitles selge mõistuse pärast. Koguduseliikmed tulid ja palvetasid regulaarselt koos temaga. Tasapisi ta tervis paranes. Ta suutis istuda, siis seista ja kõndida.

Viis kuud pärast haigestumist läks Noy oma kodukülla tervena tagasi.

Külaelanikud imestasid selle üle, mida nägid. Nende arvates pidi naine olema surnud, aga ta oli elus ja täie tervise juures. Jahmunult küsisid nad, mis juhtus.

„Jeesus päästis mu surmast,“ ütles Noy.

Nüüd soovib palju külaelanikke õppida paremini tundma Jeesust, võimsat arsti, kes võib teha terveks kõik, kes Teda paluvad.

Täname sind hingamispäevakooli misjoniannetuste eest, mis aitavad viia evangeeliumi inimesteni Laoses ning Aasia lõunaosa ja Vaikse ookeani divisjoni muudes riikides. Osa selle veerandaasta kolmeteistkümnenda hingamispäeva annetusest aitab avada algkooli Laoses.

_See misjonilugu illustreerib Seitsmenda Päeva Adventistide koguduse strateegilist plaani „Mina lähen“ eesmärki nr 2: „Tõhustada ja mitmekesistada adventmisjonit … inimeste hulgas, kelleni evangeelium pole jõudnud või on jõudnud vähesel määral, ning samuti mittekristlike religioonide keskel.“ Rohkem saad teada aadressilt [iwillgo2020.org](https://iwillgo2020.org/)._
