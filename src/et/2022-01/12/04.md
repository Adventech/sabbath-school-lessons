---
title: Värisege, taevad ja maa  
date: 15/03/2022  
---

Olles kirjeldanud pidulikku kokkutulekut taevas, hoiatab Paulus lugejaid, et neil tuleb pöörata tähelepanu Jumala häälele, sest Jumal paneb „veel kord… värisema mitte üksnes maa, vaid ka taeva“ (Hb 12:26). Paulus ütleb, et kuigi Jeesus on taevas troonile istunud, ei ole meie päästmine veel kinnitatud. Meil on vaja olla tähelepanelik, sest tähtis sündmus on alles teoksil.

`Võrdle omavahel Hg 2:6–9, 20–22; Ps 96:9, 10; Ps 99:1 ja Hb 12:26, 27. Mis eesmärgil paneb Jumal värisema taevad ja maa? Mida see tähendab?`

Vanas Testamendis oli maa värisemine tuntud kujund Jumala kohalolust, kes asus oma rahvast päästma. Kui Deboora ja Baarak võitlesid Siisera vastu, võitles Jumal taevast nende eest (Km 5:20). Kirjeldatakse võimast maavärinat, maa ja mägede vappumist, kuna Jumal oli kohal (Km 5:4, 5). Leiame sama kujundi korduvalt Vanast Testamendist, kui Jumal tõuseb vabastama rõhutuid (Ps 68:8, 9; Ps 60:4; Ps 77:18, 19). Niisiis andis värisemine märku Jumala kohtust, kui Ta paneb oma autoriteedi maksma maakera rahvaste üle. Prohvetid kuulutasid ette, et nõnda toimub Issanda päeval (Js 13:13; Js 24:18–23).

Kirjas heebrealastele viitab taeva ja maa „värisemine“ Jumala vaenlaste hävitamisele. Just seda tõotas Jumal teha Jeesuse troonile asumisel. Jumal ütles Talle: „Istu mu paremale käele, kuni ma panen su vaenlased su jalajäriks“ (Hb 1:13). Niisiis on Jeesus vaenlase võitnud (Hb 2:14–16) ja troonile istunud (Hb 1:5–14), kuid vaenlasi ei ole veel hävitatud (Hb 10:11–14; 1Kr 15:23–25).

Aga Jumal hävitab vaenlased tulevikus, kui Ta paneb värisema taevad ja maa. Seega tähendab taevaste ja maa värisemine hävingut nii maapealsetele võimudele, kes Jumala rahvast taga kiusavad, kui ka – veel tähtsam – kurjuse vägedele (Saatanale ja tema inglitele), kes seisavad maiste võimude selja taga ja juhivad neid.

`Miks pakub meie kõigi jaoks – eriti nende jaoks, kes on otseselt kurjuse küüsis kannatanud – võrratut lootust tõotus, et ühel päeval seatakse õiglus jalule ning meie maailmas võimutsenud kurjus hävitatakse?`