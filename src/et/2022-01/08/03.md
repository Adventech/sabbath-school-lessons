---
title: Uus ja uuendatud  
date: 14/02/2022  
---

`Võrdle omavahel Hb 8:10–12 ja 5Ms 6:4–6 ning 5Ms 30:11–14 ja Jr 31:31–34.`

Kirjas heebrealastele kõne all olev tõotus uuest lepingust suunab pilgu ajas tagasi, Jeremija raamatu juurde. Jeremija raamatu järgi oli Jumala tõotus uuest lepingust tegelikult sellesama lepingu uuendamine, mille Ta oli kõigepealt Moosese kaudu Iisraeliga sõlminud (Jr 31:31–34). Seega võib väita, et Jr 31. peatükis kirjeldatu ei olnudki rangelt võttes mitte „uus“ leping, vaid Iisraeliga algselt tehtud lepingu „uuendamine“. Õigupoolest kannab heebreakeelne sõna hadašah, mille vasteks on uus, mõlemat tähendust – „uuendama“ ja „uhiuus“.

Vana lepingu probleem oli selles, et inimesed murdsid lepingu (Hb 8:8, 9). Süüdi polnud mitte leping, vaid inimesed. Kui Iisrael oleks sümbolite kaudu näinud tulevast Messiat ja uskunud Temasse, ei oleks lepingut murtud. Siiski tuleb õigluse nimel öelda, et kogu iisraellaste ajaloo jooksul oli palju usklikke, kelles täitus lepingu otstarve ja kelle südames oli seadus (Ps 37:31; Ps 40:9; Ps 119:11; Js 51:7).

Kuigi uus leping on vana lepingu uuendamine, on see teatud mõttes tõepoolest uus. Jeremija raamatu tõotus „uuest lepingust“ oli midagi enamat pagenduseelsete tingimuste ennistamisest. Neid tingimusi oli mitmel korral rikutud ja jälle uuendatud, sest rahvas kaldus korduvalt ärataganemisse. Põhjus oli lihtsalt inimeste tõrksuses Jumalaga sõlmitud lepingu omapoolse osa pidamise vastu (Jr 13:23).

Niisiis tõotas Jumal „luua maal midagi uut“ (Jr 31:22). See ei pidanud olema selle lepingu sarnane, mille Jumal sõlmis „nende vanematega“ (Jr 31:32). Rahva truudusetuse tõttu jäid igaveseks täitumata tõotused, mida Jumal andis Moosese lepingu alusel. Nüüd, Poja antud garantii alusel (Hb 7:22), sai Jumal täita oma lepingu eesmärgid. Jumal ei muutnud oma seadust ega madaldanud taset; küll aga saatis Ta lepingu tõotuste tagamiseks oma Poja (Hb 7:22; Hb 6:18–20). Sellepärast ei ole uues lepingus needusi. Seal on ainult õnnistused, sest Jeesus täitis selle täiuslikult, saades neetuks meie eest (Gl 3:13).

`Loe 2Tm 2:13. Mida võime õppida Jumala ustavusest oma rahva ja oma plaanide vastu, kui suhtleme kaasinimestega ja teeme ise plaane?`