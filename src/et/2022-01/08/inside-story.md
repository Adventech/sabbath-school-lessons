---
title: Misjonilugu  
date: 18/02/2022  
---

#### Hingamispäev või õppemaks?

_Loo on kirja pannud Andrew McChesney._

Tegemist oli pakkumisega, millest üks seitsmenda päeva adventistist tütarlaps ei saanud keelduda: tema eest tasutakse õppemaks täismahus, et ta saaks õppida mittekristlikus erakoolis.

Malevelev, kes kasvas üles adventmõjuga kodus, oli lapseeast peale mõelnud kõikides oma otsustes Jumalale. Tütarlaps oli pärast kuuenda klassi lõpetamist kavatsenud astuda Taiwani Adventistide Akadeemia põhikooliosasse, kuid siis ilmusid tema kodukülla Taiwanis Lõuna-Kaohsiungi piirkonnas erakooli värbajad. Nad julgustasid Malevelevit ja ta vanemaid, kes kuulusid rukai põlisrahva hulka, vastu võtma õppemaksust vabastamist.

Õppemaks Taiwani Adventistide Akadeemias oli suur ja vanematel olnuks raske seda võimaldada. Nad palusid tütrel minna erakooli. Suvevaheajal külastas Malevelev erakooli ja nägi, et talt hakatakse nõudma hingamispäeviti tundides käimist. Ta ei saa siis ju enam kirikus Jumalat teenimas käia. Temas algas võitlus: kas võtta vastu tema eest täies mahus tasutav õppemaks või pidada hingamispäeva? Sellise otsusega maadeldes meenus talle Jumal. Tüdruk teadis, et valib hingamispäeva.

Suve lõpul käisid vanemad tungivalt peale, et tütar läheks erakooli. Tüdruk tundis, et vajab julgustamist, ja palvetas meeleheitlikult.

„Jumal, aita mind,“ palus ta. „Näita mulle, mida teha.“

Ta kogus julgust ja rääkis sõbralikult, kuid kindlameelselt oma vanematega.

„Tahan minna Taiwani Adventistide Akadeemiasse,“ ütles ta. „Ma ei hakka hingamispäeviti tundides käima, sest tahan minna kirikusse.“

Ta selgitas soovi jääda ustavaks Jumalale ja pidada kõiki kümmet käsku, sealhulgas neljandat: „Pea meeles, et sa pead hingamispäeva pühitsema“ (2Ms 20:8). „Ma ei taha reeta tõde, mille vanaisa mulle õpetas,“ ütles ta.

Tüdruku otsustavust nähes lubasid ema ja isa ta õppima Taiwani Adventistide Akadeemiasse.

Tänaseks on Malevelev õppinud selles koolis viis aastat ja on nüüd 11. klassis. „Olen siin väga õnnelik,“ ütles ta. „Mul on suurepärased õpetajad ja klassikaaslased ning oleme nagu suur perekond. Tähtsam on aga see, et mul on palju kristlastest sõpru. Meil on ühised hommiku- ja õhtupalvused, me palvetame koos ja uurime koos Piiblit. Tunnen rõõmu iga hetke üle siin koolis. Kuigi ma ei tea, mis tulevikus saab, tean, et Jumal juhib mind ja täidab oma imelise plaani minu jaoks.“
Malevelev on rõõmus, et teda on lapsepõlvest peale õpetatud Jumala peale mõtlema. Koguja raamatut silmas pidades tsiteeris ta: „Mõtle oma Loojale oma nooruspäevil, enne kui tulevad kurjad päevad ja jõuavad kätte need aastad, mille kohta sa ütled: Need ei meeldi mulle!“

„Kui on vaja langetada tähtis otsus, siis usu Jumalat ja vali Tema tahte ning heameele kohaselt,“ ütles ta. „Julgustan ennast selle salmiga kogu aeg. Nüüd rääkisin oma saladusest teile ja õnnistagu teid Jumal.“

_See misjonilugu illustreerib Seitsmenda Päeva Adventistide koguduse strateegilise plaani „Mina lähen“ vaimuliku kasvu eesmärki nr 7: „Aidata teismelistel ja noortel täiskasvanutel seada Jumal esikohale ja võtta omaks piibellik maailmavaade.“_