---
title: Uuel lepingul on paremad tõotused  
date: 16/02/2022  
---

Meil võib olla kiusatus mõelda, et uue lepingu „paremad tõotused“ tähendavad suuremaid hüvesid, kui olid vanal lepingul (taevane kodumaa, igavene elu jm). Tegelikult pakkus Jumal Vana Testamendi usklikele samu hüvesid, mida Ta pakub meile (loe Hb 11:10, 13–16). Hb 8:6 mainitud „paremad tõotused“ on teistmoodi tõotused.

Jumala ja Iisraeli vaheline leping oli Jumala ja Iisraeli vaheline ametlik tõotuste vahetus. Jumal oli algataja ja vabastas Iisraeli Egiptusest ning lubas nad viia tõotatud maale.

`Võrdle 2Ms 24:1–8 ja Hb 10:5–10. Mis on neis kahes tõotuses sarnane, mis erinev?`

Jumala ja Iisraeli vaheline leping jõustati verega. Seda verd piserdati nii altari peale kui ka alla. Iisraeli rahvas tõotas olla sõnakuulelik kõigele, mida Issand oli rääkinud.

„Igavese elu tingimus on praegu täpselt samasugune, nagu see on alati olnud – täpselt sama, mis paradiisis enne meie esivanemate langemist – täielik kuulekus Jumala käsule, täielik õiglus. Kui igavene elu kingitaks mingitel muudel tingimustel kui see, satuks kogu universumi õnn ohtu. Patule koos kõigi sellest tulenevate hädade ja viletsustega oleks avatud tee surematusele.“ – Ellen G. White, „Tee Kristuse juurde“, lk 62.

Jumal rahuldab uue lepingu absoluutsed nõudmised meie eest, sest Ta andis oma Poja, kes tuli ja elas täiuslikku elu, et lepingulised tõotused võiksid Temas täituda ja et neid saaks seejärel Jeesusesse uskumise kaudu meile pakkuda. Jeesuse sõnakuulmine on lepinguliste tõotuste tagatis (Hb 7:22). Selleks on vaja, et Jumal annaks Talle lepingus sätestatud õnnistused, mis antakse siis meile. Need, kes „on Kristuses“, rõõmustavad nende tõotuste üle koos Temaga. Teiseks, Jumal annab meile oma Püha Vaimu, kellelt saame jõu täita Tema seadust.

`Kristus on rahuldanud lepingu nõudmised; järelikult pole kahtlust, et Jumal täidab meile antud tõotused. Kuidas aitab see sul aru saada 2Kr 1:20–22st? Milline imeline tõotus siin meie jaoks leidub?`