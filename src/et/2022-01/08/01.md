---
title: Jeesus, uue lepingu vahemees  
date: 12/02/2022  
---

### Selle nädala õppeaine
Hb 7:11–19; Hb 8:10–12; Jr 31:31–34; Hb 8:1–6; 2Ms 24:1–8; Hs 36:26, 27.

> <p>Juhtsalm</p>
> „Nüüd on aga Jeesus saanud seda ülevama ameti, mida parema lepingu vahemees ta on, mis on seadustatud paremate tõotuste alusel“ (Hb 8:6).

Olles elanud täiuslikku elu ja seejärel surnud meie asemel, tõi Jeesus esile uue, parema lepingu meie ja Jumala vahel. Oma surmaga tühistas Jeesus surmasüü, mida meie üleastumine nõudis, ning tegi võimalikuks uue lepingu.

Seda tõde selgitabki Hb 10:5–10, kus antakse teada, et Jeesuse elus avaldus lepinguga nõutav täielik kuulekus. Siinsed viited 40. psalmile osutavad, et Messias soovis olla Jumalale täielikult sõnakuulelik: „Vaata, ma tulen, rullraamatus on minust kirjutatud. Sinu tahtmist, mu Jumal, teen ma hea meelega ja sinu Seadus on mu südames.“ (Ps 40:8, 9). „Algses mõistes kirjeldab see fraas [„tegema su tahtmist“] moraalset kuuletumist Jumala tahtele. Heebrealastele saadetud kirja autor kasutab seda fraasi näitamaks, et Kristuse ohver täitis Jumala tahte, kuna pakkus meelepärase lepituse, mida loomohvrid pakkuda ei saanud.“ – „Piibli kommentaarid, SPA poolt välja antud“, 7. kd, lk 460.

Pauluse jaoks omandas see psalm erilise tähenduse Jeesuse lihassetulekuga. Jeesus kehastas uue lepingu sõnakuulelikkust. Tema on meie eeskuju. Oleme päästetud nii Tema surma tõttu kui ka Tema täiusliku sõnakuulmise tõttu.

_Selle nädala õppetükki õppides valmistud hingamispäevaks, 19. veebruariks._