---
title: Vajadus uue lepingu järele  
date: 13/02/2022  
---

`Loe Hb 7:11–19. Miks oli uut lepingut vaja?`

Kiri heebrealastele toob esile tõsiasja, et Jeesus määrati preestriks Melkisedeki korra järgi ja see eeldas uue lepingu sõlmimist. Vana leping oli antud leviitide preestriameti alusel (Hb 7:11). Leevi soost preestrid toimisid vahendajatena Jumala ja Iisraeli vahel ning seadus välistas kellegi teise astumise preestriametisse. Autor järeldab seega, et muutus preestriametis tähendas muutust preestriameti seaduses ning ühtlasi ka lepingu muutumist (Hb 7:12, 18, 19).

Vana lepingu probleem seisnes tõsiasjas, et see ei saanud anda täiuslikkust (Hb 7:11). Paulus räägib leviitide preestriametist ja selle teenistusest (ohvrid, pühad jne). Nende kaudu toodud loomohvrid ei võimaldanud tõelist, täielikku puhastumist patust ega ligipääsu Jumalale (Hb 10:1–4; Hb 9:13, 14; Hb 10:19–23).

Uue lepingu vajadus ei tähenda, nagu oleks Jumal olnud Iisraeliga ebaõiglane, kui andis neile vana lepingu. Leviitlik teenistus ja kogudusetelgi teenistus olid mõeldud kaitsma iisraellasi ebajumalateenistuse eest ja ühtlasi suunama nende pilgud tulevikku Jeesuse tegevusele. Kiri heebrealastele rõhutab, et need ohvrid olid „tulevaste hüvede vari“ (Hb 10:1).

Suunates inimesi vaatama Jeesusele, pidid ohvrid aitama neil panna oma lootus ja usaldus „Jumala Tallele, kes kannab ära maailma patu“ (Jh 1:29; võrdle Js 53. ptk). Sedasama mõtleb Paulus siis, kui ütleb, et „Seadus on olnud meie kasvataja Kristuse poole, et me saaksime õigeks usust“ (Gl 3:24) või et „Seaduse lõpp on Kristus, õiguseks igaühele, kes usub“ (Rm 10:4).

Teisisõnu, isegi kümme käsku, nii head ja täiuslikud kui need ka on, ei saa päästa (Rm 3:20–28; Rm 7:12–14). Need toovad esile õiguse täiusliku mõõdupuu, kuid ei võimalda õigeksmõistmist rohkem kui peeglisse vaatamine ei kustuta näost vanaduse kortse. Täiusliku õigeksmõistmise saavutamiseks vajame Jeesust kui meie Asemikku.

`Miks ei saa seadus meid päästa? Miks ei päästa meid isegi see, kui peame kõiki käske ja peame neid hästi, lausa laitmatult?`