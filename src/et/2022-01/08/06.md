---
title: Uus leping on lahendanud südame probleemi  
date: 17/02/2022  
---

`Võrdle uue seaduse tõotusi Jr 31:33 ja Hs 36:26, 27. Kuidas on need omavahel seotud?`

Lepingu esimese dokumendi kirjutas Jumal kivilaudadele ning seda hoiti seaduselaekas kui tähtsat tunnistajat Jumala lepingust oma rahvaga (2Ms 31:18; 5Ms 10:1–4). Kuid kivile kirjutatud dokumendid võivad mureneda ning kirjarulle, nagu Jeremija oma elus nägi, võib lõigata katki ja põletada (Jr 36:23).

Uues lepingus aga kirjutab Jumal oma seaduse nüüd inimeste südamesse. Süda tähendab mõtlemist, mälu ja arusaamisvõimet (Jr 3:15; 5Ms 29:4) ning eriti teadlike otsuste tegemise paika (Jr 3:10, Jr 29:13).

See tõotus ei pidanud lihtsalt tagama igaühele juurdepääsu seaduse tundmisele. Veel tähtsam oli see, et tõotus pidi tooma rahva südamesse muutuse. Iisraeli probleemiks oli, et nende patt oli „kirjutatud raudsulega, uurendatud teemanditeravikuga nende südamelauasse“ (Jr 17:1). Neil oli kangekaelne süda (Jr 13.10; Jr 23:17); seepärast oli neil võimatu teha õigeid tegusid (Jr 13:23).

Jeremija ei kuulutanud seaduse muutmist, sest Iisraeli probleemiks ei olnud seadus, vaid süda. Jumala soovi kohaselt pidanuks Iisraeli ustavus tulenema tänutundest selle üle, mida Tema oli neile teinud; seega andis Ta neile kümme käsku ja kirjeldas eelnevalt, kuidas Ta oli neid minevikus armastanud ning nende eest hoolitsenud (2Ms 20:1, 2). Jumala soovi kohaselt pidi Iisraeli kuulekus Tema seadustele olema kinnitus sellest, et Tema tahtis neile parimat. Rahvas nägi seda tõde võimsas väljatoomises Egiptusest. Nende sõnakuulmine pidi väljendama tänu, avaldama nende suhte ehtsust.

Sama kehtib tänapäeval meie kohta. Jeesuse surmas väljenduv armastus ja hool meie eest on uue lepingu eellugu (Lk 22:20). Tõeline sõnakuulmine tuleb armastuse väljendusena südamest (Mt 22:34–40). Selline armastus on uskliku elus oleva Püha Vaimu iseloomulik tunnusmärk. Jumal valab oma armastuse meisse Tema Vaimu kaudu (Rm 5:5), mis väljendub armastuses (Gl 5:22).

`Kui muistne Iisrael armastas Jumalat ilma, et neil olnuks Kristuse surmast selge pilt, kas ei peaks meie siis veel enam Jumalat armastama? Kuidas väljendab sõnakuulmine selle armastuse tegelikkust?`