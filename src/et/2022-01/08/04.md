---
title: Uuel lepingul on parem vahemees  
date: 15/02/2022  
---

`Loe Hb 8:1–6. Miks on Jeesus lepingu parem vahemees?`

Kreekakeelne sõna mesitēs (vahendaja), tuleneb sõnast mesos („keskmine“) ja tähistab kedagi, kes käib või seisab keskel, vahepeal. Tegemist oli oskus­sõnaga, mis osutas isikule, kes täitis üht või enamat järgmistest ülesannetest: oli (1) vahekohtunik kahe või enama poole vahel, (2) läbirääkija või ärimaakler, (3) tunnistaja selle sõna õiguslikus tähenduses või (4) see, kes on käendaja ja tagab seega lepingu täitmise.

Eestikeelne sõna „vahendaja“ on liiga ahta tähendusega, et tõlkida kirjas heebrealastele olevat sõna mesitēs, sest see katab vaid kreekakeelse mõiste esimesed kaks-kolm kasutusjuhtu. Kiri heebrealastele aga rõhutab neljandat juhtu. Jeesus pole „vahemees“ mitte selles mõttes, nagu oleks Ta läbirääkija, kes lahendab Isa ja inimeste vahelise vaidluse, või rahusobitaja, kes lepitab osapoolte rahulolematuse, või tunnistaja, kes tõendab lepingu olemasolu või selle hüvitust. Kiri heebrealastele selgitab hoopis (Hb 7:22), et Jeesus on uue lepingu käendaja (ehk tagaja). Kirjas heebrealastele on mõiste „vahemees“ samatähenduslik mõistega „tagaja, käendaja, käemees“. Tema tagab lepinguliste tõotuste täitumise.

Kristuse surm teeb võimalikuks uue lepingu kehtestamise, sest see rahuldab Iisraeliga (ja juba esimese inimesega Eedenis) sõlmitud esimese lepingu nõuded, millest oli üle astutud (Hb 9:15–22). Selles mõttes on Jeesus käendaja, kes võttis enda kanda lepingu kõik juriidilised kohustused, mida oli rikutud. Teisalt tagab Jeesuse ülendamine taevas selle, et Jumala tõotused inimestele täidetakse (Hb 6:19, 20). Jeesus käendab lepingut, sest Ta on näidanud, et Jumala tõotused peavad paika. Isa on näidanud Jeesuse ülesäratamisega ja Tema asetamisega oma paremale käele, et Ta äratab meidki surnuist üles ja võtab meid enda juurde.

Jeesus on suurem Vahemees kui Mooses, sest Ta teenib taevases pühamus ning on toonud end täiuslikuks ohvriks meie eest (Hb 8:1–5; Hb 10:5–10). Moosese näolt peegeldus Jumala auhiilgus (2Ms 34:29–35), kuid Jeesus on Jumala kirkus (Hb 1:3; Jh 1:14). Mooses rääkis Jumalaga palgest palgesse (2Ms 33:11), kuid Jeesus on isiklikult Jumala Sõna (Hb 4:12, 13; Jh 1:1–3, 14).

`Jah, Kristus rahuldas sõnakuulmist nõudva lepingu nõuded. Mis osa on selle valgel sõnakuulmisel sinu elus ja miks on sõnakuulmine endiselt väga tähtis?`