---
title: Toetav Mõte  
date: 18/02/2022  
---

„Kui meie süda on uuendatud Jumala sarnaseks, kui meie hinge on istutatud jumalik armastus, kas ei täida me siis Jumala käsku oma elus? Kui armastuse põhimõtted on istutatud südamesse, kui inimene on uuendatud tema sarnaseks, kes on ta loonud, siis on täitunud uue lepingu tõotus: „Ma annan oma seadused nende südamesse ja kirjutan need nende mõistusesse“ (Hb 10:16). Ja kui käsk on kirjutatud südamesse, kas ei kujunda see siis elu? Sõnakuulmine – armastav teenimine ja ustavus – on Kristuse järelkäijate õigeks tunnuseks. Nii ju Kiri ütleb: „See ongi Jumala armastamine, et me peame tema käske.“ „Kes ütleb: “Mina tunnen teda,“ aga ei pea tema käske, see on valetaja ja temas ei ole tõde“ (1Jh 5:3; 2:4). Selle asemel, et inimest sõnakuulelikkusest vabastada, on usk ja ainult usk see, mis teeb meid Kristuse armu osaliseks, mis teeb meid võimeliseks sõna kuulma…

Mida lähemale sa tuled Jeesusele, seda puudulikumana endale näid, sest sinu nägemisvõime muutub teravamaks ning sinu puudused on selgesti nähtavad ja ilmses vastuolus tema täiusliku olemusega. See tõendab, et Saatana meelitused on kaotanud oma jõu ja et Jumala Vaimu elustav jõud äratab sind.

Südames, mis ei taju oma patusust, ei saa olla sügavale juurdunud armastust Jeesuse vastu. Kristuse armus muudetud hing imetleb tema jumalikku iseloomu. Kui me aga ei näe oma moraalset moondumist, on see eksimatuks tõendiks, et me pole veel Kristuse ilule ega erakordsele headusele pilkugi heitnud.“ – Ellen G. White, „Tee Kristuse juurde“, lk 60, 64, 65.

**Küsimused aruteluks:**

`1. Mõtle äsjasele tsitaadile Ellen G. White’i sulest. Mida lähemale tuleme Kristusele, seda patusemana näime enda silmis. Miks ei tohiks oma puudulikkuse tajumine panna meid selle tõsiasja valgel usust loobuma ja meeleheitesse langema?`

`2. Peatu veel mõtte juures, et seadus kirjutatakse meie südamesse. Mida tähendab see kristlase usuelus? Kuidas aitab sellest tõest arusaamine ja selle tunnetamine meil vältida sedalaadi sõnakuulmist, mis ongi käsumeelsus; sõnakuulmist, mida nimetatakse „surnud tegudeks“ (Hb 9:14)?`

---

Annetus >> kohalik kogudus [toeta.advent.ee](https://toeta.advent.ee/)

Päikeseloojang 17.20