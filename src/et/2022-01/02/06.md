---
title: Jeesus vahendab paremat lepingut
date: 06/01/2022
---

Kõnealuse kirja 8.–10. peatükk pööravad tähelepanu Jeesuse kui uue lepingu vahetalitaja tööle. Vana lepingu probleem oli selles, et see andis kõigest ettekujutuse tulevasest heast. Selle sätete eesmärk oli ette kuulutada ja illustreerida tööd, mida Jeesus tegema hakkab. Niisiis olid preestrid küll Jeesuse eelkujud, kuid samas surelikud ja patused. Nad ei suutnud pakkuda sellist täiuslikkust, mis oli Jeesusel. Nad teenisid pühamus, mis oli taevase pühamu „kuju ja vari“ (Hb 8:5).

Jeesus teenib tõelises pühamus ja võimaldab meile ligipääsu Jumalale. Loomohvrid olid ended Tema surmast meie heaks, aga nende veri ei saanud südametunnistust puhastada. Ent Jeesuse veri puhastab meie südametunnistuse ning Tema tõttu, Temasse uskudes ja Tema vahendustöö vastu võttes saame julgusega astuda Jumala ette (Hb 10:19–22).

`Loe Hb 8:8–12. Mida Jumal meile uue lepinguga tõotas?`

Jeesust ülempreestriametisse määrates pani Isa paika uue lepingu, et viia ellu see, mida vana leping oskas ainult aimata. Uues lepingus saame kätte selle, mida võib pakkuda ainult täiuslik, igavene, inimlik-jumalik preester. Niisugune Ülempreester mitte ainult ei selgita Jumala seadust, vaid istutab seaduse meie südamesse. Selline Preester toob ohvri, mis pakub andestust. Selline Preester puhastab ja muudab meid. Ta teeb meie kivise südame lihaseks (Hs 36:26). Ta loob meid päriselt uueks (2Kr 5:17). Selline Preester õnnistab meid väga imelisel viisil, võimaldades meile pääsu Isa juurde.

Jumala plaani kohaselt oli vana lepingu ülesandeks suunata meie pilk tulevikku, Jeesuse tööle. See kavatsus ja otstarve oli kaunis. Ent paljud said selle otstarbest valesti aru. Tahtmata lahti lasta sümbolitest ja varjukujudest ning võtta omaks tõdesid, millele sümbolid osutasid, jäid neil märkamata imelised eelised, mida Jeesuse teenistus neile pakkus.

„Kristus oli templi alus ja selle sisu. Seal toimuvad jumalateenistused kujutasid Jumala Poja ohvrit. Preestriseisus oli sisse seatud selleks, et esitada Kristuse vahendustööd. Terve ohvriteenistuse süsteem kõneles maailma lunastamisest Õnnistegija surma kaudu. Ohvrite toomine pidi muutuma mõttetuks niipea, kui tõdeneb see, millele need olid osutanud.“ – Ellen G. White, „Ajastute igatsus“, lk 165.