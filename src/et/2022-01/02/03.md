---
title: Jeesus on meie Vahemees  
date: 03/01/2022  
---

Vana Testamendi teoloogias on huvitav idee, mille põhjal esindab tõotatud Taaveti soost Kuningas Jumala ees rahvast.

`Võrdle omavahel 2Ms 4:22, 23 ja 2Sm 7:12–14; 5Ms 12:8–10 ja 2Sm 7:9–11; ning 5Ms 12:13, 14 ja Ps 132:1–5, 11–14. Millised Iisraelile antud tõotused Taaveti soost kuningas täidab?`

Iisrael oli Jumala poeg ja Jumal pidi rahvale andma koha, kus nad saavad oma vaenlastest puhata. Samuti pidi Jumal valima nende juures asupaiga oma nimele. Need Iisraelile antud lubadused täituvad nüüd tõotatud Taaveti soost Kuninga kaudu. Ta tunnistatakse Jumala pojaks, Jumal annab talle puhkamist Ta vaenlastest ning Tema ehitab Siionis Jumalale templi, kus elab Jumala nimi. See tähendab, et tõotatud Taaveti soost Kuninga kaudu täidab Jumal Iisraelile antud lubadused. Taaveti soost Kuningas esindab Jumala ees Iisraeli.

Jumala ja Iisraeli vahelisse suhtesse esindaja paigutamine võimaldas lepingulisel suhtel püsida. Mooseslik leping nõudis ustavust kogu Iisraelilt, et olla Jumala kaitse ja õnnistuse all (vaata Jos 7:1–13). Taavetlik leping aga tagas Jumala lepingulised õnnistused Iisraelile ühe isiku – Taaveti soost Kuninga – ustavuse tõttu.

Paraku polnud suurem osa Taaveti soost kuningaid jumalakartlikud ja Jumal ei saanud Iisraeli õnnistada nii, nagu Ta tahtis. Vanas Testamendis on küllaga kirjapanekuid sellest, kui uskmatud paljud sellised kuningad päriselt olid.

Hea uudis on aga see, et Jumal saatis oma Poja, kes sündis Taaveti pojana, ning Tema oli täiesti ustav. Järelikult suudab Jumal täita kõik oma rahvale antud tõotused. Kui Jumal õnnistab kuningat, saab kogu rahvas sellest kasu. Just seepärast vahendab Jeesus meile Jumala õnnistusi. Ta on Vahendaja, sest Ta on kanal, mille kaudu voolavad Jumala õnnistused. Meie lõplik päästelootus peitub ainult Jeesuses ja selles, mida Tema on meie heaks teinud.

`Mõtle, kui tihti oled sa murdnud lepingu endapoolset osa. Milline õpetus peitub siin selle kohta, kuidas peame päästetud saamiseks toetuma üksnes Jeesusele?`