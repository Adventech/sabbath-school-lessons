---
title: Jeesus on meie Võitja
date: 04/01/2022
---

`Võrdle omavahel 1Sm 8:19, 20 ja Hb 2:14–16. Mida iisraellased kuningalt ootasid ja kuidas need soovid Jeesuses täitusid?`

Iisraellased tahtsid, et kuningas mõistaks neile kohut ja juhiks nad lahingusse, sest nad unustasid, et Jumal oli nende kuningas. Jeesuses sai Jumala valitsemine Tema rahva üle täielikult taastatud. Meie Kuningana juhib Jeesus meid võitluses vaenlase vastu.

Hb 2:14–16 kirjeldatakse Jeesust nõrkade inimeste eestvõitlejana. Kristus seisab kuradiga vastakuti ja võidab ta kahevõitluses ning vabastab meid orjusest. Selline kirjeldus meenutab meile lahingut Taaveti ja Koljati vahel. Pärast kuningaks võidmist (1Sm 16. ptk) päästis Taavet oma vennad orjusest, kui ta võitis Koljati. Võitlustingimuste kohaselt pidi võitja orjastama oma vastase rahva (1Sm 17:8–10). Seega tegutses Taavet Iisraeli eestvõitlejana. Ta esindas neid.

`Loe Js 42:13 ja Js 59:15–20. Kuidas kirjeldab Jahve ennast neis salmides?`

Hb 2:14–16 viitab mõttele, et Jumal päästab Iisraeli kahevõitluses. Pane tähele kirjakohta Jesaja raamatus: „Tõesti, nõnda ütleb Issand: Küllap võetakse sangari vangid ja pääseb vägeva saak: mina riidlen sellega, kes riidleb sinuga, ja mina päästan su lapsed“ (Js 49:25).

Mõtleme kristlastena sageli, et meie peame Saatanaga kahevõitlust. Kui loeme Ef 6:10–18, siis näeme, et võitleme tõesti kuradiga. Kuid meie eestvõitleja on Jumal ja Tema läheb meie ees lahingusse. Oleme osa Tema armeest; see­pärast on meil vaja kasutada Tema sõjavarustust. Ka ei võitle me üksi. Ef 6. peatükis kasutatud asesõna „teie“ on mitmuses. Meil kui kogudusel tuleb võtta sõjavarustus ja võidelda oma eestvõitleja selja taga ning eestvõitlejaks on Jumal ise.

`Mida tähendab panna ülle Jumala sõjavarustus? Kuidas saame oma igapäevastes võitlustes oma mina, kiusatuste ja kõige muuga kasutada jõudu, mis aitab meil olla ustavad Jumala väes?`