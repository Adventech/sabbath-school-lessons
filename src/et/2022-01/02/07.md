---
title: Toetav Mõte
date: 07/01/2022
---

Vaatamata kõikidele headele ja lootusrikastele tõdedele, mida kiri heebrealastele sisaldab, on seal ka rida hoiatusi, mis jõuavad haripunkti 10.–12. peatükis. Sellistel tekstilõikudel on vähemalt kaks ühist tunnusjoont. Esiteks võrdlevad need kõik kõrberännaku põlvkonda heebrealastele saadetud kirja lugejatega. Teiseks manitsevad need meid uskuma.

Kõrberännaku põlvkond nägi Egiptusest vabanemisel toimunud tunnustähtedes ja imedes Jumala hämmastavat väge. Samuti kuulsid nad Jumalat andmas Siinai mäelt kümmet käsku. Nad nägid tulesammast öösel ja kaitsvat pilve päeval. Nad sõid taevast tulnud leiba, mannat. Samuti jõid nad kaljudest voolavat vett, ükskõik kus nad laagris olid. Kuid siis, kui nad jõudsid tõotatud maa piirini, ei suutnud nad Jumalat usaldada. Neil jäi vajaka usust, mis on Jumala nõudmise tuum. „Ilma usuta on võimatu olla meelepärane [Jumalale]“ (Hb 11:6).

Paulus ütleb, et me oleme sarnaselt kõrberännaku põlvkonnaga tõotatud maa piiril (Hb 10:37–39). Meie eesõigused ja vastutus on aga suuremad. Me ei kuule Jumalat Siinai mäelt rääkimas, kuid oleme Pühakirja kaudu näinud suuremat ilmutust Temast, kui nähti Siinai mäel; oleme näinud lihassetulnud Jumalat, Jeesust Kristust (Hb 12:18–24). Küsimus on selles, kas meil on usku. Kirja kirjutaja innustab meid järgima tervet hulka eeskujusid, kellest suurim on Jeesus ise.

**Küsimused aruteluks:**

`1. Oleme õppinud, et Jeesus on meie Eestvõitleja, kes läheb meie ees lahingusse kuradiga. Kuidas võidelda koos, ühiselt kogudusena meie Eestvõitleja taga? Mis takistab selle ühtsuse tekkimist? Millisel viisil saab Saatan meid kui kogudust nõrgestada? Kuidas nõrgestas Saatan minevikus Iisraeli?`

`2. Usklikena oleme preestrite kogukond Jumala juhtimise all. Mil viisil saab sinu kohalik kogudus tuua Jumalale paremini ohvriks tänu ja häid tegusid? Ole palun konkreetne ja praktiline.`

`3. Mismoodi sarnaneb meie olukord kõrberännaku põlvkonna olukorraga vahetult enne tõotatud maa piiri ületamist? Mida neist sarnasustest õpime?`

---

Annetus >> Eesti Liidu misjonifond [toeta.advent.ee](https://toeta.advent.ee/)

Päikeseloojang 15.43