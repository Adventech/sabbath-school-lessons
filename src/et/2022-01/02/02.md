---
title: Jeesus on meie Kuningas
date: 02/01/2022
---

Heebrea kirja põhirõhk on tõsiasjal, et Jeesus on Valitseja, kes istub Isa paremal käel (Hb 8:1). Jumalana on Jeesus alati universumi valitsenud. Aga siis, kui Aadam ja Eeva patustasid, hakkas selle maailma valitsejaks Saatan (Jh 12:31; Jh 14:30; Jh 16:11). Jeesus tuli ja saavutas ristil Saatana üle võidu ning taastas õiguse valitseda nende üle, kes võtavad Ta vastu oma Päästjaks (Kl 2:13–15).

Heebrealastele saadetud kirja kaks esimest peatükki pööravad erilist tähelepanu Jeesuse pühitsemisele Kuningaks.

`Loe Hb 1:5–14. Mis siin toimub?`

Need salmid jagunevad kolmeks alalõiguks. Iga lõik räägib mõnest Poja kroonimistseremoonia tahust. Esmalt seab Jumal Jeesuse kuningliku Poja ettenähtud kohale (Hb 1:5). Teiseks esitleb Jumal Poega taevasele õukonnale, kes Teda kummardab (Hb 1:6, 8), kuna Isa teeb teatavaks, et Poeg on igavene looja ja valitseja (Hb 1:8–12). Kolmandaks paneb Jumal Poja troonile – annab Talle tegeliku võimu maa üle (Hb 1:13, 14).

Uue Testamendi üks tähtsaim uskumus on, et Jeesuses täitis Jumal Taavetile antud tõotuse (vaata 2Sm 7:8–16 ja Lk 1:30–33). Jeesus sündis Taaveti soost ja Taaveti linnas (Mt 1:1–16; Lk 2:10, 11). Tema maise tööperioodi jooksul nimetasid inimesed Teda tihtipeale „Taaveti pojaks“. Ta hukati süüdistuse tõttu, et Ta väitis enese olevat „juutide kuninga“ (Mt 27:37). Peetrus ja Paulus kuulutasid, et Jeesus oli Taavetile antud tõotust täites surnuist üles tõusnud (Ap 2:22–36, Ap 13:22–37). Ja Johannes nimetab Jeesust „lõviks Juuda suguharust“ (Ilm 5:5).

Kiri heebrealastele on muidugi samal arvamusel. Jumal oli Jeesuses täitnud Taavetile antud tõotuse: Jumal andis Talle „üleva nime“ (Hb 1:4), seadis Ta oma kuningliku Poja ettenähtud kohale (Hb 1:5), kinnitas pühalikult igaveseks, et Ta on Looja ja Issand (Hb 1:8–12), ning pani Ta istuma oma „paremale käele“ (Hb 1:13, 14). Lisaks sellele juhib Jeesus (vastavalt Hb 4. peatükile) rahva Jumala hingamisse ning tuletab meile meelde, et Ta on Jumala koja valmistaja (Hb 3:3, 4).

Seega on Jeesus selle maa seaduslik valitseja, kes peab meie truuduse nimel sõda anastajaga, Saatanaga.

`Kuidas saada eriti katsumuste keskel lohutust teadmisest, et Jeesus on universumi valitseja?`