---
title: Jeesus on meie Ülempreester
date: 05/01/2022
---

Heebrealaste kirja 5.–7. peatükk esitlevad meile Jeesuse teist ülesannet. Kirjutaja selgitab, et sellega täidetakse tõotus, mille Jumal andis Taaveti soost kuningale – Tema on „igavesti preester Melkisedeki korra järgi“ (Ps 110:4, mida tsiteeritakse Hb 5:5, 6).

`Loe 3Ms 1:1–9; 3Ms 10:8–11; Ml 2:7; 4Ms 6:22–26 ja Hb 5:1–4. Millist ülesannet preester täitis?`

Preester määrati ametisse inimeste pärast, et ta esindaks neid ning vahendaks nende suhet Jumalaga ja Tema juurde kuuluvaga. Preester oli vahendaja.

Niimoodi toimis iga preestrisüsteem, olgu juutide, kreeka, rooma või mõni muu süsteem. Preester võimaldab meil Jumalaga suhelda ning kõik, mida ta teeb, aitab kaasa meie ja Jumala vahelisele suhtele.

Preester toob inimeste heaks ohvreid. Inimesed ei või isiklikult Jumalale ohverdada. Preester teab, kuidas saame tuua „meelepäraseid“ ohvreid, mis oleksid Jumalale vastuvõetavad ning tagaksid meile puhastuse ja andestuse.

Preestrid õpetasid rahvale ka Jumala seadust. Nad olid Jumala korralduste asjatundjad ning vastutasid nende korralduste selgitamise ja rakendamise eest.

Lõpuks oli preestri kohuseks õnnistada Jahve nimel. Preestrite kaudu vahendas Jumal inimestele oma head tahet ja õnnetoovat eesmärki.

Kuid 1Pt 2:9 näeme veel midagi. Meid – Jeesusesse uskujaid – nimetatakse „kuninglikuks preesterkonnaks“. See roll tähendab uskumatuid eesõigusi. Preestrid võisid pühamus Jumala ette astuda. Tänapäeval saame Jumala ette tulla usaldava palve kaudu (Hb 4:14–16; Hb 10:19–23). Siin on kohustustel samuti tähtis osa. Meil tuleb teha Jumalaga koostööd maailma päästmisel. Ta tahab, et õpetaksime ja selgitaksime kaasinimestele Jumala käske ning eeskirju. Samuti tahab Ta, et tooksime tänu ja heade tegude ohvreid, mis meeldivad Talle. Milline eesõigus ja vastutus!

`Millise muutuse peaks meie ellu tooma teadmine, et oleme „kuninglik preesterkond“? Millist mõju peaks see tõde meie elule avaldama?`