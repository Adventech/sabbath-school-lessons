---
title: Misjonilugu  
date: 07/01/2022  
---

#### Imekivi

_Loo on kirja pannud Andrew McChesney._

Üks imekivi peatas Bounprany Vannady furgoonveoauto; Vannady töötas Laoses seitsmenda päeva adventistide koguduse esimehena.

Teele oli ette jäänud tavaline oja. Iga auto oleks suutnud selle rahulikust veest vaevata läbi sõita. Ei teatud, et ükski auto oleks seal kunagi kinni jäänud. Kuid furgoonveoauto otsustas seisma jääda just siis, kui see ojja sõitis. Masin lihtsalt peatus.

Bounprany ja kaks temaga koos reisivat noort pastorit leidsid, et nende teed tõkestas üks kivi, kuigi see näis liiga väikesena, et niisugust veokit peatada. Et kindel olla, kõrvaldasid nad kivi ja püüdsid sõidukit taas käivitada. Käivitamine ei õnnestunud. Nad andsid mööduvale autole märku peatuda ja püüdsid enda veokit akult käima saada, kuid furgoonveoauto keeldus käivitumast.

Kuna hakkas pimenema, sammus Bounprany lähima külani. Mitu külaelanikku tuli furgoonauto juurde kaasa, et teda aidata, kuid nad ei saanud autot käima. Külavanem palus Bounpranyl veeta öö enda kodus, noored pastorid aga jäid auto juurde.

„Mida te meie kandis teete?“ küsis külavanem.

Bounprany selgitas, et viib naaberkülla spordivarustust. Ta lootis tolle külaga suhteid luua.

Juttu kuulates tajus külavanem, et Bounprany oli kristlane, ning teatas, et temagi oli kristlane. Ta näitas „Prohvetikuulutuse Hääle“ kirjakursuse tunnistust, mille oli mitu aastat tagasi välja andnud seitsmenda päeva adventistide kogudus Laoses. Külavanem ütles, et oli aastaid tagasi pöördunud toetuse saamiseks koguduse endise juhi poole, kuid asi jäi pooleli ning nüüd teenisid tema ja veel 200 külaelanikku Jeesust omal moel. Ta palus, et Bounprany õpetaks temale ja külaelanikele seitsmenda päeva hingamispäevasse puutuvat.

Sel hetkel taipas Bounprany, et ingel peatas tema furgoonveoauto. Justkui Bileami eesel, kes keeldus edasi minemast, sest nägi Issanda inglit, pidi auto olema näinud Issanda inglit ojas seismas ja peatunud.

Järgmisel hommikul käivitus furgoonveoauto süütevõtme keeramisel kohe.

_Täname sind hingamispäevakooli misjoniannetuste eest, mis aitavad levitada evangeeliumi inimestele Laoses ning Aasia lõunaosa ja Vaikse ookeani divisjoni muudes riikides. Osa selle veerandaasta kolmeteistkümnenda hingamispäeva annetusest aitab avada algkooli Laoses._