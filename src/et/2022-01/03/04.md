---
title: Tema on Jumala kirkuse kiirgus  
date: 11/01/2022  
---

`Loe Hb 1:2–4. Mida see kirjakoht meile Jeesusest õpetab?`

Selles tekstiosas keskendume sõnadele „olles tema kirkuse kiirgus ja tema olemuse kuju“/„[Jeesus] on Jumala kirkuse kiirgus ja tema olemuse täpne jäljend“ (Hb 1:3 ESV).

`Loe 2Ms 24:16, 17; Ps 4:7; Ps 36:10 ja Ps 89:16. Kuidas aitavad need piiblisalmid mõista, mis on Jumala kirkus?`

Vanas Testamendis viitab Jumala kirkus Tema nähtavale kohalolule oma rahva keskel (2Ms 16:7; 2Ms 24:16, 17; 3Ms 9:23; 4Ms 14:10). See kohalolu ilmneb sageli valgusena või särana.

Pühakiri annab meile teada, et Jeesus on valgus, kes tuli siia maailma ilmutama Jumala hiilgust (Hb 1:3; Jh 1:6–9, 14–18; 2Kr 4:6). Mõtle näiteks, milline nägi Jeesus välja muutmise mäel. „Ja ta muudeti nende ees; ta pale säras otsekui päike, ta rõivad said valgeks otsekui valgus“ (Mt 17:2).

Nagu päikest ei ole võimalik tajuda muidu kui selle valguse kiirguse kaudu, nii tuntakse Jumalat Jeesuse abil. Meie vaatevinklist on need kaks üks. Kuna Jumala auhiilgus ongi valgus, ei ole Jumalal ja Jeesusel tegelikus olemises ja iseloomus vahet, just nagu pole vahet valgusel ja selle säral.

Kiri heebrealastele ütleb ka, et Jeesus on Isa olemuse „täpne jäljend“ (Hb 1:3, NASB). Võrdluse mõte on selles, et Isa ja Poja loomus ehk põhiolemus langevad täiuslikult ühte. Pane tähele, et inimolenditel on küll Jumala nägu, kuid mitte Tema olemus (1Ms 1:26). Poeg aga jagab Isaga sama olemust, on Isaga sisuliselt üks tervik. Pole ime, et Jeesus ütles: „Kes on näinud mind, see on näinud Isa“ (Jh 14:9).

`Miks on meie jaoks niivõrd võimas see sõnum, et Jeesus ilmutab Isa iseloomu ja au? Mida räägib Jeesus sellest, missugune on Isa?`