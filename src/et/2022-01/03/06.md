---
title: Täna ma sünnitasin sinu  
date: 13/01/2022  
---

Hb 1:5 edastab Isalt Jeesusele öeldud sõnad: „Sina oled mu Poeg, täna ma sünnitasin sinu.“ Mida tähendab, et Jeesus „sünnitati“, ja millal see toimus? Kas see ei näita mitte, et Jumal lõi Jeesuse millalgi minevikus, nagu paljud usuvad?

`Loe Hb 1:5; 2Sm 7:12–14; Ps 2:7 ja Lk 1:31, 32. Millist Taavetile antud tõotust kasutab Paulus kirjas heebrealastele Jeesuse kohta?`

Jeesus sünnitati selles mõttes, et Jumal seadis ehk „lapsendas“ Ta ettemääratud kohale olema tõotatud valitseja, Taaveti poeg. Kreeka-rooma maailmas ja idamaades peeti tavaliseks seda, et jumalad lapsendasid valitseja. See andis valitsejale riigi üle õiguse ja võimu.

Jumal aga tõotas Taavetile, et tema Pojast saab rahvaste tõeline õiguspärane valitseja. Ta „lapsendas“ Taaveti poja oma Pojaks. Sellise protsessi kaudu sai Taaveti soost Kuningast Jumala kaitsealune ja Tema pärija. Leping täitus Jeesuses kui Taaveti Pojas. Jumal võidab Tema vaenlased ja annab Talle pärandiks rahvad (Ps 89:28; Ps 2:7, 8). Nagu loeme Rm 1:3, 4 ja Ap 13:32, 33, sai Jeesus avalikuks Jumala Pojana. Jeesuse ristimine ja muutmine olid hetked, mil Jumal kuulutas otseselt Jeesuse oma Pojaks (Mt 3:17; Mt 17:5).

Ja ikkagi sai Jeesus Uue Testamendi ütluse kohaselt „Jumala Pojaks väes“ siis, kui Ta tõusis surnuist üles ning istus Jumala paremale käele. Just sel hetkel täitis Jumal Taavetile antud tõotuse, et Taaveti poeg lapsendatakse Jumala enda Pojaks ning Tema troon rahvaste üle rajatakse igaveseks (2Sm 7:12–14).

Seega ei olnud keiser (Rooma sümbol) õiguspärane „jumala poeg“, rahvaste valitseja. Hoopis Jeesus Kristus oli. Jeesuse „sünnitamine“ osutab Tema valitsemise algusele rahvaste üle, mitte Tema olemasolu algusele, sest Jeesus on alati olemas olnud. Pole olnud aega, mil Jeesust poleks olnud, sest Ta on Jumal.

Tegelikult ütleb Hb 7:3, et Jeesusel „ei ole päevade algust ega elu lõppu“ (vt Hb 13:8), sest Ta on igavene. Niisiis käsitleb idee Jeesusest kui Jumala „ainusündinud pojast“ Kristuse osa lunastusplaanis, mitte aga Kristuse kui jumaluse olemust. Lihassetuleku tõttu täitis Kristus kõik lepingulised tõotused.