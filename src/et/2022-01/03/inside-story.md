---
title: Misjonilugu  
date: 14/01/2022  
---

#### Juua koos külaelanikega

_Loo on kirja pannud Koo Mingji._

Tundus, et ühe Põhja-Taiwani küla rahvas ei tundnud piibliuurimise vastu huvi. Paljud käisid küla kahest kristlikust kirikust ühes Jumalat teenimas, teised aga veetsid aega alkoholi juues. Kirikuskäijad hoidsid purjutajatest eemale.

Mida ma tegema pidin?

Otsustasin järgida Jeesuse eeskuju ja sõbruneda joojatega. „Üksnes Kristuse meetod tagab inimesteni jõudmises tõelise edu. Päästja seltsis inimestega nagu see, kes soovib neile head. Ta osutas nende vastu kaastunnet, teenis nende vajadusi ja võitis nende usalduse. Siis käskis Ta: „Järgne mulle!““ („Tervise teenistuses“, lk 143).

Otsustasin juua koos külaelanikega. Paulus rääkis ju oma võimsas kirjelduses (1Kr 9:19–23), kuidas olla tõhus misjonär: „Ma olen kõigile saanud kõigeks, et igal juhul mõned päästa“.

Joojatel polnud probleemi koos minuga juua. Nad tahtsid minuga koos juua. Aga mina andsin neile alkoholi asemel teed. Olles joonud ohtralt teed, ei olnud neil enam alkoholi jaoks ruumi. Tasapisi jäi alkoholi joomine soiku ja nad hakkasid koos minuga Piiblit uurima. Möödus mõni kuu ja kaks endist purjutajat andis oma südame Jeesusele ning 2019. aasta augustis nad ristiti.

Kuus kuud hiljem tuli ootamatu löök. Üks vastristitud adventist, noor mees, haigestus ja suri. Tema surm tabas mind valusalt ja ma kisendasin Jumala poole: „Miks?“

Peagi pärast matuseid tulid ootamatult minu juurde lahkunu ema ja vend ning palusid piiblitunde. Siis tegid sama teisedki külaelanikud. 2020. aasta teises pooles läksid nemad ja teise küla elanikud ühepäevasele terviselaadale, mille organiseeris Taiwani adventkoguduse terviseteenistuse osakond. Päev pärast laata ristiti viis külaelanikku.

Jumal on ääretult halastusrikas ja kaastundlik ning Tema on valmistanud pääsetee iga inimese jaoks maa peal. Issand ütleb: „Aga minu mõtted ei ole teie mõtted, ja teie teed ei ole minu teed, ütleb Issand“ (Js 55:8). Kogu au kuulub Jehoova Jumalale!

_See misjonilugu illustreerib Seitsmenda Päeva Adventistide koguduse strateegilise plaani „Mina lähen“ eesmärki nr 1: „Vaadata üle üleilmse misjonitöö kontseptsioon ning pühenduda misjonile kui eluviisile, millesse pole kaasatud mitte üksnes pastorid, vaid iga koguduseliige, noor ja vana, et rõõmuga tunnistada Kristusest ja teha inimesi jüngriks“ niimoodi, et „järjest rohkem koguduseliikmeid osaleb nii isiklikus kui ka avalikus misjonitöös, mille eesmärgiks on kõigi liikmete kaasatus“ (KPI 1.1). Samuti kirjeldab misjonilugu vaimuliku kasvu eesmärki nr 5: „Õpetada üksikisikuid ja perekondi elama Vaimust täidetud elu.“ Rohkem saad teada aadressilt  [iwillgo2020.org](https://iwillgo2020.org/)._