---
title: Nüüd päevade lõpul  
date: 09/01/2022  
---

Heebrealastele saadetud kirja esimene peatükk näitab, et Paulus uskus end elavat „nüüd päevade lõpul“. Pühakiri kasutab tuleviku kohta kaht erineva tähendusega väljendit. Prohvetid kasutasid väljendit „viimseil päevil“ ehk „tulevasil päevil“, kui rääkisid tulevikust üldiselt (5Ms 4:30, 31; Jr 23:20). Prohvet Taaniel kasutas teist väljendit, „viimne aeg“ ehk „lõpuaeg“, et rääkida just maa ajaloo lõpupäevadest (Tn 8:17; Tn 12:4).

`Loe 4Ms 24:14–19 ja Js 2:2, 3. Mida tõotas Jumal oma rahvale „tulevasil päevil“ ehk „viimseil päevil“?`

Mitu Vana Testamendi prohvetit andis teada, et „viimseil päevil“ tõstab Jumal kuninga, kes hävitab Tema rahva vaenlased (4Ms 24:14–19) ja toob rahvad Iisraeli juurde (Js 2:2, 3). Paulus ütleb, et need tõotused täitusid Jeesuses. Tema võitis Saatana ning tõmbab evangeeliumi kuulutamise kaudu kõiki rahvaid enda ligi (Kl 2:15; Jh 12:32). Selles mõttes oli „päevade lõpp“ alanud, sest Jeesus oli täitnud Jumala tõotused.

Meie usuisad surid usus. Nad nägid ja tervitasid tõotusi „eemalt“, kuid ei saanud neid kätte. Meie aga oleme näinud nende täitumist Jeesuses.

Mõelgem hetkeks Jumala tõotustele ja Jeesusele. Isa tõotas, et Ta äratab oma lapsed üles (1Ts 4:15, 16). Hea uudis on see, et Ta pani oma laste ülestõusmisele aluse Jeesuse ülestõusmisega (1Kr 15:20; Mt 27:51–53). Isa lubas ka uueks luua (Js 65:17). Ta on alustanud selle tõotuse täitmist meis uue usuelu loomisega (2Kr 5:17; Gl 6:15). Ta tõotas, et Ta rajab lõpuks oma riigi (Tn 2:44). Ta pani sellele riigile aluse, andes meile väe Saatana üle ja seades oma kohale Jeesuse kui meie valitseja (Mt 12:28–30; Lk 10:18–20). Kuid see on alles algus. Isa viib Jeesuse teise tulekuga lõpule selle, mida Ta Jeesuse esimese tulekuga alustas.

`Vaata kõiki tõotusi, mis Jumal möödanikus täitis. Kuidas aitab see meil usaldada Teda nende tõotuste suhtes, mis pole veel täitunud?`