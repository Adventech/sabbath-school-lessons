---
title: Jumal on meile rääkinud Poja kaudu  
date: 10/01/2022  
---

`Loe Hb 1:1–4. Mis on nende salmide keskne mõte?`

Originaalis, kreeka keeles, on Hb 1:1–4 kõigest üks lause ning on väidetud, et see on oma retoorilise meisterlikkuse poolest Uue Testamendi kauneim lause. Peamiselt väidab see, et Jumal on meile rääkinud oma Poja Jeesuse kaudu.

Üks juut, kes elas meie ajaarvamise esimesel sajandil, ei olnud Jumala otsest kõnet enam pikka aega kuulnud. Jumala kirjapandud Sõna viimase ilmutuse oli neli sajandit tagasi avaldanud prohvet Malaki; samuti väljendus see Esra ja Nehemja tegevuses. Aga nüüd rääkis Jumal nendega taas – Jeesuse kaudu.

Kuid Jumala ilmutus Jeesuses kaalus üles prohvetite kaudu tulnud ilmutuse, sest Jeesus on suurim, kelle abil ilmutus anda. Tema ise on Jumal, kes lõi taeva ja maa ning valitseb universumi. Pauluse jaoks on Kristuse jumalikkus täiesti väljaspool kahtlust. See pole oletus, vaid tõde.

Lisaks oli Vana Testament Pauluse jaoks Jumala Sõna. Sama Jumal, kes rääkis möödanikus, jätkab rääkimist käesoleval ajal. Vana Testament edastas tõelise teadmise Jumala tahtest.

Ometi oli selle täielikumat tähendust võimalik mõista alles siis, kui Poeg tuli maa peale. Autori meelest andis Isa ilmutamine Pojas võtme mõistmaks Vana Testamendi õiget hingust, just nagu pilt puslekarbil annab võtme igale pusletükile õige koha leidmiseks. Jeesus heitis Vanale Testamendile mitme kandi pealt valgust.

Samal ajal tuli Jeesus selleks, et olla meie Esindaja ja meie Päästja. Tema võttis võitluses meie koha ja võitis mao. Sarnaselt on Ta kirjas heebrealastele usklike „pääste Rajaja“ või „ülemjuht“ või „eeljooksja“ (Hb 2:10; Hb 6:20). Tema võitleb meie eest ja esindab meid. Ühtlasi tähendab see, et mida Jumal tegi Jeesusele, meie Esindajale, seda tahab Isa teha ka meile. Tema, kes ülendas Jeesuse oma paremale käele, tahab, et meie istuksime koos Jeesusega Tema troonile (Ilm 3:21). Jumala sõnum Jeesuses ei sisalda mitte ainult seda, mida Jeesus ütles, vaid sedagi, mida Isa tegi meie ajalikuks ja ajatuks kasuks Tema kaudu ja Temale.

`Mõtle, mida tähendab, et Jeesus – Jumal – tuli siia maale. Miks annab see tõde niivõrd palju lootust?`