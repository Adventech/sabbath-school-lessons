---
title: Toetav Mõte  
date: 14/01/2022  
---

Jeesuse tulek Jumala Pojana siia maa peale täitis ühtaegu mitut otstarvet. Esiteks, jumaliku Jumala Pojana tuli Jeesus meile ilmutama Isa. Jeesus näitas meile oma tegevuse ja sõnade kaudu, missugune on Isa päriselt ning miks võime Teda usaldada ja Talle kuuletuda.

Jeesus tuli ka Taaveti, Aabrahami ja Aadama tõotatud Pojana, kelle kaudu oli Jumal tõotanud võita vaenlase ja valitseda maailma. Niisiis tuli Jeesus võtma Aadama kohta inimsoo peana ja täitma Jumala algset plaani inimeste jaoks (1Ms 26–28; Ps 8:4–9). Jeesus tuli, et olla õiglane valitseja, keda Jumal on alati selle maailma jaoks tahtnud.

„Sõnad, mis öeldi Jeesusele Jordani kaldal: „See on minu armas Poeg, kellest mul on hea meel“, kuuluvad kogu inimkonnale. Jumal kõnetas Jeesust kui meie esindajat. Meid ei heideta koos kõigi meie pattude ja nõrkustega kõrvale. Jumal võtab meid oma lasteks „selles Armastatus“ (Ef 1:6). Auhiilgus, mis säras Kristuse pea kohal, on tõotus Jumala armastusest meie vastu… Valgus, mis laskus meie Päästja peale avatud taevaväravaist, paistab ka meile, kui palume abi vastu seismaks kiusatustele. Hääl, mis ütles Jeesusele, ütleb igale usklikule: „See on mu armas laps, kellest mul on hea meel!““ – Ellen G. White, „Ajastute igatsus“, lk 113.

**Küsimused aruteluks:**

`1. Oleme saanud teada, et parem arusaamine Jeesuse sõnadest ja tegudest aitab meil paremini aru saada Isast. Millisel praktilisel viisil rikastab sinu suhet Jumal Isaga see, kui mõistad Jeesust paremini?`

`2. Saime teada, et sel moel, nagu Jumal kõnetas ja kohtles Jeesust, tahab Ta kõnetada ja kohelda meid. Mida räägib niisugune mõte meile sellest, kuidas peaksime kohtlema kaasinimesi?`

`3. Mõtiskle, miks on tähtis see, et Kristus on igavene Jumal. Mis läheb kaotsi, kui usume, et Jeesus oli keegi, kes loodi mingil viisil, just nagu meie, kuid kes läks ristile? Kõrvuta seda mõtet tegelikkusega – et Kristus oli igavene Jumal ja Tema läks ristile. Milline suur erinevus on nende kahe mõtte vahel?`

`4. Rääkige klassis Jumalale au andmisest. Loe Ilm 14:7. Kuidas on Jumalale au andmine käesoleva aja tõe ja kolme ingli sõnumi osa?`

---

Annetus >> Kohalik kogudus [toeta.advent.ee](https://toeta.advent.ee/)

Päikeseloojang 15.56
