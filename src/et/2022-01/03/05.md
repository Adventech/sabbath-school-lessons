---
title: Kelle läbi ta on maailmad teinud  
date: 12/01/2022  
---

Kiri heebrealastele kinnitab, et Jumal lõi maailma Jeesuse „kaudu“ ehk „poolt“ ning et maailm kestab edasi Jeesuse vägeva sõna tõttu.

`Loe Js 44:24, Js 45:18 ja Ne 9:6. Kuna Issand kinnitas Vanas Testamendis, et Ta lõi maailma „üksinda“ ning et Tema „üksi on Issand“, siis kuidas seletada vastuolu selle ja Uue Testamendi väite vahel, et Jumal lõi maailma Jeesuse „kaudu“ (Hb 1:2, 3)?`

Mõne inimese meelest oli Jeesus üksnes vahend, kelle abil Jumal lõi. See ei ole võimalik. Esiteks, Pauluse jaoks on Jeesus Issand, kes lõi maailma; Ta ei olnud abiline. Hb 1:10 ütleb, et Jeesus on Issand, kes lõi maa ja taevad, ning Paulus rakendab Tema kohta ka Ps 102:26–28 öeldut: Issand (Jahve) on Looja. Teiseks, Hb 2:10 ütleb, et Isa „poolt“ ehk „läbi“ loodi universum. (Tegemist on täpselt samade sõnadega, mida Hb 1:2 kasutab Jeesuse kohta.) Isa lõi ja Jeesus lõi (Hb 1:2, 10; Hb 2:10). Isa ja Poja eesmärk ning tegutsemine ühtivad täiuslikult. See on üks osa Kolmainsuse saladusest. Jeesus lõi ja Jumal lõi, kuid on üksnes üks Looja, Jumal – mis tähendab, et Jeesus on Jumal.

Hb 4:13 näitab, et Jeesus on ka Kohtunik. Tema autoriteet valitseda ja kohut mõista tuleneb tõsiasjast, et Jumal lõi kõik ja hoiab universumi kestmas (Js 44:24–28).

Hb 1:3 ja Kl 1:17 kinnitavad, et Jeesus hoiab samuti universumi toimimas. Küllap kuulub sellise hoidmise alla ka juhtimine ja kontroll. Kreekakeelset sõna pheron (hoidev, kandev) kasutatakse siis, kui räägitakse paati lükkavast tuulest (Ap 27:15, 17) või Jumalast kui prohvetite suunajast (2Pt 1:21). Seega ei ole Jeesus tegelikult mitte ainult meie looja, vaid hoiab meid ka elus. Iga hingetõmme, iga südamelöök, iga meie olemasolu hetk peitub Temas, Jeesuses, kogu olemasoleva algallikas.

`Vaata Ap 17:28. Mida öeldakse siin Jeesuse ja Tema väe kohta? Siis mõtle, mida tähendab, et seesama Jeesus suri ristil meie pattude eest. Mida õpetab see tõde meie Issanda ennastsalgavast olemusest?`