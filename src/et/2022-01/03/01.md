---
title: Tõotatud Poeg  
date: 08/01/2022  
---

### Selle nädala õppeaine
Js 2:2, 3; Hb 1:1–4; 2Ms 24:16, 17; Js 44:24; Hb 1:10; Lk 1:31, 32; Hb 1:5.

> <p>Juhtsalm</p>
> „On nüüd päevade lõpul meile rääkinud Poja kaudu, kelle ta on seadnud kõigi asjade pärijaks ja kelle läbi ta on ka maailmad teinud. Poeg on Jumala kirkuse kiirgus ja tema olemuse jäljendus“ (Hb 1:2, 3, NIV).

Kohe pärast seda, kui Aadam ja Eeva pattu tegid, lubas Jumal neile „seemne“, Poja, kes päästab nad vaenlase käest, annab tagasi kaduma läinud pärandi ning täidab eesmärgi, milleks nad loodi (1Ms 3:15). Poeg oli nii esindaja kui ka lunastaja, sest asus inimeste kohale ja hävitab lõpuks mao.

„Kui Aadam ja Eeva kuulsid esimest korda tõotust Lunastajast, ootasid nad selle kiiret täitumist. Nad võtsid oma esimese poja vastu rõõmsa lootusega, et tema ongi päästja. Kuid tõotuse täitumine viibis.“ – Ellen G. White, „Ajastute igatsus“, lk 31. Seda lubadust kinnitati hiljem Aabrahamile. Jumal tõotas talle vandega, et temal saab olema „seeme“, Poeg, kelles õnnistatakse kõiki rahvaid maa peal (1Ms 22:16–18; Gl 3:16). Samamoodi tegi Jumal Taavetiga. Ta lubas Taavetile, et tema järeltulija jaoks ettenähtud kohale seab Jumal oma Poja, kes saab õiglaseks valitsejaks kõikide maailma kuningate üle (2Sm 7:12–14; Ps 89:28–30). Kuid Aadam ja Eeva, Aabraham ning Taavet ei kujutanud ilmselt kunagi ette, et nende Päästja-Poeg on Jumal ise.

_Selle nädala õppetükki õppides valmistud hingamispäevaks, 15. jaanuariks._