---
title: Toetav Mõte  
date: 25/02/2022  
---

Loe Ellen G. White’i Raamatust „Ajastute igatsus“ peatükke „Kolgata“, lk 741–757 ja „See on lõpetatud!“, lk 758–764.

Professor Jiři Moskala on selgitanud Kristuse taastuleku eelse kohtu olemust. Jumal „ei tegele minu pattude vaateaknale välja panemisega. Vastupidi, Ta osutab esiteks oma hämmastavale ümbermuutvale armule ning näitab minu elu ustava Tunnistajana kogu universumi ees minu suhtumist Jumalasse, mu sisimaid ajendeid, mu mõtlemist, mu tegevust, mu elu suunda ja suundumust. Ta näitab seda kõike. Jeesus möönab, et ma tegin palju vigu ja astusin üle Tema pühast seadusest, kuid kahetsesin pattu, palusin andeks ja Tema arm muutis mind. Ta teatab: „Minu verest piisab patuse Moskala jaoks, tema elu suund on olnud minu poole, tema suhtumine minusse ja kaasinimestesse on soe ja omakasupüüdmatu, ta väärib usaldust, ta on minu hea ja ustav sulane.“ – „Towards a Biblical Theology of God’s Judgment: A Celebration of the Cross in Seven Phases of Divine Universal Judgment“, „Journal of the Adventist Theological Society“ 15 (kevad 2004): lk 155.

„Lunastatute ja langematute olevuste jaoks tähendab Kristuse rist uurimissügavuste ja laulude peateemat. Igaviku käigus saab üha selgemaks tõdemus, et Jeesuse näost särav au on ennastohverdava armastuse au. Kolgatalt lähtuvas valguses nähakse üha enam seda, et ennastohverdava armastuse seadus on elu seadus maal ja taevas; et armastus, mis „ei otsi omakasu“, on pärit Jumala südamest; ning et meie alandlikus ja teenimisvalmis Päästjas ilmneb Tema iseloom, kes elab valguses, millele ükski inimene ei või läheneda.“ – Ellen G. White, „Ajastute igatsus“, lk 19, 20.

**Küsimused aruteluks:**

`1. Inimolevustel on ikka olnud kalduvus tuua Jumalale mitmesuguseid ohvreid justkui andestuse või pääste vahetusrahaks. Mõni ohverdab Jumalale kangelaslikke patukahetsustegusid (pikki rännakuid jne), teised ohverdavad eluaegse teenimistöö või ennastpiitsutavaid tegusid jne. Mida öelda selliste ohvrite kohta Jeesuse ohvri ja Pühakirja tõendite valgel, et rist on lõpetanud kõik ohvrid (Tn 9:27; Hb 10:18)?`

`2. Samas, milline osa on ohvril uskliku elus? Mida pidas Jeesus silmas, kui Ta ütles, et meil tuleb võtta oma rist ja järgneda Talle (Mt 16:24), või mida mõtles apostel Paulus, kui ta ütles, et peaksime ohverdama oma ihu „Jumalale elavaks, pühaks ja meelepäraseks ohvriks“ (Rm 12:1)? Kuidas on omavahel seotud Jeesuse (Mt 16:24) ja Pauluse (Rm 12:1) juhised ning Hb 13:15, 16?`

---

Annetus >> kohalik kogudus [toeta.advent.ee](https://toeta.advent.ee/)

Päikeseloojang 17.38