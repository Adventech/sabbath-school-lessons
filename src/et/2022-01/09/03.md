---
title: Mitmesugused ohvrid  
date: 21/02/2022  
---

Jeesuse surm võimaldas meie patud andestada ehk kustutada. Meie pattude kustutamine sisaldab aga hoopis midagi enamat kui vaid lepingust üleastumise eest saadava karistuse tühistamist. Selle ülejäänud osad on sama tähtsad. Just sellepärast oli iisraellaste ohverdamissüsteemis viit liiki ohvreid. Kristuse risti tähendusrikkuse väljendamiseks vajati neist igaüht.

`Loe Ef 3:14–19. Mida Paulus oma palves usklikele palus?`

Jäägitu ohver (ehk põletusohver) nõudis altaril kogu looma tuhaks põletamist (3Ms 1. ptk). See kujutas Jeesust, kelle elu anti meie eest jäägitult. Heastamine nõudis Jeesuselt täielikku pühendumist meile. Kuigi Jeesus oli Jumalaga võrdne, „loobus [Ta] iseenese olust, võttes orja kuju“ (Fl 2:5–8).

Roaohver, teraviljaohver, oli tänuand selle eest, et Jumal tagas oma rahvale äraelamise (3Ms 2. ptk). See kujutas Jeesust „eluleivana“ (Jh 6:35, 48), kelle kaudu on meil igavene elu.

Tänuohver ehk rahu ja osaduse ohver tähendas ühist söömaaega sõprade ja pereliikmetega, et tähistada Jumala võimaldatud heaolu (3Ms 3. ptk). See kujutas Kristust, kelle ohver annab meile rahu (Js 53:5; Rm 5:1, Ef 2:14). Samuti toob see esile tõsiasja, et peame Jeesuse ohvrist osa võtma, süües Tema liha ja juues Tema verd (Jh 6:51–56).

Patu- ehk puhastamisohver võimaldas lepitust pattude eest (3Ms 4:1 – 5:13). See ohver rõhutas looma vere (mis kujutas looma elu) tähtsust pattude lunastamisel (3Ms 17:11) ning osutas ajas ettepoole Jeesuse verele, kes vabastab meid pattudest (Mt 26:28; Rm 3:25; Hb 9:14).

Süü- ehk hüvitusohver (3Ms 5:14 – 6:7) tagas andestuse nende üleastumiste eest, mida oli võimalik heastada või hüvitada. See ütleb meile, et Jumala andestus ei vabasta kohustusest heastada või hüvitada oma süütegu võimaluse korral neile, kelle vastu oleme eksinud.

Pühamuteenistuse ohvrid õpetavad, et pääste kogemine on midagi enamat kui vaid Jeesuse tunnistamine oma Asemikuna. Meil tuleb ka Temast „toituda“, oma hüvesid kaasinimestega jagada ning anda kahjutasu neile, kelle vastu oleme eksinud.