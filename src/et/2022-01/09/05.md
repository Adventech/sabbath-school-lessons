---
title: Rist ja andeksandmise hind  
date: 23/02/2022  
---

`Loe Hb 9:22–28. Mida räägib see kirjakoht Kristuse tegevusest taevases pühamus?`

Arusaam, et taevane pühamu vajab puhastamist, omandab mõtte Vana Testamendi pühamu kontekstis. Pühamu on Jumala valitsemise sümbol (1Sm 4:4; 2Sm 6:2). Viis, kuidas Jumal oma rahva patuga toimib, mõjutab aga üldsuse arusaama Tema valitsemise õiglusest (Ps 97:2). Valitsejaks olles on Jumal oma rahva Kohtumõistja ning eeldatakse, et Ta on õiglane, mõistab õigeks süütud ja hukka süüdlased. Järelikult on Jumalal patusele andeks andes kohtulik vastutus. Pühamu, mis kujutab Jumala iseloomu ja juhtimist, on reostatud. Kui Jumal andestab, siis kannab Ta meie patud (2Ms 34:7; 4Ms 14:17–19; heebreakeelne sõna, mis tähistas algselt neis salmides „andeks andmist“ [nōśē’], tähendab ka „kandma“).

Iisraellaste pühamus toimuv ohverdamissüsteem näitlikustas seda mõtet. Kui inimene otsis andestust, tõi ta enda eest ohverdamiseks kaasa ühe looma, tunnistas looma kohal üles oma patud ja tappis ta. Selle looma verd võõbati altari sarvedele või piserdati pühas paigas eesriide ette. Niiviisi kanti patt sümboolselt üle pühamule. Jumal võttis inimese patud ja kandis neid ise.

Iisraellaste süsteemis toimus pattudest puhastamine ehk lepitamine kahes osas. Aasta jooksul tõid kahetsevad patused pühamusse ohvreid, mis puhastasid inimesed nende patust, kuid kandsid patu üle pühamule, Jumalale enesele. Aasta lõpus, lepituspäeval, mis oli kohtupäev, puhastas Jumal pühamu, kustutades oma kohtuliku vastutuse sel viisil, et kandis patud pühamust välja patuoinale, patusikule Asaselile, kes kujutas Saatanat (3Ms 16:15–22).

See kaheosaline süsteem, mida kujutasid kaks osakonda maises pühamus, taevase pühamu mudelis (2Ms 25:9; Hb 8:5), võimaldas Jumalal tuua ühtaegu nähtavale halastus ja õiglus. Need, kes tunnistasid aasta jooksul oma patud üles, näitasid Jumalale ustavust pühaliku puhkuse ja kurvastusega lepituspäeval (3Ms 16:29–31). Need, kes ustavust ei ilmutanud, „lõigati ära“ (3Ms 23:27–32).

`Mõtle, millega seisaksid silmitsi, kui peaksid kandma karistust oma pattude eest. Kuidas aitab see tõde sul mõista, mida on Kristus sinu heaks teinud?`