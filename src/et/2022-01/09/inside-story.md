---
title: Misjonilugu  
date: 25/02/2022  
---

#### Evangeeliumi kutse

_Loo on kirja pannud Andrew McChesney._

Laoses elav talupoeg Khamla, oma pere leivateenija, jäi haigeks. Tema jalad muutusid liikumisvõimetuks. Kolm kuud oli ta aheldatud üksnes oma maja külge.

Kuna Khamlal (tegu on varjunimega) polnud raha, et arsti juurde minna, kasutas ta igasuguseid ravimtaimi ja otsis abi traditsioonilistelt ravitsejatelt, kaasa arvatud oma küla šamaanilt ehk vaimuarstilt. Miski ei aidanud.

Lõpuks rääkis keegi tema ahastust nähes talle ühest seitsmenda päeva adventistide pastorist, kes oli mobiiltelefoni teel aidanud paljusid inimesi. Mees helistas pastor Sadua Leele (pildil) ja palus abi.

Tegemist polnud lihtsa telefonikõnega. Telefonikõned olid luksus, sest minuti hinnaks oli 700 Laose kiipi (8 USA senti). Tol ajal oli kolmandiku sealse elanikkonna päevarahaks vähem kui 1,25 USA dollarit ja ligi kahe kolmandiku päevarahaks oli vähem kui 2 dollarit. Haige mees palus pastor Sadual ta terveks teha.

„Mina olen tühine inimene,“ vastas pastor. „Mina ei saa sind terveks teha. Aga minu Jumal, kelle nimeks on Jeesus, saab su tervendada siis, kui Ta seda tahab. Kõik, mida meil teha tuleb, on paluda Teda.“

Khamla andis nõusoleku palvetada ning pastor palvetas temaga telefoni teel.

Järgmisel päeval helistas pastor mehele, et pakkuda talle võimalust taas palvetada. Khamla oli väga erutatud. „Ma saan kõndida!“ hüüatas ta.

Kuigi mehe jalad olid nõrgad, suutis ta esimest korda kolme kuu jooksul käia. Ta oli juba läinud õue, et talutööd teha.

„Sinu Jumal on väga võimas,“ ütles ta. „Kuidas saan teenida sinu Jumalat, kelle nimi on Jeesus?“

Pastor rääkis talle, et Jeesust saab teenida ja peab teenima kogu aeg, ning lisas, et Jeesus on eraldanud jumalateenimiseks ühe kindla päeva, seitsmenda päeva hingamispäeva. Khamla oli nõus hingamispäeval mitte töötama, et teenida Jeesust. Nähes, et kirik asub ta kodust kaugel, palus ta, et pastor aitaks tal hingamispäeviti Jeesust teenida. See tähendas, et ta pidi pastorile helistama igal hingamispäeval, kuid tal ei olnud selleks raha. Khamla arutles nii: kui Jeesus sai tagasi anda tervise, siis saab Ta varustada ka telefonikõnede jaoks vajamineva rahaga.

Täname sind hingamispäevakooli misjoniannetuste eest, mis aitavad viia evangeeliumi inimesteni Laoses ning Aasia lõunaosa ja Vaikse ookeani divisjoni muudes riikides, kuhu läheb selle veerandaasta kolmeteistkümnenda hingamispäeva annetus.

_See misjonilugu illustreerib Seitsmenda Päeva Adventistide koguduse strateegilist plaani „Mina lähen“ eesmärki nr 2: „Tõhustada ja mitmekesistada adventmisjonit … inimeste hulgas, kelleni evangeelium pole jõudnud või on jõudnud vähesel määral, ning samuti mittekristlike religioonide keskel.“ Rohkem saad teada aadressilt [iwillgo2020.org](https://iwillgo2020.org/)._