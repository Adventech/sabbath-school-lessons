---
title: Kohus ja Jumala iseloom  
date: 24/02/2022  
---

`Loe Rm 3:21–26; Rm 1:16, 17 ja Rm 5:8. Mida ütleb Jumala kohta ristil saavutatud lunastus meie pattude andestamiseks?`

Meie pattude andestamine viitab Jeesuse vahendustöö kahele etapile taevase pühamu kahes osakonnas. Esiteks, Jeesus kõrvaldas meie patud ja kandis need ise ristile, et igaüks, kes Temasse usub, võiks andeks saada (Ap 2:38; Ap 5:31). Ristil võitis Jeesus õiguse anda andeks igaühele, kes Temasse usub, sest Tema oli nende patu enda kanda võtnud. Samuti juhatas Ta sisse uue lepingu, mis võimaldas Tal panna Jumala seaduse Püha Vaimu kaudu usklike südamesse (Hb 8:10–12; Hs 36:25–27).

Jeesuse teenistuse teine etapp koosneb kohtust, taastulekule eelnevast kohtust, mis on heebrea kirja kirjutamishetkel veel tulevikus (Hb 2:1–4; Hb 6:2; Hb 9:27, 28; Hb 10:25). See kohus algab Jumala rahvast ja seda kirjeldatakse Tn 7:9–27; Mt 22:1–14 ning Ilm 14:7. Kohtu otstarbeks on näidata, et Jumalal on õigus oma rahvale andeks anda. Seal avatakse Jumala rahva elu aruanded universumile vaatamiseks. Jumal näitab, mis toimus usklike südames ja kuidas nad toetusid Jeesusele kui oma Päästjale ning võtsid Tema Vaimu oma ellu vastu.

Sellest kohtumõistmisest rääkides kirjutas Ellen G. White: „Inimene ei suuda nendele süüdistustele ise vastata. Ta seisab Jumala ees oma patuplekilises rüüs ja tunnistab oma süüd. Kuid meie Eestkostja Jeesus esitab kõikide nende eest mõjuvõimsa palve, kes patukahetsuses ja usus on usaldanud oma hinge Temale. Ta kostab nende kaasuses ja võidab nende süüdistaja Kolgata võimsate väidetega. Tema täiuslik kuuletumine Jumala seadusele, ristisurmani välja, on andnud Talle kogu väe taevas ja maa peal ning Ta taotleb oma Isalt halastust ja lepitust süüdlasele inimesele… Kuid samas kui peame mõistma oma patust seisu, tuleb meil toetuda Kristusele kui oma õigusele, pühitsusele ja lunastusele. Me ei suuda vastata Saatana poolt meie vastu tõstetud süüdistustele. Ainult Kristus saab mõjuvõimsalt meie eest paluda. Tema suudab süüdistaja vaikima panna väidetega, millel pole midagi tegemist meie teenetega, küll aga Tema teenetega.“ – „Tunnistused kogudusele“, 5. kd, lk 471, 472.

`Miks tähendab rist ja Jeesuse teenistus meie heaks tõsiasja, et võime vaadata julgusega, kuid alandlikult ja kahetsevas meelsuses, kohtupäeva poole?`