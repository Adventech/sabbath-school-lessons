---
title: Jeesuse täiuslik ohver  
date: 22/02/2022  
---

`Loe Hb 7:27 ja Hb 10:10. Kuidas kirjeldatakse neis piiblisalmides Jeesuse ohvrit?`

Leevi soost preestreid, keda „on küll palju olnud, sest surm keelas neid selleks jäämast“ (Hb 7:23) kõrvutatakse Jeesusega, kes elab igavesti ja kelle preestriamet on igavene (Hb 7:24, 25). Leevi soost preestrid ohverdasid „päevast päeva“ (Hb 7:27) ja „igal aastal“ (Hb 9:25) ande ja ohvreid, mis „ei suuda teha jumalateenijat täiuslikuks südametunnistuse poolest“ (Hb 9:9; Hb 10:1–4).

Jeesus aga tõi ennast ohvriks „ühekordse ja alatiseks ohverdamise läbi“, tõi „üheainsa ohvri“ (Hb 10:10, 12–14), mis puhastab meie südametunnistuse (Hb 9:14; Hb 10:1–10) ning kõrvaldab patu (Hb 9:26). Jeesuse ohver on ülem loomohvritest, sest Jeesus oli Jumala Poeg (Hb 7:26–28), kes täitis täielikult Jumala tahet (Hb 10:5–10).

Jeesuse ohvri nimetamisel „ühekordseks ja alatiseks“ on mitu olulist tähendust.

Esiteks, Jeesuse ohvri tõhusus on täiuslik ja seda ei saa kunagi ületada. Leevi soost preestrite toodud ohvreid korrati, sest need ei olnud tõhusad, muidu ju „oleks lakanud nende ohverdamine, sest jumalateenijail ei oleks kord juba puhastatult enam mingit patust südametunnistust“ (Hb 10:2).

Teiseks, kõiksugused Vana Testamendi ohvrid teostusid ristil. Niisiis puhastab Jeesus meid küll patust (Hb 9:14), kuid Ta ka pühitseb meid (Hb 10:10–14) sellega, et eemaldab meie elust patu (Hb 9:26). Enne, kui preester võis pühamus Jumalale ligineda ja oma kaasinimeste heaks teenida, pidi ta ennast puhastama ja pühitsema ehk pühendama (3Ms 8.–9. ptk). Jeesuse ohver puhastab ja pühitseb meid (Hb 10:10–14), nii et võime julgusega Jumalale ligineda (Hb 10:19–23) ja teenida Teda „kuningliku preesterkonnana“ (Hb 9:14; 1Pt 2:9).

Lõpuks, Jeesuse ohver võimaldab toita meie usuelu. See annab eeskuju, mida peame jälgima ja järgima. Järelikult kutsub kiri heebrealastele meid üles kinnitama oma pilgud Kristusele, eriti risti sündmustele, ja järgima Tema juhtimist (Hb 12:1–4, Hb 13:12, 13).

`Rist on kõigi hüvede alus, mida Jumal meile annab. See võimaldab saada patustpuhtaks, pühitseb meid teenima ja toidab meie kasvu. Kuidas saada veel paremini osa sellest, mida meile Jeesuses antakse?`