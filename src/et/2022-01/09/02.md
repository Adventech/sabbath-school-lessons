---
title: Miks oli ohvreid vaja?  
date: 20/02/2022  
---

Hb 9:15 selgitab, et Jeesuse ohvrisurma eesmärk oli saada „lunastuseks esimese lepingu aegsetest üleastumistest“, selleks et Jumala inimesed „saaksid kätte igavese pärandi tõotuse“.

Muistses Lähis-Idas oli kahe inimese või rahva vaheline leping tõsine asi. Sellesse kuulusid vande all antud vastastikused tõotused. Lepinguga kaasnes eeldus, et jumalad karistavad neid, kes vannet murravad. Tihtipeale ohverdati sellise lepingu kinnitamiseks loom.

Näiteks, kui Jumal tegi Aabrahamiga lepingu, oli tseremoonia osaks loomade poolitamine (1Ms 15:6–21). Tavaliselt läksid lepingu sõlmijad loomapoolte vahelt läbi, kinnitamaks, et loomad kujutasid lepingut murdva osalise saatust. Tähendusrikas on tõsiasi, et ainult Jumal läks loomade vahelt läbi; nii edastas Ta Aabrahamile sõnumi, et Tema oma tõotust ei murra.

`Võrdle 1Ms 15:6–21 ja Jr 34:8–22. Mida saame neist piiblisalmidest teada lepingu kohta?`

Leping Jumalaga andis Iisraelile pääsu tõotatud maale kui nende pärusmaale. Siiski oli leping seotud terve rea korraldustega ja vere piserdamisega altarile. Vere piserdamine laskis aimata lepingut murdva poole saatust. Just seepärast öeldakse kirjas heebrealastele, et „ilma vere valamiseta ei ole [pattude] andeksandmist“ (Hb 9:22, sõnasõnaline tõlge).

Kui Iisrael lepingu murdis, seisis Jumal valusa valiku ees. Leping nõudis üleastuja surma, aga Jumal armastas oma rahvast. Kui Jumal oleks valinud mingi muu tee või keeldunud üleastujat karistamast, poleks Tema korraldusi iialgi täidetud ja see maailm suundunuks kaosesse.

Jumala Poeg aga pakkus Asemikuks ennast. Tema suri meie asemel, et meie saaksime „kätte igavese pärandi tõotuse“ (Hb 9:15, 26; Rm 3:21–26). See tähendab, et Tema hoidis oma seaduse pühadust, kuigi päästis samal ajal need, kes sellest seadusest üle astusid. Ja nii sai Ta teha üksnes risti kaudu.

`Kuidas näeme siit, et seadus on evangeeliumi sõnumis väga olulisel kohal?`