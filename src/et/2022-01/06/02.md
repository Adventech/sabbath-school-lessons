---
title: Preester inimeste nimel  
date: 30/01/2022  
---

`Loe Hb 5:1–10. Milline osa on preestriseisusel ja kuidas Jeesus vastava kirjakoha põhjal seda osa täidab?`

Leviitliku preestriameti põhieesmärk oli olla vahendaja patuse inimese ja Jumala vahel. Jumal pani preestrid ametisse selleks, et nad teeniksid inimeste nimel; seetõttu pidid nad olema halastavad ja mõistma inimlikke nõrkusi.

Hb 5:5–10 näitab Paulus, et Jeesus vastab täiesti nendele eesmärkidele: Jumal määras Ta ametisse (Hb 5:5, 6) ning Jeesus mõistab meid, sest Temagi kannatas (Hb 5:7, 8).

Siiski on siin mõni oluline erinevus. Jeesust ei valitud „inimeste hulgast“ (Hb 5:1). Ta võttis endale inimliku olemuse hoopis selleks, et muude ülesannete seas teenida meie nimel preestrina. Ohvrid, mida Jeesus ohverdas, olid mõeldud üksnes meie, mitte Tema pattude eest, sest Ta oli ilma patuta (Hb 4:15; Hb 7:26–28).

Kiri heebrealastele ütleb, et Jeesus palvetas „selle poole, kes teda võis päästa surmast“ (Hb 5:7). See kirjakoht osutab teisele surmale, millest Jumal vabastas Jeesuse, äratades Ta üles (Hb 13:20). Kiri heebrealastele ütleb sedagi, et Jeesus „õppis kuulekust selle läbi, mida ta kannatas“ (Hb 5:8). Sõnakuulmine oli Jeesuse jaoks midagi uut sellepärast, et Ta oli Jumal, mitte sellepärast, et Ta oleks olnud sõnakuulmatu. Universumi Ülemvalitsejana ei kuulunud Jeesus kellegi juhtimise alla, vaid kõik kuuletusid Talle.

Jeesuse kannatused ja ristisurm on Tema preesterliku teenistuse väga oluline osa. Kannatused tegid Jeesuse täiuslikuks, aga mitte selles mõttes, nagu oleks Ta moraalselt või eetiliselt paremaks muutunud. Kannatused ei teinud Teda halastavaks. Vastupidi, Jeesus tuli siia maailma sellepärast, et Ta oligi halastusrikas; sellepärast Ta ju meile kaasa tundiski (Hb 2:17). Kiri heebrealastele peab silmas tõsiasja, et kannatuste kaudu avaldus ja ilmnes tõeliselt Jeesuse vennaliku armastuse olemasolu, Tema inimliku loomuse ehtsus ning Tema kui inimsoo esindaja põhjalik allumine Isa tahtele. Ta „sai täiuslikuks“ selles mõttes, et Tema kannatused tegid Ta kõlblikuks olema meie Ülempreester. Tema elu, mis oli täielik kuuletumine, ning sellele järgnev ristisurm oli oma sisult ohver, mille Jeesus tõi meie preestrina Isa ette.

`1Pt 2:9 ütleb, et me oleme „kuninglik preesterkond“. Kuidas näitab Jeesuse elu sulle, milline peaks olema sellises pühas rollis sinu suhtlemine kaasinimestega?`