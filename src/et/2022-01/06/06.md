---
title: Patuta preester  
date: 03/02/2022  
---

`Loe Hb 7:26. Millised viis Jeesust iseloomustavat joont toob see piibli­salm esile?`

Jeesus oli „püha“. See tähendab, et Jeesuse suhe Jumalaga oli rikkumatu (Hb 2:18; Hb 4:15; Hb 5:7, 8). Vana Testamendi vanakreeka tõlge kasutab sedasama kreekakeelset sõna nende puhul, kes säilitavad oma lepingulise suhte Jumalaga ja kaasinimestega.

Jeesus oli „veatu“. Ta jäi kurjusest puutumata ja puhtaks, olenemata sellest, et Ta oli kiusatud „kõigiti“ (Hb 4:15; Hb 2:18). Jeesuse täielik patutus on Tema preestriameti jaoks oluline. Vana leping nägi ette, et ohvrid pidid olema „veatud“, olemaks Jumalale vastuvõetavad (3Ms 1:3, 10 jne). Jeesuse täiuslik kuulekus Tema maise elu ajal tegi võimalikuks selle, et Ta sai ennast tuua Jumalale meelepäraseks ohvriks (Hb 9:14).

Jeesus „lahutati patustest“, kui Ta läks taevasse. Kreeka tegusõna vorm laseb mõista, et selline on Jeesuse praegune olek, mis algas konkreetsel ajahetkel. Jeesusele sai Tema maapealse elu jooksul osaks patuste vaenulikkus, kuid Ta oli võidukas ja istus seejärel Jumala paremale käele (Hb 12:2, 3). Jeesus on „patustest lahutatud“ selleski mõttes, et Ta oli täiesti ilma patuta (Hb 4:15).

Jeesus sai „kõrgemaks taevaist“ (ESV). See tähendab, et Jeesus ülendati üle kõige oleva ja Ta on seega üks Jumalaga. Psalmides on Jumal „üle taevaste“ (Ps 57: 6, 12; Ps 108:6).

Jeesus oli täiesti inimene, aga Ta ei olnud patune inimene nagu meie (Hb 2:14–16; Hb 4:15). Jeesus ei teinud kunagi pattu, kuid lisaks on Ta täiuslik sellepärast, et Ta polnud patust rikutud nagu meie.

Kuna Jeesus oli täiesti inimene, on Ta meie eeskuju. Ta näitab meile, kuidas elujooksu joosta (Hb 12:1–4). Ta on eeskuju, keda meil tuleb järgida (1Pt 2:21–23). Ta on „püha, veatu, laitmatu, patustest lahutatud“ (Hb 7:26), seetõttu on Ta meie Päästja ja meie saame peegeldada Tema iseloomu.

`Ehkki Jeesus oli inimene nagu meie, ei teinud Ta kunagi pattu. Kuidas me seda hämmastavat mõtet mõistame? Mõtle, kui püha Ta oli! Miks peaks sel juhul tõotus, et Tema pühadus pannakse usu kaudu meie arvele, aitama meil olla oma pääsemises kindel?`