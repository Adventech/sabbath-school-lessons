---
title: Misjonilugu  
date: 04/02/2022  
---

#### Vapper misjonär

Loo on kirja pannud Daisy Jung.

Olen alati olnud argpüks.

Kui kolisin esimest korda Lõuna-Koreas keskkooli ühiselamusse, pidin õhtuti kuulama kristlikku muusikat, et uinuda. Kui paar ebasõbralikku õpilast varastas mult raudteejaama tualetis 10 000 Lõuna-Korea vonni (umbes 10 USA dollarit), kartsin ma teine kord raudteejaama tualetti minna.

Mu hirmud kasvasid, kui teenisin aasta õpilasmisjonärina Filipiinidel külarahva hulgas. Noored mehed, kes oli huvitatud minust, noorest välismaa naisest, kogunesid õhtuti mu maja ümber, kus ma küünla valgel toimetasin; nad vilistasid ja piilusid mõnikord aknast sisse. Mind hakkas vaevama unetus ja suutsin uinuda alles koidikul pärast seda, kui olin kuulanud kristlikku muusikat ning lugenud Piiblit.

Ärevus tuli minuga kaasa Lõuna-Aasiasse, kus elan nüüd koos abikaasa ja kahe pojaga.

Mitmel korral hakkas mu abikaasale silma, kuidas ma bussis või rongis hoolikalt oma ümbrust kontrollisin, enne kui silmad magamiseks sulgesin.

„Daisy,“ ütles ta. „See on tõesti huvitav, kuidas üks sinusugune kartlik inimene üldse ennast misjonäriks kirja pani.“

Tal oli õigus. Ma olin argpükslik misjonär. Ma eelistasin olla ohutus kohas. Aga miski muutis mu meelt. Ühel päeval arutlesin oma poegadega söögilauas sõja üle. Ütlesin poistele, et maailmas meie ümber toimub palju sõdu, ja mu 7aastane Saint, kellel on palju hirme, nagu ta emalgi, küsis huvitatult: „Ema, siis me ei saa misjonäridena sellistesse kohtadesse minna, eks ju?“

„Jah, me ei saa ohtlikesse kohtadesse minna,“ ütlesin ma.

„Siis tähendab see, et inimesed seal ei hakka Jeesust tundma?“ küsis Saint.

„Jah, palju inimesi sureb ilma Jeesust tundmata.“

Seepeale ütles Saint kindlameelselt: „Ema, läheme siis sellistesse kohtadesse. Läheme sinna ja oleme misjonärid.“

Kuidas saanuks sellist veendumust ümber lükata? „Teeme seda ühel päeval,“ nõustusin ma.

Sügaval südames oli mul aga palju küsimusi. Arutlesin: „Olen siin misjonär, aga olen enda pärast liiga hirmul? Ütlen, et usun Jumalat, aga kas ma usaldan Teda ainult siis, kui tunnen, et minu oma turvalisus on tagatud?“

Minu igapäevased palved muutusid alates sellest vestlusest mu poegadega. Nüüd palvetan: „Jumal, anna mulle palun tugev usk. Anna mulle süda ja usk armastada inimesi, minna nende juurde ja hoolitseda nende eest ning olgu see suurem hirmust minu ohutuse pärast.“

_See misjonilugu illustreerib Seitsmenda Päeva Adventistide koguduse strateegilise plaani „Mina lähen“ eesmärki nr 1: „Vaadata üle üleilmse misjonitöö kontseptsioon ning pühenduda misjonile kui eluviisile, millesse pole kaasatud mitte üksnes pastorid, vaid iga koguduseliige, noor ja vana, et rõõmuga tunnistada Kristusest ja teha inimesi jüngriks.“ Rohkem saad teada aadressilt [iwillgo2020.org](https://iwillgo2020.org/)._