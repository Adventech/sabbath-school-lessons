---
title: Tegelik preester  
date: 01/02/2022  
---

„Kui nüüd täiuslikkus oleks olnud olemas leviitide preestriameti kaudu – selle läbi on rahvas ju saanud Seaduse –, miks oli siis veel vaja esile tõsta teistsugune preester Melkisedeki korra järgi, mitte aga Aaroni korra järgi?“ (Hb 7:11)

Preestrid on vahendajad Jumala ja inimeste vahel. Kiri heebrealastele ütleb aga, et leviitpreestrid ei saanud olla lõplikuks, kindlaks ligipääsuks Jumalale, kuna nad ei saanud olla täiuslikud (Hb 7:11, 18, 19). Nad ei olnud ju ise täiuslikud; kuidas saanuks nad siis anda täiuslikkust teistele inimestele?

Samuti ei võinud loomohvrid teha puhtaks patust südametunnistust. Loom­ohvrite otstarve oli osutada ettepoole, Jeesuse tegevusele ja Tema ohvrile, mis üksinda saab tõepoolest patust puhastada (Hb 9:14; Hb 10:1–3, 10–14). Leviitpreestrite ja nende ohvrite ülesanne oli ajutine ja näitlik. Nende tegevuse kaudu tahtis Jumal suunata inimesi panema oma usku Jeesuse tulevasse teenistusse, „Jumala Tallesse“, „kes kannab ära maailma patu“ (Jh 1:29).

`Loe Hb 7:11–16. Miks oli seaduse muutus vajalik?`

Hb 7:12 selgitab, et preestriameti muutmine tegi vajalikuks seaduse muutmise. Miks? Sest range seadus keelas preestrina teenida isikul, kes polnud Aaroni kaudu Leevi soost (4Ms 3:10; 4Ms 17:4, 5). Hb 7:13, 14 selgitab, et Jeesus oli Juuda soost ja seega keelas seadus Tal olemast preester leviitide preestriameti järgi. Pauluse väitel tähendas Jeesuse määramine preestriks, et Jumal oli muutnud preestriameti seadust.

Jeesuse tulemine tähendas ka ohvriteenistuse seaduse muutmist. Patustelt nõuti lepituse saamiseks eri laadi ohvrite toomist (3Ms 1.–7. ptk), kuid nüüd, mil Jeesus oli tulnud ja andnud end täiuslikuks ohvriks, heideti uue lepingu ja lunastusplaani täielikuma avaldumise tulemusena kõrvale ka loomohvrite toomise seadus (Hb 10:17, 18).

`Mõtle lugematule arvule loomohvritele, mida vanasti ohverdati ja mis osutasid kõik Jeesusele, kuid ainuski neist – isegi mitte need kõik – ei saanud tegelikult meie pattude hinda tasuda. Miks oli üksnes Jeesuse surm piisav tasu?`