---
title: Igavene preester  
date: 02/02/2022  
---

`Loe Hb 7:16. Mille alusel sai Jeesus preestriks?`

Jeesus sai preestriameti hävimatu elu alusel ja sellepärast, et Tema teenistus on igavene. Need tõsiasjad on hämmastavad. See tähendab, et kellegi teise teenistus ei ületa kunagi Jeesuse oma. Jeesus päästab täielikult, igaveseks, „päriselt“ (Hb 7:25). Jeesuselt saadav päästmine on täielik ja lõplik. See jõuab inimloomuse sisimate nurkadeni (Hb 4:12, Hb 9:14; Hb 10:1–4). Jeesuse eestkoste Jumala ees hõlmab kõik uue lepingu alusel antud tõotused.

See on midagi palju rohkemat kui vaid pattude andestamine. See tähendab seaduse panemist meie südamesse, meie muutmist uuteks inimesteks Temas, ning viib evangeeliumi levitamiseni maailmas (Hb 8:10–12). Olles üks Jumalaga ja inimestega, esindab Tema meid Isa ees. Olles toonud oma elu ohvriks, on Jeesusel Jumala silmis vankumatu poolehoid.

`Loe Hb 7:22. Mis seos on Jeesusel uue lepinguga?`

Jeesus on uue lepingu käemees, sest Jumal andis pühaliku vande, et Jeesus on preester „igavesti“ (Hb 7:21). Selle vande tähtsus võib väga lihtsalt arusaamatuks jääda. Paulus on juba viidanud vannetele, mida Jumal andis kõrberännaku põlvkonnale ja Aabrahamile (Hb 3:7–11, Hb 6:13–15). Pojale antud vanne erineb kõrberännaku põlvkonnale ja Aabrahamile antud vannetest selle poolest, et viimased anti surelikele inimestele. Vanded kehtivad seni, kuni vandesaajad on elus. Jumala vanne kõrberännaku põlvkonnale ja Aabrahamile oli jõus seni, kuni kõrberännaku põlvkond ja Aabrahami sugu olid olemas (vaata Gl 3:29).

Aga Jumala pühalik vanne Pojale, kelle elu on „hävimatu“, kehtib igaveseks. Inimene, kes oli kellegi teise käendaja, pidi kandma sama karistust – kaasa arvatud surm – nagu see isik, kellele ta käemeheks oli. Isa pani meie kindlaks garantiiks Jeesuse, sest Tema lubadused ei jää täitmata. Nii kindlad saame olla päästes, mis on meile Jeesuses antud.