---
title: Melkisedeki korra järgi  
date: 31/01/2022  
---

`Loe 1Ms 14:18–20 ja Hb 7:1–3. Kes oli Melkisedek ja kuidas vihjas tema olemasolu Jeesuse saabumisele?`

Melkisedek oli ühtaegu kuningas ja preester. Ta oli ka Aabrahamist kõrgem, sest Aabraham andis talle kümnist. Samamoodi on Jeesus kuningas ja preester (Hb 1:3); erinevalt Melkisedekist oli Jeesus aga ilma patuta (Hb 7:26–28).

Hb 7:15 selgitab, et Jeesus oli „Melkisedeki sarnane“ (NKJV ja 1926) preester. Seda tähendab kirjas heebrealastele varem esinenud väljend „Melkisedeki korra järgi“. Jeesus ei olnud mitte Melkisedeki järeltulija, vaid Tema preestriamet sarnanes Melkisedeki omaga.

Näiteks ütleb Paulus, et Melkisedek oli isatu, ematu, suguvõsatu, sünnita ja surmata. Mõni on pakkunud välja mõtte, et Melkisedek oli Aabrahami ajal kehastunud Jeesus. Kuid see mõte ei käi kokku heebrealastele saadetud kirja arutluskäiguga. Melkisedek „sarnanes“ Jeesusega (vaata ESV), mis vihjab kaudselt sellele, et ta oli keegi teine, mitte Jeesus (Hb 7:3).

Samuti on eeldatud, et Melkisedek oli taevalik olevus, kuid seegi lammutaks heebrealastele saadetud kirja arutluskäigu. Juhul kui Melkisedek olnuks isatu, ematu, suguvõsatu, päevade alguseta ja lõputa, oleks ta ju Jumal. See tekitaks probleemi. Melkisedeki taevalik, täiesti jumalik preestriamet oleks eelnenud Jeesuse tegevusele. Kui tegemist oleks millegi niisugusega, küsiks kiri heebrealastele otse: „Miks oli siis veel vaja esile tõsta teistsugune preester?“ (Hb 7:11)

Seevastu kasutab kiri heebrealastele tõsiasja, et Pühakiri vaikib Melkisedeki sündimisest, surmast ja suguvõssa kuulumisest, ning loob selle abil tüpoloogia ehk sümboli Jeesuse preesterliku teenistuse kohta (1Ms 14:18–20), lastes seega näha, et Jeesus oli igavene. Ühesõnaga, Melkisedek oli Kaanani kuningas-preester, kelle tegevuses ja elukäigus oli Kristusele iseloomulikke jooni.

„Kristus rääkis Melkisedeki, Kõigekõrgema Jumala preestri kaudu. Melkisedek ei olnud Kristus, kuid [Melkisedek] oli Jumala hääl maailmas, Isa esindaja. Läbi kõikide põlvkondade minevikus on Kristus rääkinud; Kristus on oma rahvast juhtinud ning on olnud maailmale valgus.“ – Ellen G. White, „Valitud kuulutused“, 1. raamat, lk 409.

`Mida õpime Melkisedeki esiletulekust selle kohta, kuidas töötab Jumal nende hulgas, kes pole eales kuulnud inimesest misjonäri kuulutust?`