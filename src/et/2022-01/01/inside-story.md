---
title: Misjonilugu  
date: 31/12/2021
---

#### Üllatavad eestkostjad

_Loo on kirja pannud Andrew McChesney._

Pulmad on tavaliselt rõõmus aeg, mil perekonnad hõiskavad. Kuid Khomele ja tema mehele Eungile ühes kauges Laose külas oli see kannatus.

Khome, kes kuulub laveni rahvusrühma, oli selgeltnägija tütar. Juba lapsepõlvest peale kanti hoolt, et ta saaks oma ema järglaseks. Kuid Khome kohtus Issandaga ning andis südame vastu ema tahtmist Issandale. Lisaks kõigele abiellus ta kristlasest mehega, kes pärines teisest rahvusrühmast. Kõik näisid nende abielule vastu seisvat; ka kurjad vaimud.

Ühel päeval ilmus Khome ette kuri vaim ja irvitas ta üle. Khome laskus kohe põlvili ja palvetas. Kui ta põlvedelt tõusis, püüdis ta astuda Piibli juurde ja seda lugeda. Piibel oli vaid mõne sammu kaugusel, kuid naise jalad tundusid tinarasked ja ta sai neid vaevu liigutada. Jalad olid justkui maa küljes kinni. Püüdes visalt astuma hakata, palvetas Khome: „Jumal, kaitse mind, Jumal, kaitse mind.“ Lõpuks jõudis ta Piiblini ja avas selle. Olles lugenud mõne lõigu, palvetas ta Jeesuse nimel ja kuri vaim lahkus.

Võitlus kurjuse jõududega jätkus aastaid, kuid Khome ja Eung teenisid oma kodus ustavalt Jumalat. Vanemad, õed-vennad ja naabrid ilmutasid nende suhtes avalikku vihavaenu. Aeg-ajalt esitasid nad ametivõimudele valesüüdistusi, justkui oleksid Khome ja Eung pannud toime mõne väärteo. Kui politseiametnikud tulid abielupaari esimest korda vahistama, kohtasid nad maja ees salapäraseid võimsaid isikuid. Ametnikud pagesid hirmunult. Teine katse abielupaari vahistada luhtus, sest politseiohvitsere ehmatas kahe salapärase olendi nägemine majas. Hakkas levima kuuldus, et abielupaaril on mingisugused üleloomulikud eestkostjad, ning inimesed muutusid lugupidavaks.

Samal ajal rääkisid Khome ja Eung oma usust pereliikmetele ja naabritele. Nad aitasid kaasinimesi igal võimalusel ja kuigi nad ise olid üsna vaesed, abistasid nad endast veel vaesemaid. Tasapisi hakkas nende juurde tulema inimesi abi saama. Haiged ja deemonitest vaevatud otsisid paranemist. Üks ja teine inimene võttis Jumala vastu ning abielupaari kodust sai kodukirik. Khome õde pani evangeeliumile veel mõnda aega vastu, kuid ühel ööl nägi ta Khome maja kohal säramas heledat valgust. Järgmisel päeval küsis ta õelt, kuidas neil oli valge, kuigi külas polnud kellelgi elektrit. Khome ei teadnud, mida vastata. Nad mõlemad abikaasaga olid maganud. Õde võttis Jeesuse vastu.

_Täna on Eung ja Khome Jumala säravaks valguseks laveni rahva hulgas Laoses. Osa käesoleva kolmeteistkümnenda hingamispäeva annetusest aitab avada nende riigis algkooli. Palun palvetage selle kooliprojekti, Eungi ja Khome ning Laose hinnaliste inimeste pärast._