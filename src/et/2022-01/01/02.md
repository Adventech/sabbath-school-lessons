---
title: Silmapaistev algus  
date: 26/12/2021
---

Siinsest jutlusest aru saamiseks ja selle sõnumi rakendamiseks enda ellu on meil vaja mõista ristikoguduse ajalugu ning olukorda siis, kui kogudus sai apostlilt kirja.

`Loe Hb 2:3, 4. Milline oli heebrealastele saadetud kirja kuulajaskonna kogemus alguses, kui nad usku tulid?`

See kirjakoht annab mõista, et heebrealastele saadetud kirja adressaadid ei olnud isiklikult kuulnud Jeesust jutlustamas, vaid evangeelium oli nendeni jõudnud teiste evangelistide kaudu, kes olid neile kuulutanud „päästest“.

Paulus ütleb sedagi, et evangelistid olid kuulutust „kinnitanud“ ja Jumal ise oli „kinnitanud nende tunnistust tunnustähtede ja imedega“. See tähendab, et Jumal oli andnud evangeeliumi kohta kogemusliku kinnituse imede ja muude vägevate tegude näol, mille hulka kuulus „Püha Vaimu andide“ jagamine. Uues Testamendis kaasnevad evangeeliumi jutlustamisega uutes paikades tihtilugu sellised tunnustähed nagu imelised tervistamised, kurjade vaimude väljaajamine ja vaimuannete väljavalamine.

Kristliku koguduse alguspäevil valas Jumal oma Vaimu apostlite peale Jeruusalemmas nii, et nad suutsid kuulutada evangeeliumi keeltes, mida nad enne ei osanud, ning teha imesid (Ap 2. ja 3. ptk). Filippus tegi sarnaseid tunnustähti Samaarias (Ap 8. ptk), Peetrus Joppes ja Kaisareas (Ap 9. ja 10. ptk) ning Paulus oma teenistusajal Väike-Aasias ja Euroopas (Ap 13.–28. ptk). Sellised vägevad teod olid kogemuslikud tõendid, mis kinnitasid „päästesõnumit“ – Jumala riigi rajamist ja päästet hukkamõistust ning vabanemist kurjusejõududest (Hb 12:25–29).

Vaim andis esimestele kristlastele veendumuse, et nende patud olid andeks antud, niisiis ei pidanud nad enam kohtupäeva ees hirmu tundma. Selle tulemusena olid nende palved südid ja usaldavad ning nende vaimulik kogemus rõõmus (Ap 2:37–47). Vaim tegi vabaks ka need, keda kurjad jõud orjastasid. See tõestas mõjusalt, et Jumala vägi on kurjuse jõududest üle, ning tegi avalikuks Jumala riigi kristlaste elus.

`Missugune on sinu uskutuleku lugu? Kuidas on saanud kinnitust sinu usk ning veendumus, et Jeesus Kristus on su Päästja ja Issand? Miks on hea aeg-ajalt meenutada, kuidas Jumal su elus alguses tegutses, et sind Tema juurde tuua?`