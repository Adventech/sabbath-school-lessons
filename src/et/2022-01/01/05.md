---
title: Rühkige koos edasi  
date: 29/12/2021
---

Mida soovitas apostel lugejatele nende olukorda silmas pidades? Mida õppida kirjast heebrealastele enda jaoks? Analüüsigem, kuidas aitas Jumal Eelijal meeleheitest taastuda.

`Loe 1Kn 19:5–18. Mida tegi Jumal oma sulase Eelija usu uuendamiseks?`

Lugu sellest, kuidas Jumal käitus Eelijaga pärast Karmelit, on paeluv, sest siin on näha Jumala õrna hoolt ja tarkust, kui Ta aitab hädasolijatel ja võitlejatel usku taastada. Jumal tegi Eelijale mitu heategu. Esmalt kandis Ta hoolt prohveti füüsiliste vajaduste eest. Jumal varustas teda toiduga ja laskis tal puhata. Siis, koopas, noomis Ta Eelijat lahkelt – „Mis sa siin teed, Eelija?“ – ning aitas prohvetil sügavamalt aru saada, kuidas Tema töötab ja oma eesmärke täidab. Jumal ei olnud tormituules, maavärinas ega tules, vaid tasases vaikses hääles. Lõpuks andis Jumal Eelijale töö ja julgustas teda.

`Loe Hb 2:1, Hb 3:12–14, Hb 5:11–6:3 ja Hb 10:19–25. Mida soovitas Paulus usklikel teha?`

Kirjast heebrealastele leiame mitmesuguseid juhiseid, mida apostel andis lugejatele selleks, et nende algne jõud ja usk taastuks. Paulus rõhutab ühe teona hoolekandmist kaasusklike füüsiliste vajaduste eest. Ta soovitab kristlastel olla külalislahked ja käia vaatamas vangisolijaid, mis hõlmab ühtlasi nende vajaduste rahuldamist. Apostel innustab lugejaid olema helded ja hoidma meeles, et Jumal ei unusta neid (Hb 13:1–6). Paulus manitses kristlasi ja julgustas neid. Ta hoiatas, et neid tasahaaval „ei uhutaks“ kõrvale (Hb 2:1) ja et neil ei oleks „kuri süda, mis uskmatuses ära taganeb“ (Hb 3:12), ning julgustas neid kasvama oma usu mõistmises (Hb 5:11–6:3). Samuti tõstis ta esile koguduse kooskäimistel järjekindla osalemise tähtsuse (Hb 10:25). Lühidalt soovitas Paulus kristlastel koos edasi rühkida, üksteist julgustada ning elavdada armastust ja teha häid tegusid, kuid ühtlasi tõstis ta nende silme ette Jeesuse ja selle töö, mida Tema teeb nende heaks taevases pühamus (Hb 8:1, 2; Hb 12:1–4).