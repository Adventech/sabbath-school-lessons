---
title: Viimseil päevil  
date: 30/12/2021
---

`Loe Hb 1:2, Hb 9:26–28; Hb 10:25, 36–38 ja Hb 12:25–28. Millist aja kohta käivat mõtet Paulus siin rõhutab?`

Apostel rõhutab üht väga olulist osa, mis lisab tema manitsusele kiireloomulisust: lugejad elavad „päevade lõpul“ (Hb 1:2) ning tõotused on peagi täitumas (Hb 10:36–38). On huvitav, nagu näeme, et kogu kirja jooksul kõrvutab Paulus oma kuulajaskonda kõrberännaku-aegse põlvkonnaga, kes seisis otse Kaanani piiril, valmis sisenema tõotatud maale. Ta tuletab kristlastele meelde, et „veel ainult pisut, pisut, siis tuleb see, kes peab tulema, ega viivita“ (Hb 10:37). Ja siis ergutab ta neid: „Aga meie ei ole need, kes taganevad hukatuseks, vaid need, kes usuvad ja päästavad hinge“ (Hb 10:39). Viimane manitsus meenutab lugejatele ja ka meile ohte, mida Jumala rahvas on just enne Jumala tõotuste täitumist ajaloo käigus läbi elanud.

Neljas Moosese raamat räägib täpselt sellestsamast. Piibli ülestähendus ütleb, et kahel korral, just enne tõotatud maale astumist, tabas Iisraeli suur kaotus. Esimesest korrast on kirjutatud 4Ms 13. ja 14. peatükis ning seal räägitakse meile kahtlustest, mida palju juhte koguduse keskel levitasid ja mis nurjasid Iisraeli usu. Selle tagajärjel otsustas kogudus määrata ametisse uue juhi ja naasta Egiptusesse – just siis, kui oldi sisenemas Kaananisse.

Teisel korral mässiti Iisrael Baal-Peoris (4Ms 24. ja 25. ptk) meelelisse ihasse ja ebajumalateenistusse. Kuna Bileam ei saanud iisraellasi needa, kasutas Saatan seksuaaliha, et suunata Iisrael Jumalale pahameelt tekitavasse ebajumalateenistusse ja pattu.

Paulus hoiatab heebrealastele saadetud kirja lugejaid mõlema ohu eest. Esiteks manitseb ta neid hoidma kindlalt kinni usust, mida nad tunnistavad, ja vaatama üles Jeesusele (Hb 4:14; Hb 10:23; Hb 12:1–4). Teiseks kutsub ta neid üles hoiduma sündsusetusest ja ahnusest (Hb 13:4–6). Lõpuks õhutab ta neid silmas pidama oma juhte ja kuuletuma neile (Hb 13:7, 17).

`Mõtle meie arusaamisele surnute olukorrast ja sellest, et järgmine sündmus pärast seda, kui surm meie silmad suleb, on Jeesuse teine tulek. Miks saame eelnevast lähtudes öelda, et kõik inimesed elavad „päevade lõpul“?`