---
title: Võitlus  
date: 27/12/2021  
---

Kui usklikud tunnistasid oma usku Kristusesse ja ühinesid kogudusega, panid nad maha märgi, mis eristas neid ülejäänud ühiskonnast. Kahjuks sai sellest vastuolu allikas, sest paraku mõistis see kaudselt hukka kogukonna koos tema väärtustega.

`Loe Hb 10:32–34 ja Hb 13:3. Missugune oli heebrealaste kirja kuulajate uskutulekujärgne kogemus?`

On vägagi tõenäoline, et kirja lugejate vastased ärritasid üles rahvamasse, kes kristlasi solvasid ja neile füüsilisi kannatusi põhjustasid (nt Ap 16:19–22; Ap 17:1–9). Neid ka vangistati ja tõenäoliselt piitsutati, sest valitsusametnikel oli voli – sageli asjakohaseid kohtunorme järgimata – karistada ja vahistada samal ajal, kui nad tõendeid kogusid (nt Ap 16:22, 23).

`Loe Hb 11:24–26 ja 1Pt 4:14, 16. Kuidas aitavad Moosese kogemused ja Peetruse esimese kirja lugejate läbielud meil mõista, miks kristlasi taga kiusati?`

Olla „teotatud Kristuse nime pärast“ tähendas lihtsalt enda samastamist Kristusega ning sellega kaasneva häbi ja väärkohtlemise talumist. Avalik vaen kristlaste vastu tulenes nende silmatorkavast usulisest pühendumisest. Inimesed võivad solvuda usukommete pärast, millest nad aru ei saa, või teiste inimeste pärast, kelle eluviis ja kõlblusnormid tekitavad neis süü- või häbitunde. Meie ajaarvamise esimese sajandi keskel pidas Tacitus kristlasi süüdlasteks „inimkonna vihkamises“. – Alfred J. Church ja William J. Brodribb, tõlkijad, „The Complete Works of Tacitus“ (New York: The Modern Library, 1942) Annals 15.44.1. Mis iganes oli selle valesüüdistuse täpne põhjus, kannatasid paljud varakristlased (nagu need, kellele Paulus selle kirja saatis) oma usu pärast.

`Iga inimene, olgu ta kristlane või mitte, kannatab. Mida aga tähendab kannatada Kristuse pärast? Kui palju kannatame Kristuse pärast ja kui palju kannatusi oleme oma valikutega endale kaela tõmmanud?`