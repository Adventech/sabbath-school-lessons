---
title: Halb enesetunne  
date: 28/12/2021
---

Heebrealastele mõeldud kirja lugejad hoidsid põlgamisest ja tagakiusamisest hoolimata oma usust edukalt kinni ning pühendusid Kristusele. Vastuolud nõudsid aja jooksul aga siiski lõivu. Kristlased võitlesid head võitlust ja tulid võidukalt välja, kuid olid ühtlasi väsinud.

`Loe Hb 2:18; Hb 3:12, 13; Hb 4:15; Hb 10:25; Hb 12:3, 12, 13 ja Hb 13:1–9, 13. Milliste väljakutsetega usklikud silmitsi seisid?`

Kiri heebrealastele räägib, et lugejad kogesid jätkuvalt raskusi. Nende mainet rünnati verbaalselt ja tõenäoliselt ka muul viisil (Hb 13:13). Osa usklikke oli ikka veel vangis (Hb 13:3) ning see kurnas kogudust majanduslikult ja psühholoogiliselt. Inimesed olid väsinud (Hb 12:12, 13) ja kergesti võis nende „hing nõrkeda“ (Hb 12:3).

Üksikisikuti ja kogukonniti on tavaline, et pärast seda, kui võidu erutus möödub, lõdvenevad psühholoogilised ja muud kaitsemehhanismid ning inimesed muutuvad vaenlase rünnakule haavatavamaks. Jõudu, mida isik või kollektiiv ähvardava ohu ees koondas, on teist korda raskem kokku saada.

`Loe 1Kn 19:1–4. Mis Eelijaga juhtus?`

„Nüüd avaldas Eelijale survet tagasilöök, mis sageli järgneb tugevale usu ja hiilgava edu kogemusele. Ta kartis, et Karmelil alanud usupuhastus ei ole püsiv, ning teda haaras meeleheide. Ta oli ülendatud Pisgaa tippu, aga nüüd oli ta orupõhjas. Kõikväelisest innustatuna oli ta läbinud raskeimagi usuproovi, kuid sel meeleheitetunnil, mil kõrvus kõlas Iisebeli ähvardus ja Saatan näis ikka veel võimutsevat õela naise läbi, lõdvendas ta klammerdumist Jumalasse. Teda oli ülendatud suurimal määral ja tagasilöök oli vapustav. Unustanud Jumala, põgenes Eelija järjest edasi, kuni leidis end tühjas kõrbes.“ – Ellen G. White, „Prohvetid ja kuningad“, lk 161, 162.

`Mõtle nurjumistele oma kristlikus elus ning püüa mõista olukordi ja põhjuseid, mis tõid kaasa kokkuvarisemise. Mida saanuks teisiti teha?`