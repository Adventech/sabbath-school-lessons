---
title: Jeesus Isa ees  
date: 27/02/2022  
---

`Loe Hb 9:24. Mis oli selle piiblisalmi põhjal Jeesuse taevasse minemise eesmärk?`

Jumal andis Iisraelile juhised, et nende meessugu läheks igal aastal kolm korda koos ohvrianniga Jeruusalemma „Issanda Jumala palge ette“. Määratud kordadeks olid paasapüha (hapnemata leibade püha), nädalatepüha (nelipüha) ja lehtmajadepüha (2Ms 23:14–17; 5Ms 16:16). Paasapühaga tähistati Iisraeli vabastamist Egiptusest. Nelipühaga tähistati odralõikust ning Uue Testamendi ajaks oli hakatud seda seostama seaduse andmisega Siinailt. Lehtmajadepühaga tähistati Jumala hoolekannet Iisraeli eest kõrberännakul. Uue Testamendi järgi oli kõigil Vana Testamendi pühadel ka prohvetlik tähendus.

Hb 9:24 kirjeldab Jeesuse minemist taevasse Isa ette. Ta jõudis taevasesse pühamusse, „tõelisse paika“ selleks, et „ilmuda“ Jumala ette parema ohvriga (Hb 9:23, 24) – omaenese verega.

Jeesus viis hämmastava täpsusega ellu palveteekonna-pühade prohvetliku tähenduse. Ta suri paasapühade ettevalmistuspäeval üheksandal tunnil, paasatalle ohverdamise hetkel (Jh 19:14; Mt 27:45–50). Jeesus äratati surnuist kolmandal päeval ning Ta läks taevasse, et saada kinnitus oma ohvri vastuvõtmisele (Jh 20:17; 1Kr 15:20); just siis kõigutas preester küpsenud odrast kogutud uudseviljavihku (3Ms 23:10–12). Seejärel, nelikümmend päeva hiljem, nelipühapäeval, läks Ta taevasse, et istuda Jumala paremale käele ja avada pidulikult uus leping (Ap 1. ja 2. ptk).

Muistse Iisraeli palverännaku otstarve oli „tulla ja näha Jumala palet“ (Ps 42:2). See tähendas Jumala poolehoiu kogemist (Ps 17:15). Sarnaselt tähendab kirjas heebrealastele esinev väljend „näha Jumala palet“ Jumalalt abi küsimist (2Aja 7:14; Ps 27:8; Ps 105:4). Kirjas heebrealastele on sellel Jeesuse taevassemineku tähendus. Jeesus läks taevasse Jumala juurde täiusliku ohvriga. Lisaks läks Ta taevasse Jumala juurde meie eeljooksjana (Hb 6:19, 20). Tema muutis tõelisuseks usklikele antud tõotuse, kes rändavad „kodumaad otsides“, „paremat kodumaad“ ja ootavad „linna, mille meister ja ehitaja on Jumal“ (Hb 11:10, 13–16).

`Veel kord, miks peaks see, mida Kristus tegi ristil ja mida Ta teeb nüüd taevas, andma meile päästekindluse?`