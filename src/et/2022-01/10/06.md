---
title: Nad näevad Ta palet  
date: 03/03/2022  
---

`Loe Hb 12:22–24. Mis mõttes oleme jõudnud taevasesse Jeruusalemma Jumala juurde?`

Väidetakse, et usklikud „on tulnud“ usu kaudu Siioni mäe juurde, taevase Jeruusalema juurde. Selles mõttes vaatab nende kogemus tulevikku. Niisiis kuulub taevane Jeruusalemm „loodetava tõelisuse“ ja „nähtamatute asjade tõenduse“ valdkonda, mis on meie jaoks usu kaudu siiski kindel (Hb 11:1).

Kuigi eelnev on tõsi, on kogu antud kirjakoha tähendus laiem. Oleme ühtlasi tulnud Siioni mäe juurde, otse Jumala juurde meie esindaja Jeesuse kaudu (Ef 2:5, 6; Kl 3:1). Jeesuse taevasse minek ei ole mitte usu küsimus, vaid tõsiasi. Jeesuse taevasse mineku ajalooline mõõde annab veenva jõu kirjas heebrealastele esitatud manitsusele hoida vankumatult kinni oma tunnistusest (Hb 4:14; Hb 10:23). Paulus ütleb: „Et meil nüüd on suur ülempreester…, kes on läbinud taevad… lähenegem siis… julgusega“ (Hb 4:14, 16, ESV).

Järelikult oleme juba oma esindaja kaudu kohal ja toimimegi vastavalt. Tema kaudu oleme „maitsnud taevast andi ja… kogenud Jumala head sõna ja tulevase ajastu vägesid“ (Hb 6:4, 5). Jeesuse taevasse minemise ja taevases pühamus teenimise tõelisus on „meile nagu hinge ankur, kindel ja kinnitatud“ (Hb 6:19), tagatis, et tõotustel on sisu ja need väärivad usaldamist (Hb 7:22). Meie jaoks on usul ajalooline ankur.

Vähe sellest, et Jumala eesmärk täitub Jeesuses, täitub see ka meis. Meile on öeldud, et Jeesuse taevasse minekuga tõdenes see, mida kujutasid kaks iga-aastast palverännakut Iisraelis, paasapüha ja nelipüha.

Heebrealastele saadetud kirja ja Ilmutusraamatu põhjal on veel täitumas lehtmajadepüha. Tähistame seda koos Jeesusega, kui jõuame „linna, mille meister ja ehitaja on Jumal“, taevasele kodumaale (Hb 11:10, 13–16). Me ei hakka ehitama lehtmaju, kuid Jumala lehtmaja ehk telk tuleb taevast alla ning me elame koos Temaga igavesti (Ilm 7:15–17; Ilm 21:1–4; Ilm 22:1–5; 4Ms 6:24–26).

`Kuidas õpid muutma igavese elu tõotust enda jaoks reaalseks praegu, maailmas, mis on pilgeni täis valu ja kannatust? Mida vastad neile, kes ütlevad, et see on puhas fantaasia, mis aitab sul siinses elus end paremini tunda?`