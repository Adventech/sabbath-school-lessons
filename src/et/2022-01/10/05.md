---
title: Uus ja elav tee läbi vahevaiba  
date: 02/03/2022  
---

`Loe Hb 10:19–22. Milline üleskutse esitatakse meile neis piiblisalmides?`

Kiri heebrealastele väidab, et Jeesus on sisenenud taevasesse pühamusse ja kutsub meid Temale järgnema. See mõte on kooskõlas varem esitatud arusaamaga, et Jeesus on usklike „ülemjuht“ ja eeljooksja (Hb 2:10; Hb 6:19, 20; Hb 12:2). „Uus ja elav tee“ on uus leping, mille Jeesus oma ohvri ja taevasse minekuga pidulikult avas. Väljend „uuena ja elavana“ vastandub vana lepingu kui „vananeva ja raugastuva“ (Hb 8:13) kirjeldusele. Uus leping võimaldab patud andeks saada ja on pannud seaduse meie südamesse ning teeb meile seeläbi võimalikuks astuda julgusega Jumala ette – üksnes selle tõttu, mida Jeesus on kõiki lepingulisi kohustusi täites meie heaks teinud, mitte selle tõttu, mida meie või keegi teine on teinud.

Kiri heebrealastele märkis, et vana lepingu piduliku avamisega käis kaasas ka pühamu ja preestrite pühitsemise alustamine (Hb 9:18–21; võrdle 2Ms 40. ptk; 3Ms 8. ja 9. ptk). Selle lepingu otstarve oli luua väga lähedane suhe Jumala ja Tema rahva vahel (2Ms 19:4–6). Kui Iisrael selle suhte omaks võttis, käskis Jumal kohe ehitada pühamu, et Ta saaks elada nende keskel. Pühamu pidulik avamine ning Jumala kohalolu oma rahva keskel oli hetk, mil Jumala ja Iisraeli vahel sõlmitud leping toimima hakkas.

Sama kehtib uue lepingu kohta. Uus leping avab pidulikult Jeesuse preestriteenistuse meie heaks (Hb 5:1–10; Hb 7:1–8:13).

Jeesuse minek tagasi Jumala juurde on avanud Jumala rahvale uue ajajärgu. Sakarja raamatu 3. peatükk märgib, et Saatan süüdistas Jumala ees Jumala rahvast, kelle esindajaks oli ülempreester Joosua. See süüdistaja on sama isik, kes seadis kahtluse alla Iiobi ustavaks jäämise Jumalale (Ii 1. ja 2. ptk). Jeesuse ohvriga on Saatan aga taevast välja aetud (Ilm 12:7–12, võrdle Jh 12:31; Jh 16:11). Nüüd teeb Jeesus meie eest vahendustööd ning nõuab enda ohvri ja ustavuse tõttu meile päästet!

`Millise süüdistuse saab Saatan Jumalale sinu kohta esitada, kui tal seda teha lubataks? Kuna ta on valetaja, siis kuivõrd palju võib ta sinu süüdimõistmist taotledes veel valetada? Mis on su ainus lootus?`