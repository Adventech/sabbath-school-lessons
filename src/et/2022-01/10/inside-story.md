---
title: Misjonilugu  
date: 04/03/2022  
---

#### Jumal on parim tunnistaja

_Loo on kirja pannud Anna Likholet._

Igatsesin 18aastasena rääkida Jeesusest kaasinimestele. Aga ma kartsin.

„Ma kardan,“ palvetasin tihtilugu. „Ma ei tea, kuidas Sinust rääkida.“

Siis sain teada, et mulle oli vaja teha operatsioon, ja mind võeti Tuula haiglasse; see linn asub umbes kahe ja poole tunni tee kaugusel Venemaa pealinnast Moskvast. Kui mina saabusin, oli palatis täidetud kuuest voodikohast kolm. Teised naispatsiendid lugesid või vaatasid telekat. Minu operatsioon määrati järgmisele päevale.

„Mida peaksin tegema?“ mõtlesin ma. „Mida enne operatsiooni tehakse?“

Avasin oma Piibli.

Minu kõrval olev naine kõnetas mind kohe.

„Kas sa oled kristlane?“ küsis ta.

„Jah,“ vastasin ma.

„Millises kirikus sa käid?“ uuris tema.

Ma ei tahtnud, et seitsmenda päeva adventiste pilgataks. Paljud venelased kuuluvad teise uskkonda ja peavad adventiste sektiliikmeteks.

„Olen protestant,“ ütlesin.

Naine ei rahuldunud sellega. „Millisesse protestantlikku kirikusse sa kuulud?“

Mida öelda? „Olen seitsmenda päeva adventist,“ vastasin mina.

Naise nägu valgustas lai naeratus.

„Ohoo, seitsmenda päeva adventist!“ hüüatas ta. „Ma tunnen adventiste! Nad on väga head inimesed!“

Naine rääkis innukalt kirikust, selle tegevusest ja Zaokski Adventülikoolist, mis asub Tuula külje all. Teised kaks patsienti kuulasid vaikides. Nad ei olnud adventkogudusest kunagi kuulnud.

„Adventistid on head kristlased!“ ütles naine. „Mu isa tunneb mõnd toredat adventisti.“

Ajal, mil ta rääkis, astus palatisse arst. Mees üllatus naist nähes.

„Mida te siin teete?“ küsis ta.

„Mida te silmas peate?“ uuris naine omakorda.

„Ma andsin korralduse teid eile välja kirjutada,“ selgitas mees. „Te võiksite juba kodus olla.“

Naise abikaasa tuli talle 30 minuti pärast järele.

Tema tühja voodit vaadates mõistsin, et Jumal oli vastanud mu palvetele ootamatul moel. Jumal ise oli endast mu haiglapalatis teada andnud. Mina polnud midagi teinud. Jumal oli teinud kõik. Selle tulemusena teadsid teised patsiendid, et ma olin adventist ning et adventistid armastavad Jeesust kõigest südamest.

Enne haiglas olemist käisin ma kirikus ja uskusin Jeesusesse. Kuid kristlaseks olemine on midagi rohkemat. Kristlane olla tähendab ka kaasinimestele Jeesusest rääkida. Kui sul on igatsus Temast rääkida, siis Ta korraldab seda. Ta teeb sinu heaks kõike.

_See misjonilugu illustreerib Seitsmenda Päeva Adventistide koguduse strateegilise plaani „Mina lähen“ eesmärki nr 1: „Vaadata üle üleilmse misjonitöö kontseptsioon ning pühenduda misjonile kui eluviisile, millesse pole kaasatud mitte üksnes pastorid, vaid iga koguduseliige, noor ja vana, et rõõmuga tunnistada Kristusest ja teha inimesi jüngriks.“ Rohkem saad teada aadressilt [iwillgo2020.org](https://iwillgo2020.org/)._