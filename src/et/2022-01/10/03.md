---
title: Jumala kutse  
date: 28/02/2022  
---

`Loe Hb 12:18–21. Milline oli Iisraeli kogemus Siinai mäe juures?`

Kui Jumal kutsus Iisraeli Egiptusest, oli Tal kavas luua nendega isiklik, väga lähedane suhe. Ta ütles: „Te olete näinud, mida ma olen teinud egiptlastele, kuidas ma teid olen kandnud kotka tiibadel ja kuidas ma teid olen toonud enese juurde“ (2Ms 19:3, 4).

Niisiis andis Jumal Moosese kaudu vajalikud juhised, et valmistada rahvast ette Temaga kohtumiseks. Esmalt tuli inimestel pühenduda (2Ms 19:10–15). Need, kes liginenuks mäejalamile ette valmistumata, oleksid surnud. Ja siis, kui inimesed olid end kaks päeva ette valmistanud, juhendas Jumal kolmandal päeval rahvast, et „kui pikalt sarve puhutakse“, „võivad nad tõusta ja minna mäele“ (2Ms 19:13, ESV). Jumal tahtis, et nemadki kogeksid seda, mida kogesid Mooses ja rahva juhid, kui nood tõusid mäkke ja „võisid Jumalat vaadata ja süüa ja juua“ Tema kohalolus (2Ms 24:9–11). Inimesed tunnistasid hiljem, kuidas nad olid näinud Jumala auhiilgust ning kuidas oli võimalik, et Jumal „räägib inimesega, aga too jääb elama“ (5Ms 5:24). Kuid siis, kui õige hetk tuli, jäi usust puudu. Mooses selgitas aastaid hiljem: „Te kartsite tuld ega läinud üles mäele“ (5Ms 5:5). Inimesed palusid hoopis, et Mooses oleks vahetalitaja (5Ms 5:26–27, võrdle 2Ms 20:18–21).

Jumal tahtis oma pühaduse ilmutamisega Siinai mäel õpetada rahvast Teda „kartma“ ehk Tema suhtes aupaklik olema. „Issanda kartus“ juhib elu, tarkuse ja au juurde (5Ms 4:10; võrdle Ps 111:10; Õp 1:7; Õp 9:10; Õp 10:27) – ning õpetab ühtlasi, et Jumal on halastaja ja armuline (2Ms 34:4–8). Niisiis tahtis Jumal küll, et Iisrael tuleks Tema juurde, kuid rahvas hakkas kartma ja palus, et Mooses oleks nende vahetalitaja. Kirjas heebrealastele tuuakse pärast Siinai sündmusi välja just Moosese meeldetuletus rahvale, et neil jäi usust puudu ja nad taganesid kuldvasikat kummardama ning nende patu pärast oli Moosesel hirm Jumalaga kohtuda (5Ms 9:19). Jumal ei kavandanud rahva reaktsiooni; see oli nende usupuuduse tagajärg.

`Miks ei peaks me Jeesuses kartma püha Jumala ligi tulla? Samas, millised tingimused meile Jumala juurde tulekuks esitatakse?`
