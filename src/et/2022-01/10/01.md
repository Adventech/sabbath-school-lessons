---
title: Jeesus avab tee vahevaiba taha  
date: 26/02/2022  
---

### Selle nädala õppeaine
Hb 9:24; 2Ms 19:3, 4, Hb 12:18–21; 3Ms 16:1, 2; Hb 10:19–22; Kl 3:1.

> <p>Juhtsalm</p>
> „Kristus ei läinud ju kätega tehtud kõige pühamasse paika kui tõelise paiga eelkujusse, vaid taevasse enesesse, esindama meid nüüd Jumala palge ees“ (Hb 9:24).

Kui jüngrid tulid pärast Jeesuse taevasse minekut Õlimäelt tagasi, täitis neid õnn ja võidurõõm. Nende Õpetaja ja Sõber oli tõusnud maailma valitsejaks ning Ta oli kutsunud neid tulema Jumala ette Tema nimel täielikus usalduses, et Jumal on nende palvete suhtes soodsalt meelestatud (Jh 14:13, 14). Kuigi jüngrid olid ikka maailmas ja neid ründasid kurjuse jõud, oli nende lootus kindel. Nad teadsid, et Jeesus oli läinud taevasse neile aset valmistama (Jh 14:1–3). Nad teadsid, et Jeesus oli nende pääste Ülemjuht ning et Ta oli oma vere kaudu avanud tee taevasele kodumaale.

Kirjas heebrealastele on Jeesuse taevasse minek olulist tähelepanu pälviv usutõde. See tähistab Jeesuse valitsemise algust ja ülempreestriteenistuse algust, mida Ta teeb meie heaks. Lõpuks, kõige tähtsam – Jeesuse taevasse minek tähistab uue lepingu pidulikku sõlmimist, mille kaudu saame usus julgelt Jumala ette minna. Meil on nüüd eesõigus tulla Jeesuse ja Tema õiguse teenete kaudu usalduslikult Jumala juurde.

_Selle nädala õppetükki õppides valmistud hingamispäevaks, 5. märtsiks._