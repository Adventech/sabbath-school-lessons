---
title: Vaja läheb eesriiet  
date: 01/03/2022  
---

Eesriietel ehk vahevaipadel on kahekordne ülesanne. Sõnaga, mida kiri heebrealastele kasutab eesriide kohta (katepetasma), võib viidata eesõue sissepääsu katteriidele (2Ms 38:18), pühamu välimise sissepääsu ees olevale katteriidele (2Ms 36:37) või sisemisele eesriidele, mis eraldas püha paika kõige pühamast paigast (2Ms 26:31–35). Need kolm eesriiet olid ühtaegu sissepääsuks ja piiriks, millest edasi võis minna ainult osa inimesi.

`Loe 3Ms 16:1, 2 ja 3Ms 10:1–3. Milline hoiatus neis salmides on?`

Eesriie kaitses preestreid, kui nad teenisid püha Jumala ees. Pärast pattu kuldvasikaga ütles Jumal Moosesele, et Ta ei tule nende seltsis tõotatud maale, et neid mitte hävitada, sest nad olid „kangekaelne rahvas“ (2Ms 33:3). Seepärast paigutas Mooses kogudusetelgi teisale ja püstitas selle laagripaigast kaugemale (2Ms 33:7). Pärast Moosese eestpalvet nõustus Jumal küll rahva keskel kaasa minema (2Ms 33:12–20), kuid Ta pani paika mitu reeglit inimeste kaitsmiseks, kui Ta nende keskel elas.

Näiteks jäi Iisrael laagrisse määratud korra kohaselt, nii et laagripaiga keskele tekkis püha ala, kuhu püstitati kogudusetelk. Lisaks sellele paiknesid leviitide telgid eelkõige kogudusetelgi ümber, selleks et kaitsta pühamut ja selle esemeid võõraste inimeste ligitungimise eest (4Ms 1:51, 4Ms 3:10). Nemad olid omamoodi eesriideks, inimestest eesriideks, mis kaitses Iisraeli rahvast: „Aga leviidid löögu leer üles ümber tunnistuselamu, et Iisraeli laste kogudust ei tabaks viha; ja leviidid toimetagu, mida tunnistuselamus on vaja toimetada“ (4Ms 1:53).

Jeesus on meie preestrina samuti meie eesriie. Tema lihassetuleku abil püstitas Jumal oma telgi meie keskele ja lasi meil vaadelda Tema kirkust (Jh 1:14–18). Tema võimaldas pühal Jumalal elada oma ebatäiusliku rahva keskel.

`Mõtle, milline tähendus oli tõsiasjal, et Looja-Jumal, kes tegi universumi, elas oma rahva keskel, kes oli tol ajal põgenema pääsenud orjarahvas. Mida saame siit õppida sellest, kui lähedane saab Jumal meile olla?`