---
title: Ahnus ja seksuaalne kõlvatus  
date: 21/03/2022  
---

`Loe Hb 13:4, 5; Lk 16:10–18; 1Kr 5:1; Ef 5:3–5 ja Kl 3:5. Millised kaks pahet on neis piiblisalmides omavahel seotud?`

Paulus hoiatab lugejaid seksuaalse kõlvatuse ja ahnuse eest, sest need kaks ohustasid tõsiselt vennaarmastust. Uue Testamendi kirjutajate ja antiikaja moralistide tähelepanekuis on ju need kaks pahet omavahel seotud.

Pauluse üleskutse abielu au sees hoida tähendab kõigest sellest hoidumist, mis abielu alandaks. Hoidumise sisuks on mitte rikkuda abielutõotust ja keelduda alusetutest abielulahutustest (võrdle Mt 19:9). Manitsus hoida abieluvoodi rüvetamata tähendab, et välditakse abieluväliseid seksuaalsuhteid, millega abielu rüvetatakse. Sõnaga „hoorajad“ viidatakse Uues Testamendis kõikvõimalikele seksuaalse kõlvatuse vormidele (1Kr 5:9–11, 1Kr 6:9, 10; Ef 5:5; 1Tm 1:9, 10; Ilm 21:8; Ilm 22.15). Lisaks oli kreeka-rooma ühiskond seksuaaleetika suhtes kombelõtv. Topeltstandard oli üleüldine; see andis meestele seksuaalsuhetes teatava vabaduse, kuni suhted püsisid tagasihoidlikud. Paulus aga hoiatab, et Jumal mõistab abielurikkujad hukka. Usklikud ei peaks lubama ühiskonnas juurdunud kommetel olla endale eetiliseks normiks.

„Rahaahnus“ oli üks peamine pahe kreeka-rooma maailmas. Ühes teises kirjas nimetab Paulus „rahaarmastust“ kõige kurja juureks (1Tm 6:10).

Selle pahe vastu kaitseb hoiak, mida Paulus oma mitmes kirjas ergutab. Esiteks olgu usklikud rahul sellega, mis neil on (vaata ka 2Kr 9:8; Fl 4:11, 12). Pealegi tuleb kristlastel uskuda ja omaks võtta Jumala tõotus, et Jumal „ei hülga sind ega jäta sind maha“ (Hb 13:5). Seda tõotust kordas Ta oma rahvale mitmes kohas ja mitu korda ning see kehtib ka meie jaoks tänapäeval (1Ms 28:15; 5Ms 31:6, 8; Jos 1:5; 1Aj 28:20). Usklikke kutsutakse vastama Jumala tõotusele Ps 118:6 sõnadega: „Issand on minuga, ei ma karda. Mis võib inimene mulle teha?“ See viide 118. psalmile on asjakohane, sest laulja väljendab sellega oma usaldust Jumalasse, vaatamata kannatustele, mida uskmatud on talle põhjustanud.

`Mil viisil õõnestab tänapäeva ühiskond seksuaalset puhtust ja toidab samas inimese rahaarmastust? Kuidas saame end praktiliselt kindlustada mainitud kahe ohtliku pahe vastu?`