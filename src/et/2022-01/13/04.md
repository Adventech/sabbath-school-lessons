---
title: Pidage meeles oma juhatajaid  
date: 22/03/2022  
---

`Loe Hb 13:7–17. Kuidas peaksime oma juhtidesse suhtuma?`

Hb 13:7–17 on manitsus austada koguduse juhte ja neile kuuletuda. Manitsus algab üleskutsega „meeles pidada“ neid mineviku juhte, kes rääkisid inimestele Jumala sõna, ning lõpeb üleskutsega „olla kuulekad“ praegustele juhatajatele (Hb 13:17). Mineviku juhid on üsna ilmselt need, kes kuulutasid esimesena sõna ja asutasid koguduse. Üleskutse neid „meeles pidada“ on enam kui ainult nende mäletamine või neile osutatavad välised austusavaldused. Paulus selgitab, et kristlastel tuleb neid „pidada meeles“, väärtustades nende tegude tulemusi ja jäljendades nende usku. Pauluse jaoks on meelespidamise ja tänulikkuse ülimaks teoks matkimine. Sel moel lisab Paulus koguduse rajanud juhid usukangelaste nimistusse, keda usklikud peaksid tähelepanelikult arvesse võtma. See nimistu hõlmab Hb 11. ptk usukangelasi ning Hb 12. ptk täiuslikku usueeskuju Jeesust. Autor mainib järgnevalt, et Jeesus on „seesama eile ja täna ja igavesti“ (Hb 13:8). Tema vastandub teravalt valeõpetajatele, kes muutuvad ajas ning kelle õpetused on „eksitavad“ ja „võõrad“ (Hb 13:9).

Hb 13:7 üleskutset meeles pidada juhte korratakse selle tekstilõigu lõpus veel jõulisemalt. Usklikke ergutatakse olema kuulekad juhatajatele, kes hoolitsevad nende hinge eest. Juhatajaid nimetatakse siin hingekarjasteks, kes on koguduse, oma karja vaimuliku heaolu pärast valvel ja annavad Jumalale aru inimeste usuolukorrast (vaata ka 1Pt 5:1–4; 1Kr 3:10–15). Kindlasti peaks see mõte kehtima ka kõigi meie tänapäeva koguduse juhtide kohta igal tasandil.

Kontekst annab ühtlasi mõista, et sellised juhid on alamkarjased, kes teenivad Jeesuse, „lammaste suure Karjase“ (Hb 13:20) juhtimise all. Juhtidepoolne hoolivus ja ustavus koos liikmete kuulekuse ehk usaldusega toovad kaasa rõõmu. See võib tähendada, et juhatajad saavad koguduse teenimisega hakkama „rõõmuga“ või et nad annavad Jumalale kogudusest aru rõõmuga ja mitte kurbusega.

`Mida saad sa teha juhtide ja liikmete suhete tugevdamiseks või parandamiseks nii oma koguduses kui ka üleilmses ulatuses?`