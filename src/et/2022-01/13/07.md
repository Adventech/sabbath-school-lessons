---
title: Toetav Mõte  
date: 25/03/2022  
---

„Pärast Püha Vaimu langemist… tundsid [usklikud] rõõmu meeldivast osadusest pühadega. Nad olid õrnad, teistega arvestavad, ennastsalgavad, tahtlikud tooma ükskõik millise ohvri tõe eest. Oma igapäevases suhtlemises üksteisega ilmutasid nad sellist armastust, millist oli käskinud neil üles näidata Kristus. Omakasupüüdmatute sõnade ja tegudega püüdsid nad süüdata seda armastust ka teiste südames…

Ometi leidis pikkamööda aset muutus. Usklikud hakkasid otsima vigu teiste juures. Mõeldes teiste vigadele ja andes maad ebasõbralikule kritiseerimisvaimule, kaotasid nad silmist Õnnistegija ja Tema armastuse. Nad muutusid rangemateks väliste tseremooniate täitmisel, nad hakkasid rohkem rõhutama teooriat kõigi selle üksikasjadega kui praktilist usku. Oma innukuses teisi hukka mõista kaotasid nad silmist enda vead. Kadus vennalik armastus, mida Kristus oli käskinud neil üles näidata. Mis aga kõige kurvem – nad polnud sellest kaotusest ise teadlikudki. Nad ei mõistnud, et õnn ja rõõm oli nende elust lahkumas ning et Jumala armastuse südamest kadudes kõnnivad nad peagi pimeduses.

Johannes, mõistes, et koguduses on puudu vennalikust armastusest, veenis usklikke selle armastuse püsivas vajaduses. Tema kirjad kogudusele on tulvil selliseid üleskutseid. „Armsad, armastagem üksteist,“ kirjutas ta, „sest armastus on Jumalast, ja igaüks, kes armastab, on Jumalast sündinud ja tunneb Jumalat. Kes ei armasta, ei ole Jumalat ära tundnud; sest Jumal on armastus. Selles on Jumala armastus meie vastu avalikuks saanud, et Jumal oma ainusündinud Poja on läkitanud maailma, et me Tema läbi elaksime. Selles on armastus – ei mitte selles, et meie oleme armastanud Jumalat, vaid selles, et Tema meid on armastanud ja on läkitanud oma Poja lepituseks meie pattude eest. Armsad, kui Jumal meid nõnda on armastanud, siis peame ka meie üksteist armastama.““ – Ellen G. White, „Apostlite teod“, lk 547, 548.

**Küsimused aruteluks:**

`1. Kristlikku elu peetakse tihtilugu isiklikuks, individuaalseks suhteks Jeesuse ja uskliku vahel. See on aga ainult üks kristliku elu tahk. Miks on oluline meeles pidada, et Jumal juhib meid grupina? Millised on minu kohustused ja vastutus grupis? Mida saan grupilt oodata?`

`2. Millised on parimad näitajad selle kohta, et vennalik armastus on koguduses tugev? Valmista ette nimekiri hingamispäevakooli klassis esitamiseks.`

`3. Mis on õige vennaarmastus? Millised on seda iseloomustavad omadused, põhjused ja tulemused? Kuidas eristada seda valest vennaarmastusest?`

---

Annetus >> kohalik kogudus [toeta.advent.ee](https://toeta.advent.ee/)

Päikeseloojang 18.44