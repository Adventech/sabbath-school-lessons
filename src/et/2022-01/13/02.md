---
title: Jumala rahvast hoolimine  
date: 20/03/2022  
---

`Loe Hb 13:1, 2; Rm 12:13; 1Tm 3:2; Tt 1:8 ja 1Pt 4:9. Missugune osa oli külalislahkusel varakristlikus koguduses?`

Kristlus oli rändav liikumine, mis sõltus tihtilugu nii kristlaste kui ka mittekristlaste külalislahkusest. Juhtnöör „mitte unustada“ külalislahkust ei käi tõenäoliselt mitte ainult suutmatuse kohta mõelda, et keegi tuleb enda juurde võtta, vaid pigem tahtliku hooletussejätmise kohta.

Pauluse meelest ei laiene külalislahkus ainult kaasusklikele. Ta tuletab oma lugejatele meelde, et tundmatuid oma koju lastes on mõni teadmatult vastu võtnud ingleid (Hb 13:2). Ilmselt mõlkus tal meeles kolme mehe külaskäik Aabrahami ja Saara juurde (1Ms 18:2–15). Külalislahkuse pakkumine tähendab endale kuuluva jagamist ja teistega koos kannatamist, just nagu Jeesus meie heaks tegi (Hb 2:10–18).

Vennaarmastus vangisolijate vastu ei tähendanud usklike jaoks ainult vangide meeles pidamist oma palvetes, vaid ka materiaalse ja emotsionaalse toetuse kaudu neile kergenduse toomist. Vangidel oli oht saada teadlikult hooletusse jäetud. Neid, kes ühiskonnas hukka mõistetuid materiaalselt ja emotsionaalselt toetasid, samastati hukkamõistetutega. Teatud mõttes said abistajad „kaasvangideks“ ja muutsid end sotsiaalse väärkohtlemise suhtes haavatavaks (Hb 10:32–34).

Pauluse manitsus kasutab kujundeid ja keelt, mis julgustavad lugejaid vangide asjus. Esiteks tuletab autor lugejatele meelde, kuidas nad toetasid minevikus oma vangistatud vendi. Kristlastest said nende „kaaslased“ või „partnerid“, kes „tehti rahva avaliku teotamise ja tagakiusamise aluseks“ (Hb 10:33). Teiseks kõlab väljendist „kurja kannatama“ vastu Moosese eeskuju, kes „eelistas pigem näha vaeva koos Jumala rahvaga kui üürikest aega nautida pattu“ (Hb 11:25). Lõpuks esitab Paulus vennaarmastuse ideaali. Ta tuletab lugejatele meelde, et ka nemad on „alles maises ihus“ (Hb 13:3). Nende ümber on samad inimlikud olud ja neil tuleb kaasinimesi kohelda nii, nagu nad tahaksid, et neid koheldaks samas olukorras; see tähendab, kui nad on vangis. Seega tuleb vangidele pakkuda materiaalset ja emotsionaalset toetust ning näidata, et neid pole hüljatud.

`Mida saame veel teha nende heaks, kes on vangis, olgu tegemist koguduseliikmega või mitte?`