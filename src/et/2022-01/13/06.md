---
title: Minna Jeesuse juurde väljapoole leeri  
date: 24/03/2022  
---

`Võrdle omavahel Hb 13:10–14; Mk 8:34; Mt 10:38; Lk 14:27 ja Gl 2:20. Mida tähendab minna Jeesuse juurde väljapoole leeri?`

Kogu leeri kõige roojasemaks kohaks oli ala väljaspool leeri. Seal põletati loomohvrite luustikke (3Ms 4:12). Samuti olid pidalitõbised saadetud leerist välja (3Ms 13:46) ning seal hukati jumalateotajaid ja muid kurjategijaid (3Ms 24:10–16, 23; 1Kn 21:13; Ap 7:58). Need eeskirjad eeldasid, et Jumal oli kohal leeris. Kõik roojane heideti välja, sest Jumal ei tahtnud leeris näha midagi „roojast“ ehk „sündsusevastast“ (4Ms 5:3; 5Ms 23:14).

Jeesus kannatas ristil väljaspool Jeruusalemma (Jh 19:17–20). See rõhutab häbi, mis Tema peale paisati (Hb 12:2). Ametlikult mõisteti Ta hukka isikuna, kes „teotas Jumala nime“, ning seetõttu lükati Ta Iisraelist välja ja hukati väljaspool linnamüüri (Mk 14:63, 64; vaata 3Ms 24:11, 16). Jeesus lükati leerist välja kui „häbiväärne“, „roojane ehk „sündsusevastane“ (Hb 12:2). Paulus aga innustab usklikke järgnema Jeesusele väravast välja, taluma Temalegi osaks saanud häbi (Hb 12:2; vaata Hb 13:13). Seda rada pidi läks ka Mooses, kes valis Egiptuse aarete asemel taluda „teotust Kristuse pärast“ (Hb 11:26).

Vastuolulisel kombel annab kiri heebrealastele siiski mõista, et nüüd on Jumala kohalolu väljaspool leeri. Jeesusele väljapoole leeri järgnemine tähendab küll „kanda teotust Tema pärast“, kuid ka „minemist Tema juurde“ (Hb 13:13); just nagu need iisraellased, kes „otsisid Issandat“, läksid kõrbes „väljapoole leeri“, kui Mooses viis kuldvasika pärast peetud võitluse järel Jumala telgi leerist välja (2Ms 33:7). See lugu laseb mõista, et kui uskmatud lükkavad Jeesuse tagasi, lükkavad nad tagasi ka Jumala, just nagu Iisrael taganes ära kuldvasika juures (2Ms 32. ja 33. ptk). Järelikult on kannatuse ja häbistamise rada ühtaegu Jumala rada.

Paulus kutsub kuulajaid järgnema Jeesusele kui nende usu „alustajale ja täidesaatjale“ (Hb 12:2); ta kutsub neid kõhklemata pidama oma praegusi kannatusi lühiaegseks kasvatamiseks, mis annab neile „õiguse rahuvilja“ (Hb 12:11). Nad jätavad seljataha rikutud linna või leeri, et otsida „tulevast“, mille ehitaja on Jumal (Hb 13:14; Hb 11:10, 16).

`Mida tähendab sinu jaoks minna Jeesuse järel „väljapoole leeri“? Millised on Jeesuse usuelu need küljed, mis toovad sulle ümberolijate „teotuse“ või „häbistamise“?`