---
title: Misjonilugu  
date: 25/03/2022  
---

#### Napilt pääsenud!

_Kirja pannud Saengsurin Phongchan._

Jumal armastab mind väga.

Kui mu sõber kolis ära Austraaliasse, andsin nõusoleku külastada iga natukese aja järel tema Taisse jäänud vanemaid. Vanemate maja polnud kerge leida. Pidin hoolikalt juhiseid järgima ja sain aru, et nende maja oli minu kodust üsna kaugel. Kui ma esimest korda külla läksin, võtsin seljakotiga ja paari teise kotiga kaasa toidukraami. Kuna mul oli palju toitu kaasas, kutsusin enda juurde kolmerattalise tuk-tuk takso, et see mind bussijaama viiks.

Poolel teel ütles tuk-tuki juht äkki: „Ma ei saa teid edasi viia. Kas kutsun teile teise tuk-tuki?“ Ta ei põhjendanud millegagi oma meelemuutust. Mida teha? Teine tuk-tuk võttis mu peale, aga juht viis mu valesse kohta. Istusin kolmandasse tuk-tukki.

Bussijaama jõudmiseks kulus peaaegu kaks tundi. Olin kohale jõudes väga närviline. Miks kulus mul kaks tundi ja läks vaja kolme tuk-tukki, et jõuda bussijaama, kuhu oli tavaliselt lühike ja lihtne tee?

„Kuhu sõidate?“ küsis piletimüüja mult.

Olin endast nii väljas, et ei suutnud kellegagi rääkida, isegi piletimüüjaga mitte.

„Räägin teiega hiljem,“ ütlesin ja astusin kõrvale.

Pärast maha rahunemist ostsin pileti ja astusin väikebussi.

Teel oma sõbra vanemate juurde möödusime avariisse sattunud väikebussist. Meie juht peatus, et vaadata, kas on abi vaja. Bussi tagasi tulles rääkis juht meile süngelt, et kokkupõrkes oli mitu reisijat surma saanud.

„Seesama väikebuss oli sama marsruudi eelmine buss enne meid,“ ütles ta.

Sel hetkel taipasin, et mina oleksingi sõitnud tolle väikebussiga. Jäin eelmisest bussist maha ainult seetõttu, et minu jõudmine bussijaama võttis nii palju aega.

Mu sõbra isa ja ema ohkasid mind nähes kergendatult. Nad olid avariist kuulnud. „Olime väga mures, sest mõtlesime, et sa olid selles bussis,“ ütles ema. „Jumal on nii hea,“ ütlesin ma. Siis jutustasin vanematele, kes ei olnud kristlased, oma loo sellest, miks mul läks nii kaua aega.

„Jumal või ingel, kes sind kaitseb, on tõeliselt võimas!“ hüüatas isa. Jah, Jumal armastab mind väga.

_Saengsurin Phongchan oli Nakhon Ratchasimas (Tais) asuva seitsmenda päeva adventistidele kuuluva kooli juht, mis sai kolm aastat tagasi kolmeteistkümnenda hingamispäeva annetuse. Tänan sind annetuse eest, mis aitas Adventistide Rahvusvahelisel Misjonikoolil Koratis laiendada keskkooliosa uude kohta._