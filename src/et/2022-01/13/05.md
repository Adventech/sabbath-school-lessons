---
title: Hoiduge eksitavatest ja võõrastest õpetustest  
date: 23/03/2022  
---

`Võrdle omavahel Hb 13:9; Hb 2:9; Hb 4:16 ja Hb 6:19, 20. Kust saadakse armu? Kuidas saab meie süda kinnitatud?`

Hb 13:9 põgusalt puudutatud valeõpetused ja toidud ei viita tõenäoliselt puhta ja ebapuhta toidu vahel vahe tegemisele.

Miks?

Esiteks näib, et selles epistlis ei ole Pauluse tähelepanu suunatud puhaste ja ebapuhaste toitude eristamisele. Teame Apostlite tegude raamatu 15. peatüki põhjal, et varakristlik kogudus rõhutas mõlemat – et usklikud päästetakse armust (Ap 15:7–11) ja et neil tuleb jätkuvalt järgida mõningaid toitumiseeskirju (Ap 15:19, 20). Vahetegemine puhaste ja ebapuhaste toitude vahel ning muud piibellikud eeskirjad ei vastandu armule. Paulus väidab ju, et uus leping on pannud seaduse südamesse (Hb 8:10–12). Kirja kirjutaja ütleb aga väga selgelt, et loomohvrid ja leviitide preestriameti vahendustegevus pühamus on asendunud Jeesuse parema ohvriga ja preesterliku vahendustegevusega (Hb 8:4, 5; Hb 10:1–18).

Teiseks annab kontekst mõista, et Paulus kritiseerib kuulajaskonda teatud toitudest hoidumise eest, sest kuidagi loodeti sellega ikka omandada armu või teeneid (Hb 13:9). Tõenäoliselt hoiatab ta juutide rituaalis ehk kultussöömingutel osalemise eest, mida pühitseti templis loomohvrite toomise jätkuna ja millest arvati, et need soetavad vaimulikku kasu ehk armu. Kuid armu ei vahendata selliste söömingute näol; arm tuleb ainult Jeesuse Kristuse ohvri ja preesterliku vahendustöö kaudu. Usklikel „on altar“ (Hb 13:10), Kristuse rist, millest nad toituvad (Jh 6:47–58).

Kirjas heebrealastele öeldakse, et „arm“ lähtub Jumala troonilt (Hb 4:16). Selline Kristuse kaudu vahendatud arm on „ankur, kindel ja kinnitatud“, mis kinnitub Jumala trooni külge (Hb 6:19, 20; võrdle 4:16ga). Seda armu saame Kristuse ohvri kaudu, mis pakub meie südamele kindlust ja kinnitust. Kui süda on sel viisil „kinnitatud“, siis ei „eksita“ uued õpetused teelt (Hb 13:9) ega „uhu meid kõrvale“ Jumalast (Hb 2:1).

`Mõtle veel Kristusele kui lõplikule ohvrile. Miks käib kõik, mida teeme „lisaks“ sellele ohvrile, vastu evangeeliumile ja Jeesuses leiduvale armule?`