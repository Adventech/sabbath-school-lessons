---
title: Usus oli Aabraham  
date: 07/03/2022  
---

Kiri heebrealastele nimetab usku „loodetava tõelisuseks, nähtamatute asjade tõenduseks“ (Hb 11:1). Siis loetletakse siin usu näidistena Iisraeli ajaloost tuntud usklikke inimesi ning kirjeldatakse, kuidas usk nende tegudes avaldus.

`Loe Hb 11:1–19. Mis teeb selliste „usukangelaste“ usu eeskujulikuks? Kuidas on nende teod seotud nähtamatute asjade ootamisega?`

Tõenäoliselt on Aabraham selle peatüki tähtsaim tegelane. Aabrahami viimane usutegu on eriti õpetlik usu tõelise olemuse mõistmiseks.

Kiri heebrealastele märgib, et Jumala juhtnöör Aabrahamile minna ja Iisak ohverdada näis Jumala olemusele vastu rääkivat (Hb 11:17, 18). Iisak ei olnud Aabrahami ainus poeg. Aabrahami esmasündinu oli Ismael, kuid Jumal oli Aabrahamile öelnud, et Tema silmis oli õige Saara palvet kuulda võtta ning Ismael ja ta ema ära saata, sest Jumal lubas nende eest hoolt kanda, aga Aabrahami sugu pidi loetama Iisaki järgi (1Ms 21:12, 13). Ent järgmises peatükis palub Jumal Aabrahamil tuua Iisak põletusohvriks. Jumala juhtnöör 1Ms 22. peatükis näib täielikult vastanduvat 1Ms 12.–21. peatükis antud Jumala tõotustele.

Kiri heebrealastele nendib, et Aabraham lahendas keerdküsimuse, jõudes üllatava järelduseni, et Jumal äratab Iisaki pärast ohverdamist ellu. See on üllatav seetõttu, et mitte kedagi ei olnud veel surnuist üles äratatud. Näib aga, et Aabrahami eelnev kogemus Jumalaga viis ta sellise järelduseni. Hb 11:12 märgib, et Iisak eostus Jumala jõul „elatanud ihust“. Paulus teatab sedagi, et olenemata Aabrahami „elatanud ihust“ ja Saara viljatusest uskus Aabraham, „kui lootus näis lootusetu, et ta saab paljude rahvaste isaks“, sest ta uskus, et Jumal „teeb elavaks surnud ja kutsub olema olematud“ (Rm 4:17–20, ESV). Järelikult pidas Aabraham tõenäoliseks, et kui Jumal oli juba teatavas mõttes „surevast ihust“ andnud Iisakile elu, pidi Ta saama seda veel kord teha. Minevikus toimunud Jumala juhtimises nägi Aabraham seda, mida Jumal saab tulevikus teha.

`Miks on sellele mõtlemine, kuidas Jumal on meie elu minevikus juhtinud, väga oluline viis, kuidas säilitada praegu meie usku ja usaldust Temasse?`