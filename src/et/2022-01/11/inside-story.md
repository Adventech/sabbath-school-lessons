---
title: Misjonilugu  
date: 11/03/2022  
---

#### Jeesuse kombel Jumalat teenida

_Loo on kirja pannud Andrew McChesney._

Kolm aastat tagasi aitas kolmeteistkümnenda hingamispäeva annetus rajada kogukonnakeskuse Kambodžasse. Kuid see kogukonnakeskus, „linlik mõjukeskus“, puudutas esimest inimest juba enne, kui uksed avas.

Koy Sopaon kuulis, et alustati „Sisuka elu keskuse“ ehitamist ning palk oli hea, seepärast küsis ta projektijuhilt Gary Rogersilt, kas ta saaks tööd. USA misjonäril Garyl, kes töötab Adventmisjoni raames, ei olnud Kambodža suuruselt teises linnas Battambangis otsekohe kohta anda, kuid ta pani Sopaoni telefoninumbri kirja.

Sopaon saabus mõni kuu hiljem ning Gary, kes sai teada, et mees oskas keevitada ja müüri laduda, palus tal järgmisel päeval tööle asuda.

„Miks homseni oodata?“ küsis Sopaon. „Võin juba täna alustada.“

Sopaon, kes oli oma kristlikus kirikus kogudusejuhiks, üllatus, kui sai teada, et Gary alustas iga tööpäeva 30minutilise jumalateenistusega. Sopaon polnud iial töö juures jumalateenistusel olnud ja talle meeldis see. Kui ehitusrühm Piiblit uuris, taipas mees, et tõed, mida ta Piiblist teada sai, erinesid tema kirikus õpetatavatest. Ühel hommikul oli jumalateenistusel teemaks seitsmenda päeva hingamispäev. Sopaon luges Luuka 23. peatükist, et Jeesus suri ettevalmistuspäeval ehk kuuendal nädalapäeval ning maeti enne, kui päike loojus ja algas hingamispäev ehk nädala seitsmes päev. Ta nägi, et jüngrid ei töötanud hingamispäeval ning Jeesus puhkas hauas. Alles esimesel nädalapäeval läksid Jeesuse järelkäijad lõhnarohtudega Tema keha võidma. Üllatunud Sopaon ütles endamisi: „Siis on seitsmes päev tõesti hingamispäev!“

Sopaoni usku nähes küsis Gary: „Kas tahad olla nagu Jeesus?“

Sopaon ei kõhelnud. „Jah, tahan,“ vastas ta.

„Kui see on su soov, siis tule meie juurde, kui me järgmisel reede õhtul hingamispäeva alustame,“ ütles Gary ja kutsus ta adventistide koosolekule.

Sopaon oli reedel kohal ja tuli ka järgmisel päeval hingamispäevasele jumala­teenistusele. Teda hämmastas, kuidas inimesed tervitasid üksteist sõnadega „Ilusat hingamispäeva! Ilusat hingamispäeva!“. Nii tundis temagi, et Jumal teeb ta pühaks.

Sedamööda, kuidas Sopaon sai Jumalast rohkem teada, hakkas ta maksma kümnist. Hingamispäeva pärastlõunati läks ta koos koguduseliikmetega abivajajate juurde. Ta ristiti 18 kuud pärast seda päeva, mil ta „Sisuka elu keskuse“ ehitusel tööd alustas.

_Täname teid kolmeteistkümnenda hingamispäeva annetuse eest, mis aitas avada „Sisuka elu keskuse“ ja „linliku mõjukeskuse“ Battambangis Kambodžas._