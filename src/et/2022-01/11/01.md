---
title: Jeesus, meie usu alustaja ja täidesaatja
date: 05/03/2022
---

### Selle nädala õppeaine
Hb 10:35–39; Rm 1:17; Hb 11. ptk; Jos 2:9–11; Hb 12:1–3.

> <p>Juhtsalm</p>
> „Vaadakem üles Jeesusele, usu alustajale ja täidesaatjale, kes häbist hoolimata kannatas risti temale seatud rõõmu asemel ja on nüüd istunud Jumala trooni paremale käele“ (Hb 12:2).

Hb 11. ja 12. peatükk on tõenäoliselt selle raamatu armastatuimad peatükid. Need kujutavad kristlase elu võidujooksuna, milles me kõik osaleme ja mille eest saavad autasu kõik, kes jäävad ustavaks. Samuti kujutavad need lunastuslugu võidujooksuna, mida möödunud aegade usuinimesed kannatustest hoolimata visalt jätkasid, kuid mille eest ei ole nad veel autasu kätte saanud.

Autasu on kätte saamata seetõttu, et lugu lõpeb ka meiega, mitte ainult nendega. Meie oleme viimane vaatus. Lugu jõuab haripunkti meiega võidujooksu viimast etappi jooksmas ning Jeesusega, kes istub väravajoonel Jumala paremal käel. Ta ühtaegu innustab ja pakub ülimat eeskuju, kuidas seda jooksu joosta. Tema öelda on viimane sõna, et tasu on õiglane ja et Tema kui eeljooksja on avanud meie jaoks tee (Hb 6:19, 20; Hb 10:19–23).

Hb 11. ptk selgitab, et usk on Jumala tõotuste usaldamine isegi siis, kui me neid veel ei näe. Siinne õppetund uurib mineviku eeskujude ning eelkõige ja peamiselt Jeesuse, „meie usu alustaja ja täidesaatja“ (Hb 12:2, ESV) abil, mis on usk ja kuidas seda saada.

_Selle nädala õppetükki õppides valmistud hingamispäevaks, 12. märtsiks._