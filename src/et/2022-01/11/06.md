---
title: Jeesus, meie usu alustaja ja täidesaatja  
date: 10/03/2022  
---

`Loe Hb 12:1–3. Mida paluvad need piiblisalmid meil teha?`

Tegelikult saabub usukangelaste haripunkt Hb 12. peatükis koos Jeesusega. Paulus alustas seda osa oma kirjast Jeesusega, kes „peab tulema“ ja kes ei „viivita“ (Hb 10:37), ning ta võtab selle osa kokku Jeesusega, meie usu „täidesaatjaga“ (Hb 12:2). Jeesus on „usu autor ja täiuslikuks tegija“ (NASB). See tähendab, et Jeesus teeb usu võimalikuks ja on eeskuju, kes kehastab täiuslikult usuelu olemust. Jeesusega on usk jõudnud oma täiusliku avaldumiseni.

Jeesus on meie usu „asutaja“ (või „autor“ või „alustaja“) vähemalt kolmes mõttes.

Esiteks, Tema on ainus, kes on lõpetanud võidujooksu selle sõna ülimas mõttes. Teised, kellest sai eelnevas peatükis räägitud, ei ole siiani oma eesmärki saavutanud (Hb 11:39, 40). Jeesus aga on sisenenud Jumala hingamisse taevas ja on istunud Isa paremale käele. Meie ja need teised hakkame koos Jeesusega taevas valitsema (Ilm 20:4).

Teiseks, Jeesuse täiuslik elu oli päriselt see, mis tegi nende teiste jaoks võimalikuks võidujooksu jooksmise (Hb 10:5–14). Juhul, kui Jeesus ei oleks tulnud, oleks ükskõik kelle teise võidujooks asjatu.

Kolmandaks, Jeesus on põhjus, miks meil on usk. Olles üks Jumalaga, väljendas Jeesus meile selgesõnaliselt Jumala ustavust. Jumal pole loobunud oma jõupingutustest meid päästa ning üksnes seepärast jõuame lõpuks tasuni, kui me alla ei anna. Jeesus jooksis kannatlikkusega ja jäi ustavaks, isegi kui meie ei olnud ustavad (2Tm 2:13). Meie usk on üksnes vastus Tema ustavusele.

Lõppude lõpuks on Jeesus usu „täidesaatja“, sest tema on täiuslik näide sellest, kuidas usu võidujooksu joosta. Kuidas Ta jooksis? Ta pani kõrvale kõik koormava, loobudes meie pärast kõigest (Fl 2:5–8). Ta ei teinud mitte kunagi pattu. Jeesus hoidis oma pilgu kindlalt tasul, enda silme ette seatud rõõmul – näha Tema armust lunastatud inimsugu. Nii talus Ta mõistmatust ja väärkohtlemist ega põlanud häbistavat risti (Hb 12:2, 3).

Nüüd on meie kord joosta. Ehkki me ei saavuta oma jõust iial seda, mida Jeesus tegi, on meie ees Tema täiuslik eeskuju ja usu kaudu Temasse ning oma pilku Temal hoides (nagu on teinud teised enne meid) liigume usus edasi, toetudes usaldavalt Tema tõotustele saada suur tasu.