---
title: Toetav Mõte  
date: 11/03/2022  
---

„Usu läbi said sa Kristuse omaks ja usu läbi pead sa üles kasvama temas, andes ja vastu võttes. Sa pead andma kõik: oma südame, oma tahte, oma teenimise, et täita kõiki tema nõudeid. Ja sa pead vastu võtma kõik: Kristuse, kogu õnnistuse täiuse, et ta jääks sinu südamesse ja oleks sinu jõud, sinu õigus, sinu alaline aitaja – annaks sulle jõudu sõna kuulata.“ – Ellen G. White, „Tee Kristuse juurde“, lk 70.

„Jumal ei käsi meil kunagi uskuda, andmata küllaldasi tõendeid, millele oma usku rajada. Tema olemasolu, tema iseloom, tema Sõna tõepärasus – kõik see on kinnitatud tunnistusega, mis apelleerib meie mõistusele; ja see tunnistus on küllaldane. Siiski, Jumal ei ole kõrvaldanud kahtlemise võimalust. Meie usk peab rajanema tõenditele, mitte tõestusele. Need, kes soovivad kahelda, leiavad selleks võimaluse, need aga, kes tõepoolest soovivad tõde teada saada, leiavad küllaldaselt tõendeid, millele oma usku rajada.

Piiratud mõistusel on võimatu täielikult haarata Jumala iseloomu või tema tööd. Isegi kõige terasemale mõistusele, ülimalt koolitatud vaimule peab püha Jumal jääma alati saladuskattega varjatuks. „Kas sa suudad leida Jumala sügavuse? Või tahad sa jõuda Kõigevägevama täiuseni? Need on kõrgemad kui taevad – mida sina suudad teha? Sügavamad kui surmavald – mida sina sellest tead?“ (Ii 11:7, 8).“ – Ellen G. White, „Tee Kristuse juurde“, lk 105.

**Küsimused aruteluks:**

`1. Üks kristluse algusaegade õpetlane kirjutas kord: „Credo ut intelligam,“ mis ladina keelest tõlgituna tähendab: „Usun selleks, et võiksin mõista.“ Hb 11:3 ütleb, et „usus me mõistame“. Kuidas on omavahel seotud usk ja mõistmine? Miks saabub usk sageli enne mõistmist? Miks tuleb meil mõnikord usus edasi astuda, vähemalt alguses lõpuni aru saamata, ja pärastpoole tuleb rohkem arusaamist?`

`2. Kreeka sõna pistis tähendab nii „usk“ kui ka „ustavus“. Miks on mõlemad olulised elava „usu“ tähenduse mõistmiseks? Kuidas näitasid Hb 11. ptk-s loetletud inimesed oma ustavuse kaudu oma usu ehtsust? Kuidas teha sedasama?`

`3. Kuigi mõistame, et usk on Jumala and (Rm 12:3), siis milline on meie osa (kui üldse) selle anni saamisel ja säilitamisel?`

---

Annetus >> Adventraadio/HopeChannel [toeta.advent.ee](https://toeta.advent.ee/)

Päikeseloojang 18.11