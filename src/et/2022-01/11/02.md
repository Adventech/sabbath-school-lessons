---
title: Õige elab usust  
date: 06/03/2022  
---

`Loe Hb 10:35–39. Mida Jumal meile nendes salmides ütleb?`

Vankumatus on lõpuaja Jumala rahvast iseloomustav joon; ilma selleta ei suuda nad tõotusi kätte saada (Ilm 13:10; Ilm 14:12). Selleks, et vankumatu olla, on usklikel vaja oma usust „kinni hoida“ (Hb 10:23; Hb 4:14). Paulus on näidanud, et kõrberännaku põlvkond ei saanud tõotusi kätte usupuuduse pärast (Hb 3:19). Kiri heebrealastele kujutab usklikke, kes seisavad tõotuste saamise lävepakul (Hb 9:28; Hb 10:25, 36–38) ja kellel on vaja harjutada usku, kui nad tahavad tõotusi kätte saada (Hb 10:39).

Paulus juhatab oma usukirjelduse sisse tsitaadiga Habakuki raamatust; Ha 2:2–4. Habakuk oli Jumalalt küsinud, miks sallis Jumal reeturlikke inimesi, kes rõhusid õiget (Ha 1:12–17). Prohvet ja ta rahvas kannatas; niisiis tahtsid nad, et Jumal tegutseks. Kuid Jumal vastas, et Tema tõotuste täitumiseks oli määratud aeg ja neil oli vaja oodata (Ha 2:2–4). Habakuk ja tema rahvas elas, nagu meiegi, tõotuse andmise ja selle täitumise vahepeal. Jumala sõnum kirjas heebrealastele jätkub sõnadega: „Tema, kes on tulemas, tuleb ega viivita“ (Heb 10:37; NIV; vaata ka Ha 2:3).

See sõnum osutab Jeesusele. Tema on õige usu kehastus, kes on Jumalale meelepärane ja pakub elu (Hb 10:5–10).

Miks Ta peaks siis viivitama? Ta ei viivita. Ta on juba tulnud ja meie eest surnud (Hb 9:15–26) ja kindlasti tuleb Ta taas õigel ajal (Hb 9:27, 28; Hb 10:25).

Jumala sõnum jätkub: „Aga minu õige jääb usust elama“ (Hb 10:38). Paulus märgib sedasama Rm 1:17 ja Gl 3:11. Rm 1:16 ja 17 on eriti silmiavav, sest see selgitab, et Jumala õigus „on ilmunud… usust usku“. Paulus mõtleb siin, et kõigepealt tuleb Jumala ustavus oma tõotustele, mille tulemus on seejärel meie usk ehk ustavus.

Järelikult, kuna Jumal jääb ustavaks oma tõotustele (2Tm 2:13), jäävad ka õiged Tema ustavuse tõttu ustavaks.

`Miks on oluline mõista, et meie usk on Jumala ustavuse tagajärg ja toitub sellest? Kuidas õpime rohkem usaldama nende tõotuste usaldusväärsust, mida Ta on meile andnud?`