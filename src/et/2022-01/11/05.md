---
title: Raahab ja teised usus  
date: 09/03/2022  
---

`Loe Hb 11:31 ja Jos 2:9–11. Miks on pühade piiblitegelaste hulka arvatud paganast lõbunaine Raahab?`

Raahab on Hb 11. peatüki tegelastest tõenäoliselt kõige ootamatum. Ta on üks kahest nimeliselt mainitud naisest. Raahab on loetelus kümnes; enne teda tulevad Iisraeli esivanemad ja usuisad ning igaüht neist peeti õigeks. Kui Raahabini jõuame, ilmneb, et tegemist on naisega, liiati pagana ja prostituudiga.

Üllatavaim on see, et Raahab on lausa peatüki temaatiline kesk- ja haripunkt. Siinse loetelu ülesehitus on tavatu. Iga järgmine sissekanne kordab sõna „usus“. Põhimuster on niisugune: „Usus tegi see ja see inimene seda või teist“ või „usus juhtus see ja see sündmus selle või tolle inimesega“. Selline korduv muster paneb lugeja ootama, et ta kuuleks haripunktis väidet: „Usus juhtis Joosua rahva tõotatud maale.“

Kuid piiblitekst ei ütle nii. Joosua jäetakse hoopis mainimata ja tema koha saab lõbunaine. Pärast Raahabi nimetamist lõpeb korduv muster järsult küsimusega „Ja mida ma veel ütlen?“ (Hb 11:32). Siis loetleb Paulus rutakalt mõningad nimed ja sündmused, mida ta üksipulgi lahti ei selgita.

Raahabi usutegu oli see, et ta kuulis, uskus ja kuuletus, kuigi ei näinud. Tema ei näinud Egiptuse nuhtlusi või päästvat läbiminekut Punasest merest, ei vee voolama hakkamist kaljust ega taevast langevat leiba, kuid ometi ta uskus. Ta oli hea näide nii heebrealastele saadetud kirja kuulajate jaoks, kes ei kuulnud Jeesust kõnelemas ega näinud Teda imesid tegemas, kui ka meie jaoks, kes pole samuti seda kõike näinud.

„Raahab oli hoor, kes elas Jeeriko müüri sees olevas majas. Ta varjas kahte Iisraelist tulnud salakuulajat, kes saadeti uurima, kuidas linna kaitstakse. Kuna Raahab oli meeste vastu heatahtlik ja väljendas usku Jumalasse, lubasid salakuulajad, et Jeeriko ründamise ajal säästetakse Raahabi ja ta pereliikmete elu.“ – Sissejuhatus Raahabi peatükile raamatust „Daughters of God“, lk 35.

Siis jätkab Paulus (Hb 11:35–38) raskuste loetlemisega, millega paljud vastamisi seisid. Fraas „võtmata vastu pakutud vabadust“ (Hb 11:35) annab mõista, et inimestel oli võimalus eluraskusi vältida, kuid nad valisid teisiti, sest nende pilk oli Jumalalt saadaval tasul.

`Me ei ole küll näinud kuue päevaga loomist, Egiptusest väljatulekut ega ristil rippuvat Jeesust, kuid miks on meil nii palju põhjust uskuda, et see kõik toimus?`