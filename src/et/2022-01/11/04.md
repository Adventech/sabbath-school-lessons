---
title: Mooses - nähes nähtamatut  
date: 08/03/2022  
---

`Loe Hb 11:20–28. Mida need usumehed tegid? Kuidas on nende teod seotud nähtamatute asjade ootamisega?`

Selle usupeatüki teine põhinäide on Mooses. Moosese elust rääkivat osa raamistavad kaks tegu, mis trotsivad kuninga korraldust. Moosese vanemad varjasid poissi pärast tema sündimist, sest nad ei „kartnud kuninga korraldust“ (Hb 11:23), ning Mooses lahkus Egiptusest, „kartmata kuninga raevu“ (Hb 11:27). Moosese ilmekaimaks teoks oli aga keeldumine „laskmast end nimetada vaarao tütre pojaks“ (Hb 11:24). Viide Moosese kasuemale kui „vaarao tütrele“ laseb mõista, et Moosesest pidi saama järgmine vaarao. Mooses oli aga valmis loobuma väljavaatest saada tollase võimsaima riigi valitsejaks; temast sai hoopis vastvabastatud orjade – tegelikult põgenike – juht.

`Võrdle Hb 11:24–27 ja Hb 10:32–35. Mille poolest sarnanesid heebrealastele saadetud kirja algsete lugejate kogemus ja Moosese kogemus?`

Moosese suurus seisnes selles, et ta nägi kaugemale Egiptuse kuninga tõotustest ja vaatas nähtamatu poole, Jumala tõotuste poole. Kiri heebrealastele ütleb, et Moosese pilk oli pööratud „tasule“, mitte Egiptuse rikkustele. See on sama tasu, mida Hb 10:35 sõnade kohaselt on Jumal tõotanud kõigile, kes Temasse usuvad.

Küllap kajasid Moosese otsuse kohta lausutud Pauluse sõnad jõuliselt vastu tema algsete lugejate südames. Nemad olid usu pärast Kristusesse talunud etteheiteid ja solvanguid. Neid oli vaevatud ja nad olid kaotanud oma varanduse (Hb 10:32–34). Osa olid vanglas (Hb 13:3). Mooseski valis ju näha koos Jumala rahvaga vaeva ning vahetas Egiptuse jõukuse solvangute kandmise vastu Kristuse pärast, sest ta uskus, et Kristuse tasu oli suurem, kui Egiptus iial pakkuda sai.

`Milliste raskustega oled sa oma usu pärast silmitsi seisnud? Mida pidid usu nimel ära andma? Miks on tasu siiski kõike väärt, isegi siis, kui sa seda praegu ei näe?`