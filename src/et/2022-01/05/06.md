---
title: Uue loodu eelmaitse  
date: 27/01/2022  
---

`Võrdle 2Ms 20:8–11; 5Ms 5:12–15 ja Hb 4:8–11. Millised erinevused hakkavad silma hingamispäeval hingamise osas?`

Nagu juba näinud oleme, kutsuvad 2Ms ja 5Ms kõnealused kirjakohad meid vaatama minevikku. Need innustavad meid puhkama hingamispäeval selleks, et tähistada Jumala saavutusi loomisel ja lunastamisel. Hb 4:9–11 aga kutsub meid vaatama tulevikku. Siin öeldakse meile, et Jumal on valmistanud hingamispäeva hingamise, mis on veel tulemas. See annab hingamispäeva pidamisele uue mõõtme. Hingamispäeval hingamine toob meelde Jumala võidud möödanikus, kuid rõõmustab ka tõotuste üle, mida Jumal on tulevikuks andnud.

Hingamispäeva pidamises on alati olnud tuleviku mõõde, kuid sellest on sageli mööda vaadatud. Pattu langemise järel hakkas see tähendama lubadust, et ühel päeval ennistab Jumal kogu loodu Messia kaudu algsesse kirkusesse. Jumal käskis pidada hingamispäeva Tema lunastustöö tähistamiseks, sest hingamispäev osutab ettepoole, lunastamise kõrghetkele uueksloomises. Hingamispäeva pidamine on selles ebatäiuslikus maailmas taeva ootuses elamine.

See on juudi traditsioonis alati selge olnud. Teoses „Aadama ja Eeva elu“, mis valmis vahemikus 100 aastat eKr kuni 200 aastat pKr („Life of Adam and Eve“, The Old Testament Pseudepigrapha“, toim James H. Charlesworth, [New Haven, London: Yale University Press, 1985]), on lk 18, kd 2 kirjutatud: „Seitsmes päev on ülestõusmise tähis, tulevase ajastu hingus.“ Ühes teises vanas juudi allikmaterjalis on kirjas, et tulevane ajastu on „päev, mis on täielik hingamisaeg igavesti“. – Jacob Neusner, „The Mishnah, a New Translation“ (New Haven: Yale University Press, 1988), lk 873. Hilisemas allikas, „The Othiot of Rabbi Akiba“, kirjutatakse: „Iisrael ütles Tema, Püha ees, kes olgu õnnistatud: „Maailma Peremees, kui me peame Su käske, siis mis tasu me saame?“ Tema ütles neile: „Tulevase maailma.“ Nemad ütlesid Talle: „Näita meile midagi, mis oleks selle sarnane.“ Ta näitas neile hingamispäeva.“ – Theodore Friedman, „The Sabbath Anticipation of Redemption,“ Judaism: A Quarterly Journal, 16. kd, lk 443, 444.

Hingamispäev on pidu, rõõm ja tänu. Hingamispäeva pidades näitame, et usume Jumala tõotusi ning võtame vastu Tema armuanni. Hingamispäev on elu ja energiat täis usk. Mis puutub tegudesse, siis väljendab hingamispäev ilmselt kõige täiuslikumalt meie veendumust, et meid päästetakse armust Temasse uskumise tõttu.

`Kuidas õppida pidama hingamispäeva tõesti niimoodi, et see näitaks meie arusaamist pääsemisest usu läbi, lahus seaduse tegudest? Kuidas väljendab hingamispäeval hingamine päästmist armu läbi?`