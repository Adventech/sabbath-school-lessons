---
title: Misjonilugu  
date: 28/01/2022  
---

#### Leida rahu

_Loo on kirja pannud Andrew McChesney._

See oli Yeani elu kõige halvem päev.

Nõidarst astus Lõuna-Laoses paiknevas kodukülas tema juurde ja teatas, et Yean sureb.

„Ja pole mitte kedagi, kes sind aidata saaks,“ ütles nõidarst kumedalt.

Yean oli hirmul. Külarahvas uskus ikka, et nõidarsti öeldu oli tõsi. Tema ei valetanud.

Yean ei tahtnud surra. Ta kartis nii väga, et ei suutnud süüa ega magada.

Varsti märkas naine, et abikaasaga oli midagi kohutavalt valesti.

„Mis lahti?“ küsis naine.

Yean rääkis talle nõidarstiga kohtumisest.

„Ma suren,“ ütles mees.

Ta ei teadnud, mida peale hakata. Tema naine ei teadnud, mida peale hakata.

Siis kuulis mees kristlaste grupikesest, kes kogunes laupäeviti Jumalat teenima. Ta ei olnud iial käinud kristlikus kirikus, aga otsustas nüüd välja selgitada, kas kristlased saaksid paluda oma Jumalal teda aidata.

Järgmisel hingamispäeval läks Yean oma naisega seitsmenda päeva adventistide kirikusse. Ta rääkis koguduseliikmetele nõidarstist ja surmahirmust.

Loo ära kuulanud koguduseliikmed rääkisid talle Jumalast nimega Jeesus. Nad ütlesid, et Jeesusel on vägi – vägi, mis ei päästa meest mitte ainult nõidarsti ettekuulutatud surmast, vaid annab talle lisaks igavese elu. Nende Piiblis oli tõotus: „Sest nõnda on Jumal maailma armastanud, et ta oma ainusündinud Poja on andnud, et ükski, kes temasse usub, ei hukkuks, vaid et tal oleks igavene elu“ (Jh 3:16).

Yean oli ülirõõmus, kui ta Jeesusest kuulis! Talle võis kuuluda rahu, mida ainult Jeesus pakkus: „Rahu ma jätan teile, oma rahu ma annan teile. Mina ei anna teile nõnda, nagu maailm annab. Teie süda ärgu ehmugu ega mingu araks!“ (Jh 14:27)

Kirikust välja tulles oli Yean nii õnnelik, et ei suutnud häid sõnumeid ainult endale hoida. Ta rääkis teistele külaelanikele õhinal rahust, mille Jeesus oli talle andnud. Ta sammus kodu poole, lai naeratus näol. See oli Yeani elu kõige parem päev!

Täna on Yean elus ja terve ning käib kirikus, kus ta Jeesusega esmakordselt kohtus.

Täname sind hingamispäevakooli misjoniannetuse eest, mis aitab viia evangeeliumi inimesteni Laoses ning Aasia lõunaosa ja Vaikse ookeani divisjoni muudes riikides, kuhu läheb selle veerandaasta kolmeteistkümnenda hingamispäeva annetus.

_See misjonilugu illustreerib Seitsmenda Päeva Adventistide koguduse strateegilist plaani „Mina lähen“ eesmärki nr 2: „Tõhustada ja mitmekesistada adventmisjonit … inimeste hulgas, kelleni evangeelium pole jõudnud või on jõudnud vähesel määral, ning samuti mittekristlike religioonide keskel.“ Rohkem saad teada aadressilt [iwillgo2020.org](https://iwillgo2020.org/)._
