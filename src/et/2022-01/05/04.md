---
title: Täna, kui te kuulete Tema häält  
date: 25/01/2022  
---

`Loe Hb 4:4–8. Mida tähendab hingamispäeva pidamise juures hingamisse saamine „täna“?`

Kõrberännaku põlvkonna uskmatus takistas neid saamast Jumala tõotatud hingamisse. Kuid Jumal kutsus jätkuvalt oma rahvast hingamisse astuma ja mitte tegema südant kõvaks. Paulus ütleb korduvalt, et Jumala tõotus „on veel jõus“ (Hb 4:1, 6, 9). Ta kasutab kreeka keele tegusõnu kataleipō ja apoleipō, rõhutamaks, et „tõotus saada tema hingamisse on veel jõus“ (Hb 4:1). Tõsiasi, et kutse sellesse hingamisse saada kordus Taaveti ajal (Hb 4:6, 7 viitega Ps 95-le), tähendas ühtaegu nii seda, et tõotust ei oldud taotletud, kui ka seda, et see oli veel käepärast. Paulus esitab ju mõtte, et hingamispäeva õige puhkamise kogemine on kättesaadav loomisest alates (Hb 4:3, 4).

Jumal kutsub meid „täna“ sellesse hingamisse minema. „Täna“ on kogu Pühakirjas väga oluline mõiste. Kui Mooses uuendas tõotatud maa piiril Iisraeli lepingut Jumalaga, rõhutas ta „tänase“ olulisust (5Ms 5:3; võrdle 5Ms 4:8; 5Ms 6:6 jt). See oli Jumala ustavuse tunnistamise üle järelemõtlemise hetk ning otsustamise aeg, mil Issandale kuuletuda (5Ms 5:1–3). Samamoodi kutsus Joosua omal ajal rahvast üles valima „endile täna, keda te tahate teenida“ (Jos 24:15).

Samamoodi on „täna“ meie jaoks otsustamise aeg, võimaluste aeg, kuid ka ohu aeg, nagu see on Jumala rahva jaoks ikka olnud (vaata 2Kr 6:2). Hb 3. ja 4. peatükis esineb sõna „täna“ viis korda. See rõhutab, kui tähtis on kuulata Jumala häält (Hb 3:7, 15; 4:7), sest kuulmata jätmine ja Jumala sõna mitte uskumine teeb sõnakuulmatuks ning paadutab meie südame. See võib meid lausa tagasi hoida taevasesse Kaananisse saamast, nagu see takistas kõrberännaku põlvkonna jõudmist maisesse Kaananisse. Kuid Jeesus on võitnud meie vaenlased (Hb 2:14–16) ja kehtestanud uue lepingu (Hb 8.–10. ptk). Niisiis võime minna „julgusega armu aujärje ette“ (Hb 4:14–16). Tungiv palve „täna“ kutsub meid üles vääriliselt hindama seda, et Jumal on meie suhtes ustav ja on andnud meile küllalt põhjuseid Tema kutse viivitamatuks vastuvõtmiseks.

`Millised vaimulikke otsused tuleb sul langetada „täna“, see tähendab, mitte lükata järgmiseks korraks? Millised on olnud su kogemused minevikus, kui lükkasid edasi millegi tegemise, millest teadsid, et Jumal ootas seda kohe?`