---
title: Tema hingamisse saamine  
date: 26/01/2022  
---

`Loe Hb 3:11 ja Hb 4:1, 3, 5, 10. Kuidas iseloomustab Jumal hingamist, millesse Tema meid kutsub?`

Nii hingamispäeva käsk 2Ms 20:8–11 kui ka Moosese poolt ülekorratu 5Ms 5:12–15 kutsuvad meid meeles pidama, mida Jumal on meie heaks teinud. Oleme näinud, et käsud, mida Jumal kivilaudadele kirjutas, juhivad meie tähelepanu Tema loomistöö lõpetamisele (2Ms 31:18; 34:28). Moosese viiendas raamatus kästakse Iisraelil pidada hingamispäeva, kuna Jumal on viinud lõpule nende vabastamise Egiptuse orjusest. Egiptusest väljatoomine suunab tähelepanu lõplikule vabastamisele patust, mille Kristus viis täide ristil, kui Ta ütles: „See on lõpetatud!“ (Jh 19:30). Nii on hingamispäev kristlaste jaoks kahekordse õnnistusega ja eriliselt tähendusrikas.

`Loe Hb 4:9–11, 16. Mida oleme kutsutud tegema?`

Hingamispäeval puhkamine tähistab tõsiasja, et Jumal lõpetas või viis lõpule oma loomistöö (1Ms 2:1–3, 2Ms 20:8–11) ja lunastamise (5Ms 5:12–15). Samuti tähistab Jeesuse kroonimine taevases templis tõsiasja, et Ta jõudis lõpule meie päästmiseks vajaliku täiusliku ohvri toomisega (Hb 10:12–14).

Märkad, et Jumal puhkab alles siis, kui Ta on taganud meie heaolu. Loomisel hingas Jumal siis, kui Ta oli maailma loomisega lõpule jõudnud. Hiljem hingas Jumal templis alles pärast seda, kui maa, mida Tema oli Aabrahamile tõotanud, sai Taaveti võitude abil vallutatud ning Iisrael elas „julgesti“ (1Kn 5:1–5; võrdle 2Ms 15:18–21; 5Ms 11:24; 2Sm 8:1–14). Jumal laskis endale maja ehitada alles pärast seda, kui Iisrael ja kuningas olid endale ehitanud.

`Kuidas astume meie Tema hingamisse juba nüüd? See tähendab, kuidas saame usu kaudu hingata päästekindluses, mis on meil Kristuses, mitte meis endis?`