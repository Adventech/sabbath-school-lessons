---
title: Toetav Mõte  
date: 28/01/2022  
---

Väga suurt tähelepanu väärib tõsiasi, et kirjas heebrealastele kasutas Paulus hingamispäeval, mitte pühapäeval puhkamist sümbolina armu läbi päästmisest, mida Jumal meile pakub. Hingamispäevasest puhkusest sel viisil kõnelemine viitab tõsiasjale, et usklikud hindasid ja pidasid hingamispäeva. Alates teisest sajandist pKr leiame aga tõendeid otsustavast muutusest kirikus. Hingamispäeva lakati pidamast päästmise sümboliks ning selles nähti hoopis truuduse sümbolit judaismile ja vanale lepingule, mida tuli vältida. Hingamispäeva pidamine tehti samaväärseks sõnaga „juutlus“. Näiteks märkis Ignatius Antiookiast (umbes aastal 110 pKr): „Need, kes elasid vanale korrale vastavalt, on leidnud uue lootuse. Nemad ei pea enam hingamispäeva, vaid Issanda päeva – päeva, mil meie elu äratati üles koos Kristusega.“ – Jacques B. Doukhan, „Israel and the Church: Two Voices for the Same God“ (Peabody, MA: Hendrickson Publishers, 2002), lk 42. Samamoodi andis Marcion oma järgijatele käsu hingamispäeval paastuda juutide ja nende Jumala ärapõlgamise märgiks. Ja Victorinus ei tahtnud jätta muljet, nagu ta „peaks juutide hingamispäeva“. (vaata „Israel and the Church“, lk 41–45) Puudulik arusaamine hingamispäeva pidamisest kui armu kaudu päästmise sümbolist tõi kaasa selle hääbumise kristlikus kirikus.

„Hingamispäev on tõend Kristuse väest teha meid pühaks. See on antud kõigile, keda Kristus pühaks teeb. Tema pühitseva väe märgina on hingamispäev antud kõigile, kes Kristuse kaudu ühinevad Jumala Iisraeliga…

Hingamispäev osutab nii Tema loomistööle kui Tema väele lunastada. Meenutades Eedeni kaotatud rahu, kõneleb see rahust, mille taastab Kristus. Kogu loodus kordab üht: „Tulge minu juurde kõik, kes olete vaevatud ja koormatud, ja mina annan teile hingamise“ (Mt 11:28).“ – Ellen G. White, „Ajastute igatsus“, lk 288, 289.

**Küsimused aruteluks:**

`1. Kuidas on seotud hingamispäeva pidamine ja õigus usu läbi?`

`2. Milline vahe on hingamispäeva õige pidamise ja hingamispäeva käsumeelse pidamise vahel? Mida saame teha, et me mitte ainult ei teaks seda vahet, vaid kogeksime seda hingamispäeva pidades?`

---

Annetus >> Eesti liidu ehitusfond [toeta.advent.ee](https://toeta.advent.ee/)

Päikeseloojang 16.28