---
title: Uskmatuse tõttu  
date: 24/01/2022  
---

`Loe Hb 3:12–19. Miks ei saanud Iisrael astuda tõotatud hingamisse?`

On kurb, et inimesed, kes Egiptusest vabastati, ei saanud hingamisse, mida Jumal neile oli tõotanud. Kui Iisrael saabus Kaades-Barneasse, tõotatud maa piirile, puudus neil usk, mida nad vajasid. 4Ms 13. ja 14. peatükk selgitavad, et Iisraelist saadetud maakuulajad „levitasid Iisraeli laste ees laimu maa kohta, mida nad olid uurinud“ (4Ms 13:32). Nad kinnitasid, et maa oli hea, kuid hoiatasid, et elanikud olid tugevad ja linnad kindlustatud ning nad ei suuda neid vallutada.

Joosua ja Kaaleb olid nõus, et maa oli hea, ega vaielnud vastu tõsiasjale, et sealsed inimesed olid tugevad ja linnad kindlustatud. Kuid nad ütlesid, et Jumal oli nendega ja Tema pidi nad sellele maale viima (4Ms 14:7–9). Iisraellased olid näinud, kuidas Jumal laastas nuhtluste kaudu Egiptuse (2Ms 7.–12. ptk), hukutas vaarao armee Punases meres (2Ms 14. ptk), saatis leiba taevast (2Ms 16. ptk) ja vett kaljust (2Ms 17. ptk) ning ilmutas oma pidevat kohalolu ja juhtimist pilves (2Ms 40:36–38). Siiski ei suutnud nad Teda nüüd uskuda. On kurblooline, et põlvkonnast, kes nägi nii võimsaid Jumala väe ilminguid, sai uskumatuse sümbol (Ne 9:15–17; Ps 106:24–26; 1Kr 10:5–10).

Jumal tõotab oma lastele ande, mis on inimestele kättesaamatud. Nende aluseks on arm ja neile pääseb ligi ainult usu kaudu. Hb 4:2 selgitab, et tõotusest, mille Iisrael sai, „ei olnud neil kasu, sest see ei talletunud usu läbi kuulajaisse“ (Hb 4:2). Iisrael rändas tõotatud maa piirini rahvana. Kui inimesed seisid silmitsi vastuoluliste teadetega, astusid nad nende poolele, kel jäi usku vajaka. Usk või selle puudumine on nakkav. Just seepärast manitseb kiri heebrealastele oma lugejaid, et nad „julgustaksid üksteist“ (Hb 3:13), „virgutaksid üksteist armastusele ja headele tegudele“ (Hb 10:24) ja „keegi ei jääks ilma Jumala armust“ (Hb 12:15).

`Mismoodi saad sina aidata kaasusklike usku üles ehitada? Kuidas veenduda, et sa ei ütleks ega teeks iial midagi, mis kellegi teise usku nõrgestab?`