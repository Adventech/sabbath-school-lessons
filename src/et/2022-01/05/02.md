---
title: Maa kui puhkepaik  
date: 23/01/2022  
---

`Loe 1Ms 15:13–21. Mida Jumal Aabrahamile lubas?`

Kui Jumal vabastas Iisraeli Egiptuse orjusest, oli Tal kavas tuua Iisrael Kaananimaale, kus nad saaksid Teda vabalt teenida ja Talle kuuletuda (2Ms 8:1; Ps 105:43–45). Selle hulka kuulus hingamispäevane puhkus, mida vaarao oli takistanud (2Ms 5:5). Kaananimaa oli pärisosa, mida Jumal oli tõotanud rahva isale Aabrahamile, sest Aabraham kuuletus Jumala häälele ja lahkus oma kodukohast, et minna tõotatud maale (1Ms 11:31–12:4).

Jumalal oli kavas midagi enamat kui lihtsalt maa andmine Iisraeli omandusse. Jumal tõi rahva Tema enda juurde (2Ms 19:4). Jumal tahtis, et iisraellased elaksid maal, kus nad saavad ilma igasuguste takistusteta tunda rõõmu väga lähedasest suhtest Temaga, ning tunnistaksid ka maailmale tõelisest Jumalast ja sellest, mida Ta oma rahvale pakkus. Loomise hingamispäeva sarnaselt oli Kaananimaa raamistik, mis võimaldas lähedast suhet oma Lunastajaga ja rõõmu Tema headusest.

5Ms 12:1–14 ütles Issand rahvale, et nad ei sisene hingamisse mitte siis, kui nad maale jõuavad, vaid siis, kui nad puhastavad maa ebajumalateenistusest. Pärast seda näitas Jumal neile, valitutele, kätte koha, kus Tema pidi nende keskel elama.

`Loe 2Ms 20:8–11 ja 5Ms 5:12–15. Missugust kaht sündmust hingamispäevane puhkus meenutab ja kuidas on need kaks omavahel seotud?`

Jumal sidus loomise hingamispäeva Egiptusest vabastamisega. Ta andis Iisraelile juhised pidada hingamispäeva loomise mälestuseks ja nende Egiptusest vabastamise mälestuseks. Hingamispäeva käsk hõlmab mõlemad – nii loomise kui ka lunastamise. Just nii, nagu me ei loonud ennast ise, ei saa me ennast ka lunastada. See on miski, mida saab teha ainult Jumal, ning puhkamisega tunnistame, et sõltume Temast nii olemasolemises kui ka ärapääsemises. Hingamispäeva pidamine väljendab jõuliselt, et päästetud saab üksnes usu läbi.

`Kuidas aitab hingamispäev meil aru saada, kui täielikult sõltume Jumalast nii olemasolemises kui ka pääsemises?`