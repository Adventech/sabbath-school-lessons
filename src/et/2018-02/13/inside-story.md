---
title:  Misjonilugu
date:   29/06/2018
---

### Hingedekütt

_(Kirja pannud Andrew McChesney Adventistmisjonist.)_

Danny Whatley oli maailma tipus – ja mitte ainult selle­pärast, et ta töötas väikelennuki piloodina USA äärealadel, Alaska osariigis.

Dannyle kuulus edukas reisifirma, mis pakkus privaatseid jahiretki maailma suurtele ja vägevatele. Klientide hulgas olid Citibanki president ja Rockefelleri perekond.

„Tahtsin olla eliidi hulgas,“ ütles Danny. „Ma ei tahtnud olla tavaline inimene. Ma armastasin neid inimesi.“

Kuid siis sai ta endale „Suure võitluse“. Danny oli tutvunud ühe endise adventistiga ja hakanud selle naise kaudu mängima korvpalli ning võrkpalli koos oma kodulinna Palmeri adventkogudusega. Üks koguduseliige andis talle selle raamatu.

Danny võttis raamatu oma järgmisele „võsaretkele“ kaasa ning luges, kuidas seitsmenda päeva hingamispäev muudeti pühapäevaks. Ta polnud kunagi varem kuulnud sellisest autorist nagu Ellen G. White, kuid otse sealsamas tundis ta veendumust, et kirjutatu oli tõsi.

Taas Palmeris valmistus Danny parajasti jahihooajaks, kui koguduseliikmed kutsusid teda evangeelsetele seeriakoosolekutele. Avakoosolek Taanieli 2. peatüki prohvetikuulutuse üle haaras kogu ta tähelepanu.

„Olin kohe konksu otsas,“ ütles ta. „Inimesed, kes ütlevad, et evangelism ei toimi, ei ole kunagi viibinud evangeelse seeria vastuvõtja osas.“

Järgmisel õhtul võttis Danny kaasa oma isa.

Kui jutlustaja Vern Snow ühel õhtul ristimisest rääkis, puhkes Danny peas võitlus. Ta ei tahtnud hingamispäeva pärast kliente kaotada.

„Võitlus kestis kogu koosoleku aja,“ ütles Danny. „Lõpuks tuli mul langetada otsus. Läksin Verni juurde ja ütlesin: „Tahan saada ristitud.“

Sellel hetkel andis ta Jeesusele üle kõik, ka oma äri.

„Olin jahimehe hingega, kes tundis, et võib kõike ise teha, ja nüüd ma taipasin, et ei saa kõike ise teha,“ ütles ta.

Ristimisel teatas pastor: „Siin on trofeekütt, kes on nüüd hingedekütt.“

Danny isa ja kasuema ristiti järgmisel hingamispäeval. Danny mõju tõttu ühines kogudusega veel teisigi inimesi.

Töö juures ütles Danny klientidele, et laupäeviti enam jahti pole. Kliendid hoopiski nautisid tasuta päeva looduses. Reiside juures, mis maksid 1500 dollarit päevas, võtsid kliendid õnnelikult vastu uue hinnakirja.

Kaks aastat hiljem müüs Danny oma õitsva äri maha. Samuti kaotas ta soovi olla eliidi hulgas.

„Olin tahtnud reisida nagu nemad,“ ütles Danny (pildil), kes täna on edukas seeriaettevõtja. „Kuid nüüd käin ma misjonireisidel, mis on palju parem.“
