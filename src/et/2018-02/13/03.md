---
title:  Taaniel ja Jeesuse teine tulek
date:   25/06/2018
---

Kuigi paljud Jeesuse-aegsed juudid lootsid, et Messias kukutab roomlased ja loob Iisraeli kõigist kõige võimsamaks riigiks, ei tähendanud Jeesuse tulekud (advendid) – ei esimene ega teine – küll seda. Jumalal oli Talle ustava rahva jaoks varuks hoopis palju enamat kui vaid selle patuse ja allakäinud maailma ümberkorraldamine.

Võib-olla paljastab just Tn 2. peatükk Vanas Testamendis kõige selgemalt tõe, et uus maailm ei kasva välja vanast, vaid on sootuks erinev looming.

Tn 2. peatükk näitab nelja suure maailmariigi – Babüloonia, Meedia-Pärsia, Kreeka ja lõpuks Rooma, mis kõik murenevad seejärel kaasaegse Euroopa riikideks – tõusu ja langust. Ometi lõppeb Nebukadnetsari nähtud unenägu kujust (mis sümboliseerib nimetatud nelja maailmavõimu üksteisele järgnemist) muljetavaldaval viisil, mis näitab tohutut erinevust käesoleva maailma ja selle vahel, mis saabub pärast meie Issanda Jeesuse Kristuse tagasitulekut.

`Loe Tn 2:34, 35, 44, 45. Mida õpetavad need salmid selle maailma saatuse ning uue maailma olemuse kohta?`

Need salmid ei jäta kuigi ebaselgeks, mis juhtub siis, kui Jeesus tagasi tuleb. Lk 20:17, 18 samastas Jeesus ennast kiviga, mis purustas kõik sellest maailmast järel oleva. Tn 2:35 kõlab aramea keeles nii: pärast seda, kui kuld, hõbe, savi, raud ja vask purustati, „muutusid need justkui aganateks suviselt rehealuselt; ning tuul viis need ära ega leitud nende aset.“ See tähendab, et mitte midagi ei jää sellest vanast maailmast alles pärast Jeesuse tagasitulekut.

Samas: kivist, mis hävitas kõik selle vana maailma jäljed, „sai suur mägi, ja see täitis kogu maa“. Ning see kuningriik, mis tuleb esile Jeesuse teise tuleku tõttu, on selline, „mis jääb igavesti hävitamatuks“ ja „püsib igavesti“ (Tn 2:44).

Iga inimest, kes iganes sellel planeedil on elanud, ootab ees ainult üks kahest lõpust. Kas oleme koos Jeesusega igavesti või kaome olematuks koos selle vana maailma aganatega. Meid kõiki ootab üks või teine tee, igavesti.
