---
title:  Pikaajaline väljavaade
date:   26/06/2018
---

`Loe Tt 2:13. Missugune suur lootus meil on ja miks?`

Üks lektor, kes kirjeldas uskumusi meie universumi päritolu kohta, selgitas, et 13 miljardit aastat tagasi „vupsas lõpmata tihe tilluke mass välja eimillestki ning see mass plahvatas ja sellest plahvatusest sai alguse meie universum“. Kuidas aga „lõpmata tihe tilluke mass“ eimillestki välja vupsata sai, seda lektor ei öelnud. Ta lihtsalt eeldas usu läbi, et nii oli.

Nagu selle nädala sissejuhatuses märkisime, märkame oma alguses enda lõppu. Seepärast, nagu see lektor möönis, pole meie lõpp kuigi lootusrikas, vähemasti pikas perspektiivis. Maailm, mille lõi see „lõpmata tihe tilluke mass“, oli määratud võimalikule väljasuremisele koos kõige selles olevaga, kaasa arvatud inimkond.

Vastupidi sellele on piibellik käsitlus meie päritolust sootuks loogilisem äsjakirjeldatust, ja ka sootuks lootusrikkam. Tänu alguste Jumalale on meie pikaajaline väljavaade väga hea. Meil on tulevikult väga palju loota ning see lootus toetub Jeesuse teise tuleku tõotusele.

`Loe 2Tm 4:6–8. Millest Paulus siin räägib ja millele ta oma lootuse rajab?`

Kuigi Pauluse hukkamine oli lähedal, elas ta päästekindluses ja lootuses Kristuse tagasituleku kohta, mida Paulus nimetas „tema ilmumiseks“ (2Tm 4:8). „Õiguse pärg“ ootas teda; kindlasti mitte tema oma õiguse (1Tm 1:15), vaid Jeesuse õiguse tõttu, millest Paulus teadis, et tema lootus põhines Jeesuse teisel tulekul. Vaatamata ümbritsevatele väga halbadele olukordadele – vangikong ja hukkamise ootus – teadis Paulus, et tema pikaaegsed väljavaated on väga head. Ta vaatas pilti tervikuna ega keskendunud ainult hetkeolukorrale.

`Kuidas saab sul olla samasugune lootus, nagu oli Paulusel, hoolimata sellest, millised on sind ümbritsevad olukorrad? Kuidas õpime vaatama pilti tervikuna ja nägema lootust, mida see meile pakub?`
