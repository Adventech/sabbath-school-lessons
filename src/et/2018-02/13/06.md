---
title:  Elavad ja surnud
date:   28/06/2018
---

Enne, kui Jeesus oma sõbra Laatsaruse hauast üles äratas, lausus Ta sellised sõnad: „Mina olen ülestõusmine ja elu. Kes minusse usub, see elab, isegi kui ta sureb“ (Jh 11:25). Selle asemel, et Ta oleks palunud inimestel omaks võtta üksnes enda sõnad niisuguse uskumatu väite kohta, läheb Ta surnust üles äratama Laatsarust, kes on surnud olnud juba niikaua, et laip on hakanud lagunema (Jh 11:39).

Tõsi küll, need, kes usuvad Jeesusese, surevad. Kuid nagu Jeesus ütles, kuigi nad surevad, saavad nad jälle elavaks. Just seda tähendab surnust ülestõusmine. Ja see teeb Jeesuse teise tuleku meie kõikide lootuste keskmeks.

`Mis juhtub usus Kristusesse surnud inimestega Jeesuse tagasitulekul? Ütle seda järgnevate salmide põhjal: Rm 6:5; 1Ts 4:16; 1Kr 15:42–44, 53–55.`

Jeesuse teise tuleku suur lootus on selles, et surnust ülestõusmine, mida Jeesus ise koges, saab osaks Tema kõigi aegade ustavatele järelkäijatelegi. Tema ülestõusmise näol on neil lootus ja kindlus ka nende ülestõusmisele.

`Mis saab neist, kes on elus siis, kui Jeesus tagasi tuleb? Fl 3:21; 1Ts 4:17`

Ustavad, kes elavad siis, kui Jeesus tagasi tuleb, säilitavad füüsilise ihu, kuid mitte selle praeguses seisus. See muudetakse üleloomulikul teel samasuguseks rikkumatuks ihuks, nagu on neil, kes surnust üles äratatakse. „Elavad õiged muudetakse „äkitselt, ühe silmapilguga“, Jumala hääle peale saavad nad austatud, muudetud surematuiks ja ühes ülestõusnud pühadega tõmmatakse nad Issandale vastu üles õhku.“ – Ellen G. White, _Suur võitlus_, lk 645.

**Loetle kõik selles maailmas olev, mis on sinu jaoks nii tähtis, et sa ohverdaksid pigem igavese elu, hoidmaks kõigest sellest praegu kinni. Mis selles loetelus on?**
