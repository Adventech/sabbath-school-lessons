---
title:  Harmagedoon ja Karmeli mägi - 1. osa
date:   20/06/2018
---

Mis see Harmagedooni lahing siis ikkagi on? Esiteks, see nimi näib tähendavat „Megiddo mägi“. Kuid Megiddona tuntud piirkonnas ei ole ühtki mäge, küll aga asus naabruses Karmeli mägi ning õpetlased on näinud fraasis _Meggido_ mägi vihjet Karmeli mäele.

Enamgi, Piibli õppijad on näinud Karmeli mäel toimunud Eelija ja Baali teenivate valeprohvetite vastasseisu loos sümbolit sellest, mis puhkeb Ilm 13. peatükis.

Nagu eile nägime, osutavad Ilm 16:13 viited lohe, metsalise ja valeprohveti kohta taas Ilm 13. peatüki sündmustele, võltsitud kolmikule, mida vaatasime üheksandal nädalal.

Ilm 13. ptk ainestik hakkab kulmineeruma salmides 13 ja 14, kui teine metsaline teeb üleloomulikke tegusid, lastes lausa „tule taevast maa peale maha tulla inimeste silme ees“ (Ilm 13:13). Need sündmused viivad otsese vastasseisuni Jumala ja Saatana vahel; nende vahel, kes kummardavad õiget Jumalat, ja nende vahel, kes kummardavad „metsalise kuju“ (Ilm 13:14).

`Loe 1Kn 18:1–18. Mis selles loos juhtub, mis kajastab Ilmutusraamatus avalduvat lõpusündmuste teemat?`

Sellest loost paistab ilmne pilt suure võitluse kohta. Eelija esitab jutu teema 18. salmis väga ühemõtteliselt: _inimesed on jätnud maha Issanda käsud ja kummardavad väärjumalaid ning käivad nende järel._ Eks ole see ikka olnud seesama probleemkoht, vaatamata lõpututele vormidele ja viisidele, kuidas kurjus ennast ajaloo jooksul on avaldanud? Me kas kummardame Teda, „kes on teinud taeva ja maa ja mere ja vete allikad“ (Ilm 14:7), või kummardame kedagi või midagi muud. Ilm 13. peatüki puhul ning siin esile toodud sündmuste käigus kummardavad inimesed Issanda asemel metsalist ja tema kuju. Eikellegimaad pole. Me oleme kas Jumala või Saatana poolel. Seepärast on nüüd ja eriti Harmagedooni lahingus kaalul väga tähtis teema, mille puhul – nagu Karmeli mäe loost näeme– saab eraldusjoon väga selgeks.
