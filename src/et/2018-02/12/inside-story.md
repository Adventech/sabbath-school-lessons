---
title:  Misjonilugu
date:   22/06/2018
---

### Imeline raamatumüük

Helen Johnston (pildil) taipas järsku, kui ta sammus piki Battle Creeki tänavat USAs, Michigani osariigis, et ta polnud palvetanud. Niisiis peatus see õpilas-kirjandusevangelist, et otsida Jumala juhtimist. Oli 2015. aasta suvi ning ta teenis raha kooli jaoks.

Kui Helen järgmise ukse poole suundus, kuulis ta häält ütlemas: „Üks mees avab ukse, ja ta vajab „Suurt võitlust“.“

Hetk hiljem avanes maja uks. Uksel seisis mees.

Helen, kes püüdis tavakohaselt alguses inimestega sõbraks saada, pakkus tervisealast raamatut. Seejärel tõmbas ta välja Ellen G. White’i raamatu „Suur võitlus“.

Mehes äratas see raamat huvi. Ta tahtis raamatut endale, kuid ei saanud seda võimaldada. Helen tundis kindlalt, et Jumala tahe oli raamat mehele anda, seepärast pakkus ta seda tasuta. Mees raputas pead. Helen küsis, kas mehel oli kodus mingisuguseid sääste. Mees tuli tagasi peotäie müntidega, kuid neist ei piisanud. Ta andis Helenile raha, aga keeldus ikkagi raamatut võtmast. Pettununa pöördus Helen minekule. Ta astus paar sammu ja komistas. Mündid veeresid maas laiali.

Rutakalt palus Helen, et mees raamatut hoiaks. Olles mündid kokku korjanud, hakkas naine astuma.

Mees hüüdis talle järele. „Teie raamat,“ ütles ta. „Unustasite oma raamatu.“

Helen vaatas tagasi ja naeratas. „Teie hoidke seda,“ sõnas ta.

Mees vastas talle naeratusega. „Te võitsite,“ ütles ta.

Tund aega hiljem leidis Helen end käimas ukselt uksele palju jõukamas piirkonnas. Kui ta hakkas ennast tutvustama ja oma nime ütlema, katkestas teda uksele ilmunud naine. „Olete Helen, kas pole?“ küsis ta.

Helen jahmus. Ta polnud seda naist iialgi varem näinud.

„Olen seitsmenda päeva adventist,“ ütles naine. „Täna hommikul, kui ma Piiblit lugesin, andis Jumal mulle mõista, et Helen tuleb mu ukse taha. Samuti ütles Ta mulle, et pean kirjutama tšeki 20 dollarile, sest Helen kohtab meest, kes vajab „Suurt võitlust“, aga kellel pole raha selle eest maksta.“

Naine tõmbas taskust valmiskirjutatud tšeki 20 dollarile. Tal tuli vaid saaja nimi lisada. „Kelle nimele ma selle välja kirjutan?“ küsis ta.

_Kamil Metz on GLOW voldikute teenistuse rahvusvaheline koordinaator._
