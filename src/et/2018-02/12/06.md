---
title:  Harmagedoon ja Karmeli mägi - 2. osa
date:   21/06/2018
---

`Loe 1Kn 18:18–40. Mis siin sünnib, kuidas lugu lõppeb ja (ilma paralleele liiga laiali ajamata) kuidas peegeldab juhtunu seda, mis hakkab väga laias ulatuses toimuma suure võitluse tipnemisel lõpuajal?`

Võitlus Karmeli mäel käis Jumala prohveti Eelija ja sadade Baali preestrite vahel. (Märkad, kuidas kuri oli enamuses, hea vähemuses.) Tegu oli vaatusega, mis pidi esile tooma selle, kes on tõeline Jumal: kas Jumal, kes tegi taeva ja maa, või Baal, kes oli lihtsalt „lohe“ ja tema abinõude veel üks avaldumisvorm, mille kaudu ta püüab petta maailma (Ilm 12:9).

Preestrid palusid Baalil saata tule, mis põletaks ära nende ohverdatud härja. Nad kisendasid hommikust lõunani. „Hüüdke valjema häälega,“ pilkas Eelija. „Vahest ta magab?“ (1Kn 18:27). Preestrid kütsid ennast meeletult üles. Nad täksisid ennast mõõkadega, kuni veri voolas. Läbini väsinult andsid nad õhtuse ohvri ajaks alla.

Eelija ohver valati kolm korda veega üle ning kraavid said vett täis. Prohvet saatis Jumala poole lihtsa palve. Kohe põletas Jumal ära kõik, kaasa arvatud altari kivid ja maapinna nende all. Tõelise Jumala vägi vastandus nüüd eksimatult Baali omale.

`Loe Ilm 16:13; 19:20, 21 ning võrdle neid salme Baali prohvetite saatusega. Mida me siin näeme?`

Harmagedooni puhul jääb nii mõndagi teadmata, kuid teame nüüd vähemalt tulemust: Jumala rahva vaenlased hävitatakse ning Jumal ja Tema pühad vabastatakse süüst.

`Loe 1Kr 15:1, 2. Millise mõtte Paulus siin esile toob, kuigi nende salmide kontekst on erinev Harmagedooni loost? Miks on antud mõtet väga asjakohane meeles pidada, eelkõige selle valgel, mida tulevik toob? Vaata ka Ilm 16:15, kus teemaks on Harmagedoon. Mida need kirjakohad üheskoos meile ütlevad?`
