---
title:  Harmagedoon
date:   19/06/2018
---

Ehkki enamik inimesi, sealhulgas paljud kristlased, ei tea Ilmutusraamatust kuigi palju, on popkultuuri jõudnud sellest üks sõna: _Harmagedoon_ (vaata Ilm 16:16). Isegi ilmalikus maailmas on see sõna hakanud tähistama lõpuvõitlust, mil maailma saatus on kaalukausil. Hollywood tegi filmi pealkirjaga _Harmagedoon_, mis räägib sellest, et hiiglaslik asteroid ähvardab meie planeeti hävitada. Teatud määral ringleb mõte maailma lõpust ka ilmalike inimeste peas.

Paljud kristlased, kes on Ilmutusraamatuga tuttavad ning usuvad seda, peavad Harmagedooni lahingut maailma lõpu eel otseselt Lähis-Idas toimuvaks militaarkonfliktiks. Ühes sellises tõlgenduses valgub Aasiast tulev 200 miljoni meheline armee Põhja-Iisraeli. Teised jälgivad ainiti maailma selles osas toimuvaid erinevaid sõjalisi ja poliitilisi konflikte, mis nende arusaamist mööda valmistavad ette viimase Harmagedooni lahingu Megiddo piirkonnas.

Piibel aga loob täiesti teistsuguse pildi. Pühakiri ei esitle Harmagedooni mitte tülitsevate riikide vahelise tulipunktina, vaid kosmilise võitluse kahe poole vahelise tippsündmusena. Tegu on usulise võitlusega, mitte majandusliku ega poliitilisega, kuigi mängu võib tulla palju majanduslikke ja poliitilisi tegureid.

`Loe Ilm 16:12–16. Mida me üksnes neist salmidest Harmagedooni kohta teada saame?`

Esmalt pane tähele, et siinne sõnakasutus on väga sümboolne. Räägitakse vaimudest otsekui konnadest, mis tulevad välja lohe, valeprohveti ja metsalise suust (viidatud on Ilm 13. ptk võimudele; siin peab „valeprohvet“ viitama maast tõusnud metsalisele Ilm 13:11). Ka siin näeme suurt võitlust, kui „kurjad vaimud“ (Ilm 16:14) kogunevad sõtta „Kõigeväelise Jumala suureks päevaks“ (Ilm 16:14). Ei tea, mil viisil Harmagedoon täpselt lahti rullub, kuid tegemist on üleilmse vastasseisuga Kristuse ja Saatana poole vahel. Sõjaga Meggido piirkonnas on siin tegemist niisama vähe kui Ilmutusraamatu Baabülonil kaasaja Iraagi nurgakeses toimuvate sündmustega.

**Loe Ilm 16:15. Vägagi haarav on, et keset neid sündmusi julgustab Jeesus meid evangeeliumi sõnumiga, mis on nii tõotus Tema tulekust kui ka vajadus saada kaetud Tema õigusega. Kuidas aitab see tõsiasi meil aru saada selle võitluse vaimulikust olemusest, millesse oleme haaratud?**
