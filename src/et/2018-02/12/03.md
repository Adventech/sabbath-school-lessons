---
title:  Baabülon on langenud
date:   18/06/2018
---

Ükskõik, kui paheline ja ulatuslik on Baabüloni mõju maailmale, Ilmutusraamat õpetab, et ühel päeval see lõpeb.

`Loe Ilm 18:1–10. Mida räägivad need salmid meile „suurest Paabelist“?`

Ilm 18:2 kordab teise ingli kuulutust (Ilm 14:8) Baabüloni langemisest. Sellega väljendatakse, kui paheliseks see olemisvorm on muutunud.

„Piibel teatab, et enne Issanda tulekut tegutseb Saatan „igasuguste vägevate tegude ja tunnustähtedega ja valeimedega“ ning need, kes „ei võtnud vastu tõe armastust, et nad oleksid pääsenud“, võtavad vastu „eksitava jõu, et nad hakkaksid uskuma valet“ (2Ts 2:9–11). Baabüloni langemine ei saa olla lõplik enne, kui jõutakse sellise olukorrani, ning kiriku liit maailmaga sõlmub täielikult. See tõsiasi ligineb samm-sammult ja seega on Ilm 14:8 täielik täitumine veel meie ees.“ – Ellen G. White, _Suur võitlus_, lk 389, 390.

Ainult Jumal teab, kas see „täielik täitumine“ on nüüd kätte jõudmas. Kuid me teame seda, et nende tekstide põhjal seisab vaimulik Baabülon oma suure pahelisuse pärast ühel päeval Jumala kohtu ees. „Sest tema patud on ulatunud taevani ning Jumalale on tulnud meelde tema ülekohtused teod“ (Ilm 18:5). Niimoodi ütlevad Vana Testamendi sõnad Baabüloni kohta (vaata Jr 51:9) ning see tähendab, et kohtupäev tuleb kindlasti.

Tulev kohus ei peaks küll üllatama. Vana-aja Baabülon seisis ju silmitsi kohtunuhtlusega (vaata Tn 5. ptk). Pühakiri ütleb mitmes kohas sõnaselgelt, et ühel päeval peab igaüks oma tegudest aru andma, kaasa arvatud Baabülon. Meil kristlastena on vägagi lohutav teada, et meil on selles kohtus Vahemees, kes meie eest seisab (1Jh 2:1; Tn 7:22). Vastasel juhul poleks meie saatus sugugi parem Baabüloni omast.

`Kuidas saada lohutust tõotusest, et kogu ebaõiglus ja ülekohus, mis praegu näib jäävat karistamata, saab ühel päeval Jumalalt lõpliku karistuse?`
