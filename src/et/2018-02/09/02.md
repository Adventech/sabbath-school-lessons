---
title:  Pettustest suurim
date:   27/05/2018
---

Käesoleva veerandaasta esimene õppetükk rääkis „kosmilisest võitlusest“, mis ulatus kahjuks kosmosest kaugemale, meie maale.

Probleem on aga selles, et paljud inimesed, kristlased kaasa arvatud, ei usu seda suurt võitlust, sest nad ei usu Saatanat. Nende jaoks tähendavad Saatanast ja kuradist rääkivad piiblisalmid vaid kaasaegse teaduse eelse kultuuri püüdlusi selgitada maailmas olevat kurjust ja kannatusi. Väga paljude inimeste jaoks on mõte tegelikust, üleloomulikust iseseisvast olevusest, kel on pahatahtlikud kavatsused inimkonnaga, ulme, sarnane Darth Vaderi „Tähesõdade“ kuulsusega.

`Loe järgmisi piiblisalme, mis on kõik Ilmutusraamatust. Mida õpetavad need Saatana reaalsuse ja eriti selle kohta, millist osa ta etendab lõpuaja sündmustes? Ilm 2:13, 24; 12:3, 7–9, 12, 17; 13:2; 20:2, 7, 10.`

Ilmutusraamat näitab meile, kui palju võimu on Saatanal lõpuajal niivõrd suure osa ilmamaa elanike üle, keda ta juhib päästest eemale. Lisaks aga kiusab ta taga ka neid, kes jäävad ustavaks Jeesusele.

Saatana kõikidest „tüssamistest“ (2Kr 2:11) – mis on tõlge „vaimulaadi“ (_noemata_) märkivast kreeka sõnast – on vististi suurim pettus panna inimesed uskuma, et teda pole olemas. Kes otsiks kaitset vastupandamatu vaenlase eest, keda su uskumust mööda päriselt ei olegi? On üllatav, kui paljud end kristlaseks nimetavad inimesed ei võta tõsiselt arusaama, et kurat on sõna otseses mõttes olemas. Nad toetavad sellist seisukohta aga ainult seetõttu, et eiravad või tõlgendavad täiesti teisiti paljusid Jumala Sõnas olevaid kirjakohti, mis paljastavad tema tegevuse ja nükked eriti nüüd, kui läheneme maailma ajastu lõpule. Tõsiasi, et väga suur hulk inimesi loobub uskumast Saatana tegelikku olemasolusse nii paljude piibellike tõendite juures, peaks meile võimsalt meelde tuletama, kui tähtis on aru saada, mida Piibel päriselt õpetab.

`Kuigi Piibel räägib Saatana pettustest, eriti lõpuajal, siis millise suure lootuse saame Ilm 12:11? Mis on meie jõuallikas kuradi vastu?`
