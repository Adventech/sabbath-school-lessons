---
title:  Hinge surematus
date:   29/05/2018
---

`Mida õpetavad järgmised kirjakohad meile „surnute olukorra“ kohta? Kui suuresti kaitsevad need salmid meid „kahest suurest eksiõpetusest“ ühe vastu? Kg 9:5, 6, 10; Ps 115:17; Ps 146:4; 1Kr 15:16–18; Tn 12:2.`

Äsjastel aastakümnetel on palju tähelepanu pööratud selliste inimeste lugudele, kes „surid“ – ses mõttes, et nende südamelöögid seiskusid ja hingamine lakkas –, kuid kes elustati ja toodi meelemärkusele. Arvukatel juhtudel on paljud neist inimestest jutustanud teadvuse olemasolule viidates uskumatutest kogemustest pärast seda, kui nad olid väidetavalt „surnud“. Osa kõneles sellest, kuidas nad hõljusid õhus ja nägid ülalt omaenda allolevat keha. Teised andsid teada, kuidas nad hõljusid oma kehast välja ning kohtasid imepärast olevust, keda täitis valgus ja soojus ning kes kõneles headuse ja armastuse tõdesid. Kolmandad tuletasid meelde oma kohtumist ja kõnelemist surnud sugulastega.

See nähtus on muutunud nii tavaliseks, et sellel on juba teaduslik nimi: surmalähedased kogemused (ingl. k _near death experiences_, NDE). Kuigi surmalähedased kogemused jäävad vastuolulisteks, kasutavad paljud kristlased neid tõenditena, et hing on surematu, ja toestavad nendega mõttekäiku, et surma korral väljub hing teadvustatud oleku teise reaalsusesse.

Kuid surmalähedased kogemused on muidugi veel üks „kahe suure eksiõpetuse“ avaldumisvorm. Niikaua, kuni inimene usub, et surma korral hakkab hing ühel või teisel kujul edasi elama, on ta avatud kõige salakavalamatele vaimulikele pettustele; pettustele, mis soodustavad mõttekäiku – olgu siis avalikult või vihjamisi –, et ta ei vaja Jeesust. Tegelikult on enamik surmalähedase kogemuse saanud inimesi öelnud, et nende kohatud vaimne olend või surnud sugulased laususid neile julgustavaid sõnu armastuse, rahu ja headuse kohta, kuid mitte sõnagi pääste kohta Kristuses, mitte sõnagi patu ega tuleva kohtu kohta – mis on piibellikud aluspõhimõtted. Võib ju mõelda, et ajal, mil oletatavalt „maitstakse“ kristlase elu pärast surma, peaks saama suhu ka kristlike alusõpetuste maitse. Ometi kõlab nende öeldu sageli hoopis rohkem Uue Ajastu liikumise dogmana ning sellega võib selgitada, miks on suur osa niisugusi inimesi pärast oma „surnud“ olemist kristlusest palju vähem huvitatud.

Miks peame kristlastena kleepuma Jumala Sõna külge ka siis, kui meie meeled räägivad meile midagi muud?
