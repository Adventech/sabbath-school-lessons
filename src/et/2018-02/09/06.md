---
title:  Võltsitud kolmainsus
date:   31/05/2018
---

Kogu Piiblist võime leida arusaama, et üks Jumal on kolmes isikus. Kuid lõpuaja pettuste ja tagakiusamise kontekstis paljastab Ilmutusraamat „võltsitud kolmainsuse“, mille moodustavad lohe, metsaline merest ja Ilm 13. ptk maast üles tulev metsaline.

`Loe Ilm 12:17, 13:1, 2. Mida siin kirjeldatakse?`

Siinkohal on lohet peetud ka võlts-Isaks, kuna on selge, et asjad kulgevad tema kontrolli all. Tema annab väe, meelevalla ja trooni mere-metsalisele, kes võltsib Kristust. Miks nähakse selles teises võimus võlts-Kristust?

`Loe Ilm 13:2–5. Millised iseloomulikud jooned on sellel merest tõusnud metsalisel?`

Metsaline saab oma meelevalla lohelt, mis meenutab Jeesuse sõnu, et Tema meelevald pärineb Isalt (vaata Mt 28:18). Lisaks seisis tal aga ees – täpselt nagu Jeesusel – surm ja seejärel ülestõusmine (vaata Ilm 13:3). Selle metsalise kohta öeldakse, et ta oli võimul „nelikümmend kaks kuud“ ehk kolm ja pool aastat, mis võltsib prohvetikuulutust Kristuse kolme ja poole aasta pikkusest tööperioodist; siin tuleb arvestada päev-aasta põhimõtet.

`Loe Ilm 13:11–17. Kuidas kirjeldatakse siin maast tõusvat metsalist?`

See maa-metsaline edendab mere-metsalise huve, just nagu Püha Vaim austab mitte ennast, vaid Jeesust (Jh 16:13, 14). Ja nii, nagu Püha Vaim kutsus esile võimsa teo – tõi taevast alla „tule“ (Ap 2:3), nii kutsub maa-metsaline esile midagi sarnast (vaata Ilm 13:13).

„Lõpus kutsub maast tõusnud metsaline esile võltsitud nelipüha! Mis eesmärgil? Kinnitamaks maailmale, et võlts-kolmainsus on päris Jumal.“ – Jon Paulien, _What the Bible Says About the End-Time_ (Hagerstown, Md.: Review and Herald® Publishing Association, 1998), lk 111.

**Millistest muudest lõpuaja pettustest on vaja teadlik olla ning kuidas saame aidata kaasinimestelgi tajuda seda kõike pettusena?**
