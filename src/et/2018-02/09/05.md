---
title:  Hingamispäev ja evolutsiooniteooria
date:   30/05/2018
---

Saatan on olnud väga edukas maailma petmisel hinge surematuse õpetuse kaudu, aga sama edukas, kui isegi mitte edukam, on ta olnud pühapäeva paigutamisega piibelliku hingamispäeva asemele (vaata 6. ja 8. nädalat) ning ta on seda teinud kristlikus ajaloos valdavalt.

Mitte kuigi palju aastaid tagasi on kurat tulnud esile veel ühe pettusega, mis vähendab seitsmenda päeva hingamispäevast kinnipidamist inimmeeltes: evolutsiooniteooriaga.

**Loe 1Ms 1. ptk–2:3. Mida õpetavad need salmid meile selle kohta, kuidas Issand lõi meie maailma ja kui kaua Tal selle tegemiseks aega kulus?**

Nende salmide pealiskaudseimgi lugemine toob esile piibelliku loomisaruande kaks põhimõtet. **Esiteks:** kõik oli kavandatud ja arvestuslik; mitte miski polnud juhuslik, omavoliline või muutuv. Pühakiri ei jäta loomisprotsessist kõneldes kohta juhuslikkusele.

**Teiseks:** need salmid paljastavad ühemõtteliselt, et iga elusolend tehti oma liigi järgi; see tähendab, et iga liik tehti eraldiolevaks ja teistest selgesti eristuvaks. Piibel ei räägi sõnagi kõigi maapealsete eluvormide ühise loodusliku esivanema kohta (nagu näiteks ürgne lihtne rakk).

Isegi loomisloo mitte päris täpse tõlgendamise korral tulevad need kaks põhimõtet selgelt esile: mitte miski polnud loomisel juhuslik ning kõikide liikide jaoks ei olnud ühist looduslikku esivanemat.

Nüüd tuleb sisse darwinistlik evolutsiooniteooria, mis õpetab oma erinevates vormides kahte põhimõtet: juhuslik valik ja ühine looduslik esivanem kõikide liikide jaoks.

Miks tõlgendavad nii paljud inimesed loomislugu läbi ühe sellise teooria läätsede, mis räägib lausa aluspõhja poolest vastu Moosese esimese raamatu loomisloole? Tõsi on, et valeõpetus evolutsioonist on kaasa haaranud miljonid ilmalikud inimesed, kuid mitte ainult – paljud ennast kristlaseks nimetavad inimesed usuvad, et nad saavad selle teooria kokku sobitada oma kristliku usuga, kuigi need on omavahel suisa avalikult vastuolus, nagu äsja mainitud sai.

Kuid evolutsiooniteooria sekkumine lõpuaja sündmuste konteksti teeb pettuse ohu veel ilmsemaks. Miks võtta tõsiselt seitsmenda päeva hingamispäeva mälestusmärgina loomisest, kui maailma ei loodud kuue päevaga, vaid selleks kulus umbes kolm miljardit aastat (selline on viimane ajamääratlus elu oletatava alguse kohta Maal)? Evolutsiooniteooria röövib seitsmendalt päevalt igasuguse tähtsuse, sest see teeb kuuest loomispäevast müüdi, sarnase legendiga, et Romulust ja Remust imetasid hundid. Eks ole ka nii, et need, kelle meelest võttis loomine aega miljardeid aastaid, mitte kuus päeva, ei riski ju tagakiusamisega või surmaga selleks, et seista hingamispäeva eest, mis vastandatakse pühapäevale?
