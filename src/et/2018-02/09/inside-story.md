---
title:  Misjonilugu
date:   01/06/2018
---

### Vangis ettekavatsemata tapmise pärast

Kell kaks hommikul muutus ärplemine baaris Alaska osariigis USAs vägivaldseks, kui 28aastane Tony Pouesi ühte meest lõi.

Mees kukkus ja lõi pea vastu maad. Ta suri järgmisel päeval.

Tony mõisteti süüdi ettekavatsematus roimas, mille karistusmääraks mõistetakse maksimaalselt 20 aastat.

„Olin läbi,“ ütles Tony. „Kogu mu elu jooksis silme eest mööda.“

Vangikongis meenutas Tony oma lapsepõlve kauges Sheltonis, väikeses linnakeses Washingtoni osariigis. Tema pere polnud kordagi Piiblit lugenud ega kirikus käinud. Teismelisena oli ta tarvitanud alkoholi ja narkootikume ning jätnud keskkooli 11. klassis pooleli. Täiskasvanuna oli ta kolinud Alaskale, et töötada kalurina.

Vangis olles hakkas Tony meeleheitlikult palvetama.

„Ütlesin: Kui Jumal on olemas, siis ma tahan tunda, et Ta on päris,“ rääkis nüüd 30aastane Tony vestluse ajal. „Hüüdsin põlvedel iga päev tundide viisi abi järele.“

Tony laenutas vangla raamatukogust Piibli ning oma imestuseks tundis ta seda lugedes ülevoolavat rahu ja rõõmu. Eriti pakkus talle lootust 5Ms 31:6, mis oli üks esimesi piiblisalme, mille ta pähe õppis. See kõlab nii: „Olge vahvad ja tugevad, ärge kartke ja ärge tundke hirmu nende ees, sest Issand, su Jumal, käib ise koos sinuga, tema ei lahku sinust ega jäta sind maha!“

„Kui ma palvetasin ja Piiblit lugesin, tegi Jumal mu elus imesid,“ ütles Tony.

Mõne aja pärast teatas Tonyle ametlikult määratud jurist, et tal on mehe jaoks häid uudiseid: on võimalik, et tema vanglakaristus taandatakse kahele kuni neljale aastale. Siis lühendati hooletuse läbi toimunud tapmise karistusaega ühele kuni kolmele aastale.

Ühel päeval leidis Tony vangla raamatukogu riiulilt kaardikese: kutse osalema adventistide saate Prohvetikuulutamise Hääl piibliuurimiste sarjas. Ta saatis kutse teele, sai õppetükid ja uuris neid innukalt.

„On imestamisväärne, et ma jõin, tarbisin uimasteid ega lõpetanud keskkooli, kuid sain Piiblist aru,“ ütles ta. „Eks ole kummaline? Sa ei pea olema õpetlane, et Piiblit mõista.“

Peagi pärast piiblitundide läbimist tuli Tony kohtuasi kohtus arutusele. Tony ütles, et seal tegi Jumal imet. Kohus kuulutas kolmeaastase karistusmäära kehtetuks. Tony oli vaba.

„Jumal vabastas mu vanglast,“ ütles Tony. „Olin seal ühtekokku üheksa kuud.“

_Loe Tony Pouesist edasi järgmise nädala misjoniloost._
