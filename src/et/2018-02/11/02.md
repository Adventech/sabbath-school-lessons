---
title:  Jumala märk oma rahva tähistamiseks
date:   10/06/2018
---

`Vana Testamendi ajal oli kaks välist märki, mis tähistas Jumala õiget rahvast. Üheks selliseks oli ümberlõikamine. Kellele see märk esmalt anti? 1Ms 17:9–11.`

Jumal andis Aabrahamile ja tema järeltulijaile käsu ümberlõikamiseks, et see tähistaks päästelepingut. Mehed tuli ümber lõigata kaheksandal päeval (3Ms 12:3). Ometi oli sellel rituaalil sügavam tähendus. See oli mõeldud sümboliseerima vajadust „ümber lõigata“ ehk uuendada süda (vaata 5Ms 30:6). Just seepärast kirjutas Paulus: „Ei ole ju juut see, kes seda on väliselt, ega ole ümberlõikamine see, mis on väliselt ihu küljes, vaid juut on see, kes seda on sisemiselt, ja õige ümberlõikamine on südame ümberlõikamine, mis toimub vaimu, mitte kirjatähe varal. Niisugune saab kiituse mitte inimestelt, vaid Jumalalt“ (Rm 2:28, 29).

Sellised salmid nagu 1Kr 7:19 ning Gl 5:6 ja 6:15 näitavad, et Uues Testamendis asendati ümberlõikamine ristimisega, mis sümboliseerib ümberarvestamist, „uut loodut“, suremist patule ja ülestõusmist uuele elule (vaata Rm 6:3, 4). Just seepärast ütleb Paulus, et ümberlõikamine ei ole enam tähtis ning tõeliselt loeb „armastuse kaudu toimiv usk“ ja „Jumala käskude pidamine“.

`Mis oli teine väline märk, mille Jumal oma rahva eristamiseks andis ja miks see anti? (2Ms 31:13, 17; Hs 20:12, 20).`

Pööra tähelepanu sellele, et hingamispäev kui märk ulatub tagasi loomiseni (vaata ka 1Ms 2:2, 3), samas kui ümberlõikamine algab alles Aabrahamiga. Seega ütles Jeesus loomisele osutades, et „hingamispäev on seatud inimese jaoks“ (Mk 2:27). See näitab, et kuulume Jumalale loomise tõttu – kuna Tema tegi meid – ja lunastuse tõttu – kuna Tema mõistab meid õigeks ja pühitseb. Niisiis, kuigi Paulus ütleb, et ümberlõikamine ei ole enam tähtis, väidab ta, et Jumala käskude pidamine (mille hulgas on ka hingamispäev) on endiselt oluline (vaata Hb 4:9).

**Kuidas paljastavad sinu mõtted ja kavatsused seda, kas sa oled või ei ole tõeliselt südame poolest ümber lõigatud?**
