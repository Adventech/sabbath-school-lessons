---
title:  Misjonilugu
date:   15/06/2018
---

### Mu abikaasa, mu tööpõld

_(Selle loo on kirjutanud üks USAs elav adventistist abielunaine.)_'

Minu abikaasa ja mina tahtsime ikka olla seitsmenda päeva adventistidest misjonärid. Tegutsesime mõlemad õpilasmisjonäridena maailma eri osades ning pöördusime ülemeremaadesse tagasi siis, kui olime abiellunud.

Need olid hämmastavad 10 aastat. Teenisime kolmes riigis ja panime mulda palju seemneid, mida Jumal edasi kastis.

Kuid ma hakkasin oma abikaasa pärast järjest enam muretsema. Alguses oli tegu väikeste asjadega, nagu vajadus kohendada tema särgikraed. Ta valmistas toitu, kuid ei mäletanud enam, kuhu toiduained kapis tagasi panna. Leppisime kokku mingi tegevusplaani, kuid viimasel hetkel tühistas ta selle millegi meeldivama nimel, mis ta tähelepanu haaras.

Rääkisin oma murest telefoni teel oma emale. Tema nimetas mind ülikriitiliseks ja innustas olema parem abikaasa.

Mu ema muutis meelt, kui tulime ühelt misjonipõllult tagasi ja elasime mõnda aega tema juures. Ta nägi, kuidas mu abikaasa üllatas meid sellega, et pesi nõud puhtaks, kuid ei suutnud enam leida kohta, kuhu need köögikapis tagasi panna.

Ema vabandas minu ees ja ütles: „Anna andeks, kallis, et ma mõtlesin, et asi on sinus. Kuid ikkagi pead sa talle andeks andma ja temast lugu pidama.“

Mu abikaasa on alati olnud hea südamega. Ta tahab olla abivalmis. Kui aga temaga päevast päeva elada, siis ei aita ta jõupingutused alati kaasa, vaid väsitavad, sest ta tekitab meie ülejäänute jaoks tööd juurde.

Jõudsin punktini, kus kaotasin oma abikaasa vastu igasuguse lugupidamise. Ma ei suutnud tema sõnu usaldada. Teadmata, kuhu pöörduda, otsisin abi adventistist nõustajalt. Kui kirjeldasin talle oma abikaasa käitumist, peatas nõustaja mu.

„Mida te arvate, kas on võimalik, et teie abikaasal on ADHD?“ küsis ta.

ADHD ehk keskendumispuue on haigus, mis on seotud aju täitevfunktsioonidega ning mida iseloomustab raskus tähelepanu keskendada, impulsiivne käitumine ja hüperaktiivsus.

Pärast 18 abieluaastat mõistsin lõpuks, miks mu abikaasa niimoodi käitub. Pidin laskma oma lootustel loojuda ja mõistma, et Jumal tahtis töötada minu südame juures.

Ma armastan oma abikaasat. Meist ei saa enam kunagi ülemeremisjonäre ja minu pärast olgu nii. Ellen White ütleb: „Meie töö Kristuse heaks algab meie pereliikmetest, meie kodust… Sellest tähtsamat misjonipõldu ei ole“ (Tunnistused kogudusele, 6. kd, lk 429).

Olen leidnud oma misjonipõllu.
