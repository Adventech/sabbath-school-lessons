---
title:  Metsalise märk
date:   13/06/2018
---

Mis märk see on, mille saamisest tuleb meil hoiduda? Nagu ühes varasemas õppetükis nägime, Tn 7. ptk neljanda metsalise võim oma hilisemas järgus (mida ka kujutab Ilm 13. ptk merest tõusnud metsaline) „püüab muuta aegu ja seadust“ (Tn 7:25). Nagu juba märganud oleme, oli neljas käsk, hingamispäev, üheks seaduseks, mida see võim muuta püüdis; neljas käsk on ainus käsk, mis suunab otseselt mõtted Jumalale kui Kellelegi, kes „tegi taeva ja maa, mere ja kõik, mis neis on, ja ta hingas seitsmendal päeval“ (2Ms 20:11).

Esimese ingli kuulutus, mis suunab lugeja taas sama käsu juurde – see käsk, mida metsalise võim muuta püüdis –, ütleb selgelt, et meil tuleb Loojana kummardada üksnes Issandat. Seejärel, kui on hoiatatud nende saatuse eest, kes kummardavad „metsalist ja tema kuju“ (Ilm 14:9), iseloomustatakse 12. salmis taas Jumalale ustavaid inimesi.

`Loe Ilm 14:12. Kuidas aitab Jumalale ustava rahva iseloomustus selles kontekstis mõista, miks on hingamispäeval lõpusündmustes nii keskne koht?`

See salm kõlab nii: „Siin olgu kannatlikkust pühadel, kes hoiavad alal Jumala käske ja Jeesuse usku“ (Ilm 14:12). Nagu näinud oleme, on „Jumala käskude“ hulgas neljas käsk, hingamispäev, mis suunab meid Jumala kui Looja ja ainsa austamisobjekti juurde. Pole siis ime, et paljude meelest on „metsalise märgi“ teema otseselt seotud pühapäeva austamisega; võltsitud „hingamispäevaga“, mida Piibel pidada ei käsi ja mis on otseses vastuolus neljanda käsuga, mida Piibel kohustab pidama.

Kas see tähendab, et kristlastel, kes teenivad Jumalat pühapäeval, on juba nüüd metsalise märk? Ei. Ilm 13:15 põhjal ollakse valmis tapma neid, kes keelduvad ühinemast metsalise kummardamisega. Lõpuks muutub see teema elu ja surma küsimuseks. On aga ilmselge, et sündmused ei ole veel jõudnud sellesse punkti, ning metsalise märki ei panda kellelegi enne, kui see viimane proovilepanek tuleb. Seega ei ole mitte keegi veel vastu võtnud metsalise märki.

`Jumala käsud. Jeesuse usk. Miks on need jooned juba praegu ülitähtsal kohal tõeliseks kristlaseks olemises?`
