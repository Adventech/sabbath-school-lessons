---
title:  Hingamispäev kui pitser
date:   14/06/2018
---

Nagu näinud oleme, on seitsmenda päeva hingamispäev kogu ajaloo jooksul tähistanud Jumala tõelist rahvast; alates Aadamast ja Eevast ning jätkudes Iisraeli ajaloo kestel. Näeme, et see jäädvustus Uue Testamendi aegsesse kogudusse Jeesuse ja apostlite teguviisi abil ning sai Jumala lõpuaja rahva eraldusmärgiks, kes „hoiavad alal Jumala käske ja Jeesuse usku“ (Ilm 14:12).

`Miks on hingamispäev nii tähtis ja milline eriline tähendus on sel kristlaste jaoks? 2Ms 20:8–11; Hb 4:9, 10.`

Hingamispäev asub kümne käsu südamikus. Looja andis selle iseenda mõjuvõimu märgiks ehk pitseriks. See nimetab Teda nimepidi: „Issand, sinu Jumal“. See määratleb ala, mis kuulub Tema pädevusse: „taevas ja maa, meri ja kõik, mis neis on“. See toob esile Tema mõjuvõimu põhialuse: „sest kuue päevaga tegi Issand taeva ja maa…, ja ta hingas seitsmendal päeval“.

Uus Testament ütleb kindlalt, et Jeesus on see, kelle kaudu Jumal tegi kõik (Jh 1:1–3; Kl 1:16; Hb 1:1, 2). Jeesus lõi meie maailma kuue päevaga ja puhkas seitsmendal päeval. Seepärast on väga märkimisväärne, et Jeesus kisendas reede pärastlõunal ristil rippudes: „See on lõpetatud!“ (Jh 19:30). Just nii, nagu Ta puhkas hingamispäeval pärast oma loomistöö lõppu, nii puhkas Jeesus hauas kogu hingamispäeva pärast seda, kui Ta oli lõpetanud ohverdustöö; Ta suri meie asemel, et meid lunastada. Nii on hingamispäev kahekordselt õnnistatud, algul loomisel ja siis ristil. Just seepärast – nagu kiri heebrealastele esile toob – näitab kristlane hingamispäeval puhates, et ta „hingab ka ise oma tegudest, nii nagu Jumal oma tegudest“ (Hb 4:10). Hingamispäev kujutab täiuslikult tõsiasja, et me ei saa ennast ise päästa, et algusest lõpuni on tegu Kristuse tööga, mis saab võimalikuks usu kaudu (võrdle Hb 12:2).

`Kui hingamispäev sümboliseerib puhkamist oma tegudest, mida siis esindab pühapäeva pidamine ning kuidas sobitub see Baabüloni põhiloomusesse?`
