---
title:  Metsaline ja väärkummardamine
date:   11/06/2018
---

`Loe järgmisi kirjakohti. Mida õpetavad need selle kohta, kui tähtis on hoiduda „metsalise märgist“? Ilm 13:17; 14:9, 10; 16:2.`

Saada osa Jumala lahjendamata vihast, saada karistatud seitsme viimase nuhtlusega ja olla lõpuks heidetud tulejärve. Milline kontrast nendega, kes keelduvad metsalise märgist ja seisavad klaasmere ääres, lauldes võidukalt kiitust Jumalale ja Tallele!

Mis on see märk, mida keegi ei taha saada? Eelmainitud kirjakohad seostavad selle väga selgelt vale jumalateenimisega. Ja nii, nagu varasematest õppetükkidest nägime, Tn 7. ptk neljanda metsalise võim oma hilisemas järgus (Ilm 13. ptk kirjeldab sedasama merest tõusva metsalisena) „püüab muuta aegu ja seadust“ (Tn 7:25). Üks seadus, mida see muuta püüdis, oli hingamispäev, neljas käsk kümnest käsust – ainus kümnest, milles räägitakse ajast ning osutatakse Jumalale otseselt kui Kellelegi, kes „tegi taeva ja maa, mere ja kõik, mis neis on, ja ta hingas seitsmendal päeval“ (2Ms 20:11).

Märkimist väärib tõsiasi, et esimese ingli sõnum suunab meid taas selle käsu juurde, mida metsalise võim püüdis muuta, ning ütleb selgelt, et me kummardaksime ainult Issandat Loojana. Tõsi see on, et seitsmest salmist, mis Ilm 12.–14. peatükis kummardamisele viitavad, on 14:7 ainus, mis räägib õigest kummardamisest; teised kuus hoiatavad metsalise ja tema kuju kummardamise eest (Ilm 13:4, 8, 12, 15; 14:9, 11). Kohe pärast seda, kui kolmas ingel on kirjeldanud nende saatust, kes tegelevad vale kummardamisega, kirjeldatakse Jumala õigeid kummardajaid: „Siin olgu kannatlikkust pühadel, kes hoiavad alal Jumala käske ja Jeesuse usku“ (Ilm 14:12).

Teisisõnu, selle kolme sõnumi kuulutamine jagab kogu inimkonna kaheks: need, kes kummardavad Loojat, pidades kõiki Tema käske, sealhulgas seitsmenda päeva hingamispäeva käsku, ning need, kes kummardavad metsalist ja tema kuju. See kummardamise vale vorm pakub alternatiivi Looja kummardamisele hingamispäeva käsule kuuletumises.

`Mõtle veel kummardamise ja truuduse vahelisele seosele. Mis on jumalateenimise juures ülioluline selleks, et ilmneks truudus Jumalale?`
