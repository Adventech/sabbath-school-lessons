---
title:  Jumala pitser
date:   12/06/2018
---

Pitserit, nagu allkirjagi, kasutatakse dokumentide kehtivaks tegemiseks. Vanal ajal oli ehtsuse või omanikuõiguse kinnitamiseks kasutusel pitsat, mille jäljend pressiti pehmesse vahasse või savisse ja mille taga olid selle omaniku volitused.

`Mis on Jumala pitser ning kuidas ja millal pitser peale pannakse? Ef 1:13, 14; 4:30; 2Tm 2:19; Ilm 7:1–4; 14:1.`

Jumala pitser on Jumala omanikuks olemise ja oma rahva kaitsmise tähis. Paulus räägib pitseerimisest seoses uskutulekuga ja Püha Vaimu anni saamisega. Ta nimetab seda andi kõikidele usklikele antud „pärandi tagatiseks“ ehk „pandiks“, mis on kinnituseks täielikust lunastamisest ja tulevasest pärandist, mille nad saavad siis, kui Jeesus tuleb.

Ilmutusraamat räägib veel ühest pitseerimisest, mis toimub vähe aega enne Kristuse teist tulekut. See lõplik pitser pannakse 144 000-le Püha Vaimu hilise vihma langemise ajal. Nende laubale on kirjutatud Jumala nimi (ehk allkiri). Nende elus tegutseva Püha Vaimu tõttu hakkavad nad peegeldama Jumala iseloomu.

`Vastanda Jumala pitser ja metsalise märk. Milliseid erinevusi nende vahel mainitakse? Ilm 7:3; 14:9.`

Pitser pannakse Jumala tõelistele kummardajatele, märk aga antakse metsalise kummardajatele. Pitser pannakse ainult otsmikule, näitamaks tahtekindlat valikut kummardada Jumalat sel viisil, kuidas Tema on käskinud. Märk aga pannakse nii otsmikule kui ka käe peale. See tähendab, et inimene võib kummardada metsalist ühel kahest põhjusest: ta kas nõustub sellega oma mõtetes, uskudes, et kummardab tõepoolest Jumalat, või ei nõustu ta sellega, kuid läheb asjaga kaasa kartusest tõsiste tagajärgede ees – ei saa osta ega müüa ning lõpuks tapetakse (Ilm 13:17, 15).

„Need, kes ühinevad maailmaga, vormuvad maailmalikuks ja valmistuvad vastu võtma metsalise märki. Need, kes ei usalda ennast, kes alandavad ennast Jumala ees ning puhastavad oma hinge tõele kuuletumise kaudu – need vormuvad taevalikuks ja valmistuvad saama laubale Jumala pitserit.“ – Ellen G. White, _Tunnistused kogudusele_, 5. kd, lk 216.
