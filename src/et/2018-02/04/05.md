---
title:  Päästekindlus
date:   25/04/2018
---

Osa seitsmenda päeva adventiste kahtleb, kas nad on päästetud. Neil puudub kindlus ja nad igatsevad teada oma tulevikku igavese elu mõttes. Nad tegutsevad kõvasti selle nimel, et olla piisavalt head, ja teavad ometi oma vajakajäämist. Nad vaatavad sissepoole ja leiavad vähe seda, mis neid nende eluteel julgustab.

Kui näeme tohutut lõhet Jeesuse ja enda iseloomu vahel või kui loeme selliseid salme nagu „kitsas on värav ja ahtake on tee, mis viib ellu, ja pisut on neid, kes selle leiavad“ (Mt 7:14), siis kellel meist poleks hetki, mil kahtleme, kas öeldu käib meie kohta?

Selleks, et olla valmis lõpuajaks, peab inimesel olema päästekindlus praegu. Ta peab tundma suurt rõõmu päästmise reaalsusest selleks, et vaadata tulevikule kartmatult otsa. Ja ikkagi – nagu näinud oleme – on elava Jumala kõik Isikud tegutsemas selle nimel, et meid päästa. Niisiis me saame ja peame elama päästmise kindlusega.

**Loe järgmisi kirjakohti. Millist päästmise lootust ja kindlust neist õhkub ning mismoodi räägivad need sellest, mida Jumal on meie heaks teinud ja mida teha tõotanud?**

`Ps 91:15, 16`

`Jl 3:4, 5`

`Jh 10:28`

`Rm 10:9–13`

`1Jh 5:11–13`

Meid kutsutakse elama, lausa kästakse elada püha elu, kuid niisugune elu on selle tulemus, et Kristus on meid päästnud ega ole vahend päästmise saavutamiseks. Kuigi peame olema ustavad, isegi kuni surmani, tuleb meil ainsa päästelootusena alati toetuda annile. Jumala rahvas leitakse olevat lõpuajal ustav ja sõnakuulelik; niisugune ustavus ja kuulekus võrsuvad selle usaldamisest, mida Kristus neile on teinud.