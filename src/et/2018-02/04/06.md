---
title:  Igavene evangeelium
date:   26/04/2018
---

`Loe Ilm 14:6, 7. Mis on igavene evangeelium?`

Evangeeliumile osutatakse siin kui „igavesele“. See on veel üks tõend, et Jumal ei muutu. Muutumatul Jumalal on muutumatu evangeelium. See igavene evangeelium annab kindluse kõikidele, kes on valmis seda omaks võtma. Evangeelium avab Jumala muutumatu armastuse ning see on sõnum, millel on vaja minna maailma. Igaühel peab olema võimalus seda kuulda, seetõttu ongi Jumal kutsunud oma rahva seda levitama.

`„Nõnda nagu tema on meid Kristuses valinud enne maailma rajamist olema pühad ja laitmatud tema palge ees armastuses, meid ette määrates lapseõiguse osalisteks Jeesuse Kristuse kaudu enese juurde oma tahtmise heameelt mööda“ (Ef 1:4, 5). Mida räägivad need salmid veel selle kohta, kui „igavene“ evangeelium tegelikult on?`

Tema valitud „enne maailma rajamist“. Eks ole see ju „igavene“ evangeelium! Juba enne selle maailma loomist oli Jumalal plaanis meid Temas päästa.

Vaata siin mõningaid sõnu: „valitud“, „ette määrates“, „heameelt mööda“, „lapseõigus“. Vaata, kui palju räägivad need kaks salmi Jumala soovist, et meil oleks igavene elu „Temas“. Ja tõsiasi, et Jumal on seda kõike igavikus varem teinud (vaata ka 2Ts 2:13, 2Tm 1:9), osutab väga selgelt Tema armule, näidates, et meie pääste on täielikult Jumala armastavast iseloomust tulenev tegu, mitte miski, mida meie teha saame või mis oleneks ainsagi loodud olevuse teenest. Kuidas saaks pääste tulla millestki, mida meie teha saaksime, kui Tema valis meid seda päästet saama juba siis, kui meid veel olemas polnud? Meil tuleb valida, kas see vastu võtta või kõrvale lükata.

Ja kuidas saab valik avalikuks valitu elus? „Olema pühad ja laitmatud tema palge ees armastuses“ (Ef 1:4). Sellekski oleme valitud.

`Meid kutsutakse maailmale Kristuse taastuleku eel jagama „igavest evangeeliumi“, lõpuaja kuulutuse osa. Miks tuleb meil tunda ja kogeda „igavese evangeeliumi“ tõelisust oma elus enne, kui saame seda kaasinimestega jagada?`