---
title:  Vaim armastab
date:   24/04/2018
---

Pühast Vaimust on peaaegu samavõrd valesti aru saadud, nagu Isastki. Osa teolooge on Vaimu pidanud Isa ja Poja vaheliseks armastuseks. Või öeldakse nii: Vaim on kõigest Isa ja Poja vaheline kiindumus. See tähendab, et Ta taandatakse jumaluse kahe liikme vaheliseks suhteks ning Ta ei ole ise jumaluse liige.

Kuid Pühakiri tõendab Püha Vaimu isikulisust. Kristlased ristitakse ühtviisi Isa ja Poja ja Tema nimel (Mt 28:19). Vaim kirgastab Kristust (Jh 16:14). Vaim veenab inimesi (Jh 16:8). Teda saab kurvastada (Ef 4:30). Ta on Lohutaja (Jh 14:16), Aitaja, Nõustaja. Ta õpetab (Lk 12:12), vahendab (Rm 8:26) ja pühitseb (1Pt 1:2). Kristuse sõnade kohaselt juhib Vaim inimese kogu tõtte (Jh 16:13).

Lühidalt: Püha Vaim on Jumal, täpselt nagu Isa ja Poeg. Ühtekokku on nad üks Jumal.

`Vaim ilmutab kõiges jumalikku armastust. Too esile üht-teist, milles Ta seda teeb. Lk 12:12; Jh 16:8–13; Ap 13:2.`

Suurim tõend selle kohta, et Püha Vaim on Jumal, on Kristuse lihassetulek. Jeesus sündis Pühast Vaimust (Mt 1:20). Ainult Jumal saab midagi sellist „luua“.

Püha Vaim suudab Kristuse jaoks viia ellu kaks vastandlikku imet. Esiteks, Tema tõi kõikjaloleva Kristuse Maarja emakasse. Kristus läks ihulikult taevasse inimkehas. Teise seletamatu imena teeb Vaim inimsuse piires oleva Kristuse iga kristlase juures olevaks üle kogu maailma. Seega tegutseb Vaim üheskoos Isa ja Pojaga meie heaks. „Jumalust liigutas kaastunne inimsoo vastu ning Isa, Poeg ja Püha Vaim asusid lunastusplaani ellu viima.“ – Ellen G. White, Counsels on Health, lk 222.

Isa, Poeg ja Püha Vaim armastavad meid võrdväärselt ja tegutsevad selle nimel, et päästa meid Jumala igavesse riiki. Kuidas saame siis nii suure pääste hüljata?

`Kui palju lohutust pakub tõsiasi, et Isa, Poeg ja Püha Vaim tegutsevad kõik meie igavese heaolu nimel?`