---
title:  Toetav mõte
date:   27/04/2018
---

Meil saab olla päästekindlus, kuid me ei tohi olla selle suhtes iseteadvad. Kas on olemas vale päästekindlust? On. Ja Jeesus hoiatas ka selle eest, öeldes: „Mitte igaüks, kes mulle ütleb: „Issand, Issand!“, ei saa taevariiki; saab vaid see, kes teeb mu Isa tahtmist, kes on taevas. Paljud ütlevad mulle tol päeval: „Issand, Issand, kas me ei ole sinu nimel ennustanud ja sinu nimel kurje vaime välja ajanud ja sinu nimel teinud palju vägevaid tegusid?“ Ja siis ma tunnistan neile: Ma ei ole teid kunagi tundnud, minge ära minu juurest, te ülekohtutegijad!“ (Mt 7:21–23)

Need inimesed tegid kaks saatuslikku viga. Esiteks, vaatamata sellele, milliseid suuri asju nad Issanda nimel olid korda saatnud, ei täitnud nad Issanda tahet, milleks oli kuuletuda Tema seadusele. Jeesus ei ütle: Minge ära minu juurest“, te „patused“ või teie, kes „pole olnud laitmatud“, või teie, kes te polnud „täiuslikud“. Ta iseloomustab neid hoopis „ülekohtutegijatena“ – see on tõlge sõnast anomian ehk „seaduseta“. Teiseks märkad, et eelnevates salmides mainitud inimesed rõhutavad ennast ja seda, mida nemad on teinud: Kas me ei ole seda teinud sinu nimel? või: Kas me ei ole toda teinud sinu nimel? või: Eks me tee veel sedagi ja kõike ikka sinu nimel? Palun! Kui kaugele pidid nad olema läinud Kristusest, kui nad osutasid oma tegudele, püüdes ennast Jumala ees õigustada? Ainsad teod, mis meid päästavad, on Kristuse teod, mis pannakse meie arvele usu läbi. Just see kindlustab meid – mitte me ise ega meie teod, vaid ainult see, mida Kristus on meie heaks teinud. Tahad kindlust? Ole sõnakuulelik Jumala seadusele ja toetu ainult Kristuse õiguse teenetele ning sul on kogu kindlus, mida sa vajad.

**Küsimused aruteluks**

`1. Martin Luther ütles teadaolevalt: „Kui vaatan endale, siis ma ei tea, kuidas saan päästetud. Kui vaatan Jeesusele, ei tea ma, kuidas saan kaduma minna.“ Milline suur tarkus neis sõnades on? Miks on hea sellist mõtteviisi alati endas kanda?`

`2. Peatu veel mõttel, et meid valiti päästeks juba enne selle maailma rajamist. Miks ei tähenda see, et kõik saavad päästetud? Kui inimesed jäävad päästmata, kas põhjuseks on siis see, et Jumal ei valinud neid, või on asi nende tehtud valikutes? Arutlege selle küsimuse üle klassis.`

`3. Kuidas aitab suure võitluse arengukäik meil paremini hakkama saada kurjuse tõelisusega selles maailmas, mida Isa, Poeg ja Püha Vaim armastavad?`