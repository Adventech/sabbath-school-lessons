---
title:  Isa armastus
date:   22/04/2018
---

_Üsna vähe aega enne risti rääkis Jeesus oma lähimatele kaaslastele seda, kuidas inimene saab tulla Isa juurde Tema abil. Just tol korral ütles Filippus: „Issand, näita meile Isa, ja me jääme rahule“ (Jh 14:8)._

`Kuidas Jeesus Filippusele vastas? Jh 14:9. Mida räägib Tema vastus meile Isast? Milliseid Jumala kohta levinud väärarusaamu peaks Jeesuse vastus meile selgitama?`

On inimesi, kes ütlevad, et Vana Testamendi Jumal on õigluse Jumal võrreldes Uue Testamendi Jumalaga, kes on halastusrikas, täis armu ja andestav. Nad tõmbavad kahe vahele eraldusjoone, kuid see pole nii. Vanas ja Uues Testamendis on tegu sama Jumalaga, samade iseloomujoontega Jumalaga.

Üks põhjus, miks Kristus siia maailma tuli, oli ilmutada tõde Jumal Isa kohta. Sajandite jooksul levisid valed arusaamad Tema ja Ta iseloomu kohta mitte üksnes paganate hulgas, vaid ka Jumala valitud rahva seas. „Maailm oli pimeduses seetõttu, et Jumalat mõisteti vääriti. Selleks, et süngeid varje kõrvaldada ning maailma taas Jumalaga ühendada, tuli purustada Saatana petlik võim.“ – Ellen G. White, Ajastute igatsus, lk 22. Sellised olid osa Jeesuse maa peale tuleku põhjuseid.

Jumal ei muutu. Kui teame kõiki Vana Testamenti ümbritsevaid tõsiasju, leiame, et Jumal on Vanas Testamendis sama halastusrikas kui Uues. Pühakiri teatab, et „Jumal on armastus“ (1Jh 4:8) ja Jumal ei muutu. „Jeesus Kristus on seesama eile ja täna ja igavesti“ (Hb 13:8).

Tuletame meelde sedagi, et ristil rippus Vana Testamendi Jumal. See Jumal on armuline, kaastundlik ja pikaldane vihastama (Ps 145:8).

Jumal on lakkamatu armastus (Ps 143:8) ja Tal on hea meel oma järgijatest (Ps 147:11). Jumala plaanis on inimesi hästi edendada ja neile lootust anda (Jr 29:11). Armastusrikkalt ei noomi Ta meid enam tulevikus, vaid rõõmustab lauldes oma rahva üle (Sf 3:17). Selline ja veel palju enamat on Jumal Isa tegelikult.

`Mõtle tõsiasjale, et Jeesus esindab Jumal Isa. Miks on see tõde niivõrd imeline ja lootusrikas, eriti nende jaoks, kes aeg-ajalt Jumala ees hirmu tunnevad?`