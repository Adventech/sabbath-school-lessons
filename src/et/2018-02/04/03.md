---
title:  Kristuse armastus
date:   23/04/2018
---

Patt lahutas inimsoo Jumalast; nende vahel avanes haigutav kuristik ning kui seda kuristikku poleks ületatud, oleks inimkond olnud mõistetud igavesse hävingusse. Veelahe oli sügav ja ohtlik. Patuprobleemi lahendamiseks ja patuse inimkonna ning õige ja püha Jumala taasühendamiseks läks vaja midagi äärmiselt uskumatut. Selleks oli vaja, et Tema, kes oli üks igavese Jumalaga, kes oli sama jumalik kui Jumal, saaks inimeseks ja annaks selles inimlikkuses ennast ohvriks meie pattude eest.

`Loe Jh 1:1–3, 14 ja Fl 2:5–8. Mida need salmid Jeesusest räägivad?`

Kristus oli igavene, sõltumata oma olemasolus kellestki ega millestki. Ta oli Jumal – mitte ainult Jumala väliskuju, vaid Jumal ise. Ta oli olemuslikult jumalik ja igikehtiv. Jeesus säilitas jumalikkuse, kuid sai ka inimeseks, selleks et pidada seadust inimlihas ning surra Asendajana kõikide eest, kes on seadusest üle astunud; ja me kõik oleme üleastujad (Rm 3:23).

Kristusest sai inimene, ilma ühegi eeliseta kaasinimeste ees. Ta täitis Jumala käsku, mitte oma sisemise jumaliku jõu tõttu, vaid toetudes samale väljastpoolt tulevale jumalikule jõule, mis on saadaval iga inimese jaoks.

Jeesus oli täielikult Jumal ja täielikult inimene. See tähendab, et Tema, kes hoiab ülal „kõiksust oma väe sõnaga“ (Hb 1:3), oli „lapsuke, kes magas sõimes“ (Lk 2:16). See tähendab, et Tema, kes „ise on enne kõike ja kõik püsib koos temas“ (Kl 1:17), on seesama, kes inimlapsena „kasvas tarkuses ja pikkuses“ (Lk 2:52). See tähendab, et Tema, ilma kelleta „ei ole ühtegi tehtud, mis tehtud on“ (Jh 1:3 NKJV ja varasem eestikeelne), oli Tema, „kelle teie olete tapnud, riputades ta ristipuu külge“ (Ap 5:30).

Kui kõik see ilmutab meile Kristuse armastust meie vastu ning Kristuse armastus ilmutab armastust, mis on Isal meie vastu, siis pole ime, et meil on nii palju põhjust rõõmustada ja olla tänulik!

`Loe Rm 8:38, 39. Kuidas annab tänases osas loetu meile võimsa põhjuse usaldada seda, mida Paulus siin ütleb?`