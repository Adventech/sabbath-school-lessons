---
title:  Jumala Tall
date:   30/04/2018
---

`Loe Jh 1:29; Ilm 5:12; 13:8. Milline kujund on neis tekstides ühine ning kuidas aitab see meil lunastusplaani mõista?`

Kui Ristija Johannes nimetas Jeesust „Jumala Talleks“, viitas ta ilmselgelt pühamule. Tegelikult vihjas ta lausa Kristuse surmale patu pärast. Selles teostus ja täitus kõik, mida kujutas nii iga tall kui ka muud ohvriloomad, keda heebrea pühamurituaalis patuohvrina tapeti. Tõesti, ükskõik, mida neli evangeeliumi veel õpetavad, räägivad need lõppkokkuvõttes lugu sellest, mida Jeesus tegi Jumala Tallena, kes võtab ära maailma patud.

Kuid lugu Jeesusest ja Tema tööst meie päästmisel ei lõpe evangeeliumidega, isegi mitte Tema surma ja ülestõusmisega.

Algusest peale puudutab kiri heebrealastele teemat Kristusest, kes toimetab taevases pühamus Ülempreestrina pärast seda, kui Ta on täitnud oma ülesande ohvritallena. Alates Jeesuse ristijärgse osa esmakordsest mainimisest (Hb 1:3), osutab kiri heebrealastele järgmistes peatükkides Talle kui Ülempreestrile. Kirjeldus Tema tööst taevases pühamus joonistub detailides täiesti välja Hb 7:1–28.

`Loe Hb 7:1–28. Mida ütleb selle kirja kirjutaja siin Jeesuse kohta?`

Ehkki need salmid on väga sügavmõttelised ja rikkad, on öeldus põhiline see, et Jeesuse Kristuse preestriseisus on parem kui oli Aaroni põlvnemisliini kuuluvatel preestritel maises pühamuteenistuses. Nüüd on meil maapealses pühamus teeninud maiste preestrite asemel taevane Ülempreester, kes teenib meie eest taevases pühamus. Nii et kui me kinnitame oma silmad nüüd Jeesusele, kinnitame need Temale kui meie Ülempreestrile taevases pühamus.
