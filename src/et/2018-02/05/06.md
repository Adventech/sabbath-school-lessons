---
title:  Lepituspäev
date:   03/05/2018
---

Kiri heebrealastele õpetab, et maapealne heebrealaste pühamuteenistus oli näidis taevasest pühamust, sellest, millesse sisenes Kristus ja kus Ta asus ametisse meie Ülempreestrina. Maapealne pühamuteenistus oma kahe osakonnaga ning ohverdus- ja puhastusrituaalidega oli „ainult taevase kuju ja vari. Moosest ju juhendati, kui ta hakkas valmistama telki“ (Hb 8:5).

Ja just nii, nagu maapealse pühamu rituaalid sisaldasid teenistust kahes osakonnas – pühas paigas ja kõige pühamas paigas –, sisaldab neid ka Kristuse teenistus taevases pühamus. Maapealses pühamus kujutas kohtumõistmist Lepituspäev, mille tulemusena puhastati pühamu, nagu kirjeldab 3Ms 16. peatükk. Üks kord aastas sisenes ülempreester teise osakonda, kõige pühamasse paika (3Ms 16:12–14), tegema puhastamist ja lepitust oma rahva eest.

`Loe Hb 9:20–23. Mis tekitab vajaduse puhastamise järele ning miks on see selge viide Kristuse lepituspäeva tegevusele?`

Õpetlasi on üllatanud väide, et taevane pühamu vajas puhtaks tegemist ehk „puhastamist“. Kui seda aga mõista viitena lepituspäevale, siis keerukus kaob. Hb 9:23 näitab, et töö, mida Kristus taevases pühamus teeb, on selle tegelikkus, mida maapealne ülempreester iga-aastase lepituspäeva teenistusel Iisraeli pühamus tegi. Maapealse preestri ülesandeks oli puhastada maapealne pühamu, lastes aimata tööd, mida Kristus ühel päeval taevases pühamus teeb. See kirjakoht ei ütle, et selline taevane puhastamine toimub kohe pärast Kristuse taevaminekut. Taanieli raamatu uurimisest näeme, et see teenistuse etapp algas 1844. aastal. Niisiis, olles kristlased lõpupäevil, on meil ühtaegu vaja mõista aja pühadust, milles elame, ning jääda kindlustundesse selles, mida Kristus on teinud meie heaks minevikus ja mida Ta teeb meie jaoks praegu taevase pühamu kõige pühamas paigas.

`Esimese ingli kuulutus teatab: „Kartke Jumalat ning ülistage teda, sest tema kohtumõistmise tund on tulnud“ (Ilm 14:7). Kohtutunni tõelisus osutab lõpu lähedusele. Kuidas peaks see tegelikult meie eluviisi mõjutama?`
