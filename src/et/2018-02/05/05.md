---
title:  Meie Vahemees
date:   02/05/2018
---

Kuigi patt on tekitanud hirmuäratava lõhe Jumala ja inimsoo vahele, toob Kristuse ohvrisurm meid, inimlapsi, Jumala juurde ja hoiab jätkuvalt lahti pääsu Tema juurde. Vaata Ef 2:18, 1Pt 3:18.

„Lootusest, mis on meile nagu hinge ankur, kindel ja kinnitatud. See ulatub vahevaiba taha sisimasse, kuhu Jeesus, meie eeljooksja, on läinud sisse meie heaks, saades Melkisedeki korra järgi igavesti ülempreestriks“ (Hb 6:19, 20). `Mida Jeesus meie heaks nendes salmides öeldu kohaselt teeb?`

`Loe Hb 9:24. Kuidas see kirjakoht ütleb: mida sisaldab endas Kristuse töö?`

Jeesus on eeljooksja, kes on astunud meie Esindajana taevasesse pühamusse, otse Jumala ette meie heaks. See tähendab, et Jeesus seisab Isa ees, teenides oma lepituse teenetega „igavese lunastuse“, mille Ta saavutas meie jaoks.

Jah, kui võtsime vastu Jeesuse, anti meile patud andeks ning me seisime Jumala ees andestust saanuna ja puhastatuna. Kuid jääb tõsiasi, et pärast seda, kui meist on saanud kristlased, teeme mõnikord ikka pattu, vaatamata kõikidele imelistele võidutõotustele. Selliste juhtumite korral teeb Jeesus vahemehetööd meie Ülempreestrina taevas. Ta esindab Isa ees kahetsevat patust mitte meie teenetele toetudes (sest meil pole neid), vaid meie kasuks oma teenetele toetudes. „Just seepärast ta võibki päriselt päästa neid, kes tulevad Jumala ette tema läbi, elades aina selleks, et nende eest paluda“ (Hb 7:25).

`Milline uuestisündinud kristlane ei tajuks vajadust Kristuse jätkuva halastuse ja armu järele? See tähendab, kes ei taipaks, et ta vajab pidevalt andekssaamist ja andestust, vaatamata uuele elule, mis meil on Jeesuses, ning vaatamata imelistele muutustele meie elus? Miks on seetõttu teadmine, et Kristus on meie Ülempreester, meile väga kallihinnaline?`
