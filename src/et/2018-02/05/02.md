---
title:  Ülim ohver
date:   29/04/2018
---

Kristuse ülima ohvri hoolikas vaatlemine valmistab usklikke suuresti ette lõpuajaks. Sageli vaatavad inimesed endast eespool oleva eesmärgi poole ja see tähendab nende jaoks palju. Kuid on hea aduda, et eesmärk on meist tagapool. Jutt on Kolgatast. Eesmärk, milleni Jeesus meie pärast jõudis, on pöördumatu, lõplik ja kindlustab ka meist eespool oleva eesmärgi.

`Loe Rm 8:3; 1Tm 1:17; 6:16, 1Kr 15:53. Miks saatis Jumal oma Poja maailma?`

Jumal saatis Kristuse patuohvriks, et mõista hukka patt, mis on lihas. Mida see tähendab? Surematu Olevusena ei saanud Kristus surra. Sellepärast sai Issand inimeseks, võttis meie surelikkuse enda peale, nii et Ta saaks tõepoolest surra meie asemikuna.

Ehkki jumalik ja olemuselt Jumal, võttis Jeesus „inimese sarnasuse“ ning alandas ennast, „saades kuulekaks surmani“ ristil (Fl 2:6–8). Ainult Jumalale teada viisil ei surnud Kristuse jumalikkus siis, kui Jeesus suri ristil. Mingil viisil, mis ületab inimese arusaamisvõime, oli Jeesuse jumalikkus puhkeseisundis emaüsas oleku üheksa kuu jooksul ja hauasoleku ajal ning Jeesus ei kasutanud seda oma siinse elu ja tegevuse jooksul kuidagi enda inimlikkuse aitamiseks.

`Loe Lk 9:22. Mida räägib see meile Kristuse surma kavatsetusest?`

Kristus sündis, et surra. Võime ette kujutada, et igavikus polnud hetkegi, mil Ta olnuks vaba mõtetest, et Teda pilgatakse, piitsutatakse, pekstakse ja Tema ees seisab südantlõhestav ristilöömine. Tegu on võrratu armastusega, mida polnud kunagi varem nähtud ja mida ei suudeta täiesti mõista.

`Mida saame inimestena teha sellise armastuse palge ees muud, kui langeda silmili maha ning teenida Jumalat usus ja sõnakuulmises? Mida räägib tõde ristist meile inimese teene väärtusetusest?`
