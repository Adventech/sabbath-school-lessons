---
title:  Misjonilugu
date:   04/05/2018
---

### Tšehhi televisioon

_(Loo on kirja pannud Andrew McChesney Adventmisjonist.)_

Irena Metzova ei tea, miks ta jättis napilt minemata reisilennukile, mis kukkus Atlandi ookeani. Kuid tema elu säästmine võimaldas tal rääkida riigitelevisioonis hingamispäevast.

Irenal oli plaan lennata New Yorgist oma kodusesse Tšehhi Vabariiki pärast seda, kui ta oli suvi läbi töötanud vabatahtliku kokana õpilas-kirjandusevangelistide rühma juures, kuhu kuulus ka tema kolledžiealine poeg. Kuid lennufirma KLM katkestas lennud tööstusliku streigi ajal ning broneeris Irenale viimasel minutil koha Swissairi lennul. Naine hoiatas oma Tšehhi Vabariigis elavat õde plaanide muutumisest ning õde oli nõus talle Praha lennuväljale järgmisel päeval vastu tulema.

Hommikul ärgates kuulis õde uudist, et Swissair DC-10 lennuk oli kukkunud alla umbes kaks tundi pärast New Yorgist õhkutõusmist. See oli Irena lennuk.

Nuttes helistas ta Irena abikaasale. „Kaotasin oma õe. Sina kaotasid oma naise,“ ütles ta.

Kuid Irena ei olnud lennule saanud. Kui ta astus Swissairi kassa juurde, et registreeruda New Yorgi John F. Kennedy lennujaamast väljuvale lennule 111, ütles Swissairi esindaja midagi, mis muutis kõik.

„Proua Metzova, te olete tšehh,“ ütles lennujaama töötaja. „Me võime teid panna siit Czech Airlinesiga Tšehhi Vabariiki minevale otselennule. Kuidas see teile meeldiks?

Irenale meeldis mõte, et tal pole vaja Genfis ümber istuda, ning lennujaama töötaja trükkis talle välja uue pardakaardi.

„Teil jääb 15 minutit, et lennukisse jõuda,“ ütles töötaja. „Jookske!“

2 . septembril 1998 kell 10:30 õhtul kukkus Swissair Canada rannikuvetes alla ning kõik pardal olnud 229 inimest said surma, sealhulgas üks seitsmenda päeva adventistist kolledži üliõpilane, kes kavatses aasta Prantsusmaal õppida. Tragöödia pandi lennukis tekkinud tulekahju arvele.

Sel ajal, kui maailm leinas, sai Irena õde teada, et reisiplaanis tulid muutused.

Irena, kes on nüüd 68aastane ja keda pildil näeme, et suuda selgitada, miks nii juhtus. Kuid mitu aastat pärast tragöödiat anti talle võimalus rääkida oma usust Tšehhi riiklikus televisioonis. Telesaates „Vastatud palved“ rääkis Irena Jumala headusest kommunistliku ajastu Tšehhoslovakkia repressioonide keskel. Ta luges neljandat käsku, mis räägib hingamispäevast.

Paljud inimesed said esimest korda kuulda piibellikust hingamispäevast, ütles Irena poeg Kamil Metz, kes on GLOW voldikute teenistuse rahvusvaheline koordinaator.

„Pärast selle saate eetris olemist rääkisid teised adventistid meile, et nende sugulased olid neile helistanud ja öelnud: „Me ei teadnudki, et Piiblis on kirjutatud hingamispäevast,““ rääkis ta.

Kõik juhtus seepärast, et Irenal jäi millegipärast saatuslikule lennule minemata.
