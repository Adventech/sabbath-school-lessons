---
title:  Meie Ülempreester
date:   01/05/2018
---

`Loe Hb 7:24–27; 8:6. Milline suur lootus antakse meile nende salmide kaudu?`

Kristus suudab täielikult päästa tänu mitmele omadusele, mida ühelgi teisel preestril kunagi olla ei saa. Tema on Jumal, kellel on võim andestada patte. Tema preestriseisus on jääv. Kogu kristliku ajajärgu ulatuses kostab Ta kogu aeg oma rahva eest samasuguse armastava kaastundega, nagu Tal oli siis, kui Ta tervendas haigeid ja lohutas üksildasi. Ta on ühtlasi inimene, kuid sündis patuta ja jäi selliseks. Ning patutuna suri Ta inimpatu kogusumma uskumatu kaalukuse all. Nii et ainult Tema, Jumal-Inimene, saab kosta patuste eest taevases pühamus.

Need kirjakohad näitavad veel ka seda, et Kristuse ohver oli ühekordne ja piisav igaveseks. Selle toimumist oli vaja ainult korra, ning sellest oli küllalt, et tuua pääste igale inimesele.

Lõpuks, mõeldes sellele, kes suri ristil, kuidas jääks sellise ohvri puhul inimese jaoks midagi vajaka?

`Loe Hb 9:11–15. Mida saavutas Kristus meie jaoks oma surma ja nüüdse teenistuse kaudu taevas?`

Hb 9:12 ütleb, et Kristus „saavutas meile igavese lunastuse“. Kreekakeelne sõna, mida tõlgitakse kui „lunastus“, tähendab ka „lunaraha maksmist“, „vabastamist“ ja „vabaks laskmist“. Sedasama sõna kasutatakse Lk 1:68, kui Sakarias ütles, et Jumal „on tulnud oma rahva ligi ja toonud talle lunastuse“. Viide Kristuse verele – ainsa piisava ohvri verele – tähendab, et Kristus kui ohvritall saavutas selle lunastuse, selle päästmise. Ja evangeeliumi hea sõnum on selles, et Kristus ei toonud lunastust mitte enda pärast, vaid meie pärast, ning sellest on kasu kõigile, kes võtavad Kristuse ohvri enda jaoks vastu.

`Mõtle veel sellele, et Kristus „saavutas igavese lunastuse“ meile, ja alles pärast seda asus Ta tegema meie heaks tööd taevases pühamus. Millise lootuse annab see meile selle osas, mida Kristus teeb meie heaks taevases pühamus?`
