---
title:  Õppetund
date:   24/05/2018
---

`Loe veelkord Ilm 14:6, 7. Millised on esimese ingli sõnumi erinevad osad ja kuidas need üksteisega seostuvad?`

Evangeeliumiga, kutsega kuulutada seda maailmale ja kutsega karta Jumalat ning anda Talle au, käib koos kutse kummardada Jumalat Loojana. Pole ka ime. Kas kõigil neil „käesoleva aja“ tõe tahkudel – igavene evangeelium, kutse tunnistamistööle, kohus – oleks mõtet lahus Jumalast kui meie Loojast? Nii need kui ka kõik muud tõed võrsuvad alustõest, et Issand on teinud kõik. Kui kummardame Issandat Loojana, oleme tagasi põhitõdede juures. Oleme tagasi selle aluse juures, mida tähendab olla inimene, olla elus ning – erinevalt muust loodust – olla loodud Jumala näo järgi. Kummardades Issandat Loojana tunnustame, et sõltume oma olemasolus ja oma tulevikulootuses Temast. Just sellepärast on seitsmenda päeva hingamispäeva pidamine nii tähtis. Tegemist on erilise kinnitusega, et üksnes Jumal on meie Looja ning me kummardame ainult Teda. Niisiis, käsikäes evangeeliumiga ja kohtuga tähtsustatakse siin Issandat kui Loojat.

`Loe Ilm 14:8–11. Kuidas aitavad need salmid meil aru saada, kui tähtis on kummardada Issandat Loojana?`

Kui lõpusündmused ilmsiks tulevad, avaldatakse kogu maailmale survet kummardada metsalist ja tema kuju, mitte aga Loojat. Kui arvestame hirmuäratavat hoiatust, mis käib nende saatuse kohta, kes kummardavad metsalist ja tema kuju, siis mõistame paremini rõhuasetust, et kummardada tuleb Jumalat Loojana, sest Tema on ainus, kes inimese kummardamist väärib. Lõpukriisis saab see tõde otsustavamaks kui kunagi varem.

`Võta aega mõtiskleda loodud maailma hämmastavate imede üle. Mida õpetavad need meile Temast, kes selle kõik lõi, ning mida räägivad selle kohta, miks väärib üksnes Tema meie jumaldavat suhtumist?`
