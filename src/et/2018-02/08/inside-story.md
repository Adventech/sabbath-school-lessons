---
title:  Misjonilugu
date:   25/05/2018
---

### Maja põleb

_(Loo on kirja pannud Andrew McChesney Adventmisjonist.)_

Dan Frein, kommunaalettevõtte juht USAs Michigani osariigis, lõpetas protestantlikus kirikus käimise 20ndates eluaastates. Tema naine, kes oli üles kasvanud seitsmenda päeva adventistide peres, ei olnud samuti aktiivne koguduseliige.

Kuid saabus päev, mil Dan tahtis kirikusse tagasi pöörduda, seepärast sammus ta pühapäeva hommikul oma kunagisse kirikusse. See, mida ta nägi ja kuulis, üllatas teda. See ei olnud kogudus, kust ta oli lahkunud. Ta leidis, et nüüdne kogudus kiitis heaks homoseksuaalsuse ja muud mittepiibellikud harjumused, millele kaks aastakümmet tagasi oli vastu räägitud.

Pettununa rääkis Dan naisele, et igatseb leida kogudust, kes elab Piibli järgi. Tema naine tuletas meelde adventkirikut lähedalasuvas Muskegoni linnakeses, mille liikmed tema ema ja isa olid.

Abielupaar hakkas koos naise vanematega jumalateenistustel käima. Samal ajal luges Dan läbi kõik Ellen G. White’i raamatud, mida kätte sai.

Ühel teisipäeva õhtul pärast palvekoosolekut kõnetas ta parkimisplatsil pastorit.

„Tahan teile teada anda, et olen valmis,“ ütles ta.

„Valmis milleks?“ küsis pastor.

„Valmis ristitud saamiseks,“ ütles Dan. „Olen lugenud Ellen G. White’i raamatuid. Olen valmis ja olen pardal.“

Pastor küsitles Dani ja leidis, et ta teadis koguduse õpetusi ning nõustus nendega. Dan ristiti, tema naine taasristiti ja ka nende poeg tuli ristimisele.

„Tänan Jumalat, et Dan tuli siia vaatamata meie puudujääkidele isikliku misjonitöö vallas,“ ütles pastor Kameron DeVasher. „Tean, et isiklik teenistus ja evangeeliumitöö ei ole täiesti surnud. Kuid mul on tunne, et väljaspool on veel rohkem Dane, kes ainult ootavad, et neid sisse kogutaks.“

Pastor ütles, et Dani kogemus räägib ka Ellen White’i raamatute tähtsusest. „Minu meelest on prohvetikuulutamise vaimul vägi, nii ei peaks me häbenema neid raamatuid jagada,“ sõnas ta.

Dan on aga korraldanud palju evangeelseid seeriaid koguduses, teeninud diakonina ja osalenud vanglatöös. Koguduseliikmed kasutavad tema kohta iseloomustust „maja põleb“.

„See inimene on olnud koguduses vähem kui viis aastat ja ta kuulutab Sõna ning võidab hingi,“ ütles pastor DeVasher. „Ta meenutab meile, et töö kohalikus koguduses on esimene ja peamine evangelism, hingede võitmine ja jüngerlus ning iga liige peaks olema selle töö osa.“
