---
title:  Tema kohtutund on tulnud
date:   23/05/2018
---

Esimese ingli sõnumis on jumalakartus ja Jumalale au andmine seotud kohtuga (Ilm 14:7). Kõik Piibli õpetused on selgesõnalised, aga selgesõnalisim neist on, et Jumal on õigluse ja kohtu Jumal. Ühel päeval jõuab tõepoolest kohale õigus ja kohus, millest siin maailmas väga puudu on.

Pole ime, et inimestel on vaja jumalakartust.

Just seepärast sisaldab „igavene evangeelium“ ka kohtumõistmise tõsiasja. Milline seos on nende kahe vahel? Kui evangeelium tähendab „häid sõnumeid“, siis tähendab see, et kuigi me kõik oleme patused ja üle astunud Jumala seadusest, ei kohelda ega karistata meid kohtupäeva saabudes nii, nagu me oma pattude ja seadusest üleastumise tõttu vääriksime – just nagu juhtus röövliga ristil.

`Loe järgmised kirjakohad ja küsi endalt, kui kaugele sa oma teenete abil jõuaksid? Mt 12:36; Kg 12:14; Rm 2:6; 1Kr 4:5.`

Jumal, kes teab juuksekarvade arvu meie peas, hakkab maailma üle kohut mõistma. Kuid just sellepärast on „igavene evangeelium“ nii hea sõnum. Kohtumõistmine tuleb, kuid Jeesuse ustavaid järelkäijaid ei mõisteta hukka; „hukkamõistu“ pole nende jaoks, keda on pestud, pühitsetud ja õigeks mõistetud Issanda Jeesuse nimes (vaata 1Kr 6.11), sest Jeesus Kristus on nende õigus ja Tema õigus viib nad sellest kohtust läbi.

„Inimene ei saa vastata neile süüdistustele ise. Ta seisab Jumala ees tema süüd tunnistavates tema patuga määrdunud riietes. Kuid Jeesus, meie Kaitsja, esitab mõjusa palve kõikide heaks, kes patukahetsuse ja usu kaudu pühendavad oma hinge hoidmise Talle. Ta palub nende pärast ja võidab nende süüdistaja Kolgata võimsate argumentidega. Tema täiuslik kuuletumine Jumala seadustele, kuuletumine lausa ristisurmani välja, on andnud Talle kogu meelevalla taevas ja maa peal ning Ta taotleb oma Isalt halastust ja lepitust süüdlasele inimesele.“ – Ellen G. White, _Tunnistused kogudusele_, 5. kd, lk 471.

`Mida räägib kohtu tegelikkus meile meie ülimast vajadusest andestuse järele? Kuidas õpid andestama endale halba teinud kaasinimestele seesuguse armu ja andestusega, mida Jumal pakub meile Jeesuses?`
