---
title:  Evangeeliumi universaalsus
date:   20/05/2018
---

`Loe Ilm 14:6; Mt 24:14; 28.19. Missuguse sarnase teema neist kirjakohtadest leiame? Kuidas aitavad need kirjakohad üheskoos aru saada, kuivõrd tähtis osa on misjonitööl ja tunnistamisel meie kui koguduse eesmärgis?`

Mõnes mõttes võib öelda, et esimese ingli sõnum on suur misjonikäsk (Mt 28:19), antud siin lõpuaja kontekstis. Tõepoolest on see „käes olev tõde“.

Pane tähele, et kõik kolm kirjakohta rõhutavad minemist tervesse maailma, „kõigile rahvastele“ ja „kõigile paganahõimudele ja suguharudele ja keeltele ja rahvastele“. Võib öelda nii: see sõnum on universaalse ulatusega. Igal inimesel on vaja seda kuulda.

`Loe Gl 3:22. Mis selles salmis öeldust aitab mõista, miks on kogu maailmal vaja evangeeliumi kuulda?`

Patu üleüldisus selgitab, miks on ka meie missioon ja kutsumine üleüldine. „Kõik paganahõimud ja suguharud ja keeled ja rahvad“ on teinud valesti, on üle astunud Jumala seadusest ja on „allutatud patule“. Aadama pattulangemine Eedenis on mõjutanud iga inimest; mitte ükski rahvas, hõim ega inimene pole olnud immuunne. Seisame kõik silmitsi patu vahetute tagajärgedega ja kui ravimit poleks pakutud, seisaksime kõik silmitsi lõpliku tagajärjega: igavese surmaga.

Ravim on aga varutud: seda pakub Jeesuse elu, surm, ülestõusmine ja teenistus taevases pühamus; Tema on patuprobleemi ainus lahendus. On vaja, et iga inimene saaks teada suurest lootusest, mida Jumal talle Jeesuses Kristuses pakub. Seepärast on seitsmenda päeva adventistid läinud maailmas kõikjale ning püüavad viia sõnumit Jeesusest neile, kes pole seda veel kuulnud.

`Miks on kaasinimestele evangeeliumi sõnumi levitamine vaimulikult suureks kasuks nende jaoks, kes seda teevad? Miks on kaasinimeste teenimine üks parim viis, kuidas valmistuda Jeesuse tulekuks?`
