---
title:  Röövel ristil ja „igavene evangeelium“
date:   21/05/2018
---

Ilm 14:6 nimetatakse sõnumit, mida maailmale kuulutada, „igaveseks evangeeliumiks“. See on lootusesõnum inimestele maailmas, mis ise üldse mingit lootust ei paku.

`Loe Lk 23:32–43. Kuidas avaneb selles loos „igavese evangeeliumi“ suur lootus kõikide patuste jaoks?`

Selle röövli kohta kirjutas Ellen G. White, et see mees polnud paadunud kurjategijaga, aga „püüdes südametunnistuse häält lämmatada, oli langenud aina sügavamale patusse, kuni ta vahistati, kurjategijana üle kuulati ja ristisurma mõisteti.“ – Ellen G. White, Ajastute igatsus, lk 749.

Ja ikkagi, mis temast sai? Kui see röövel ristil rippus, nägi ta põgusalt, kes Jeesus oli, ja nii ta hüüdis: „Jeesus, mõtle minu peale, kui sa tuled oma kuningriiki“ (Lk 23:42).

Kuidas aga Jeesus vastas? Kas Ta ütles: _Kuule, sõber, tahaksin sind aidata, aga sa ei oleks pidanud oma südametunnistuse häält lämmatama ja aina sügavamale pattu vajuma?_ Kas Jeesus tsiteeris lõiku ühest oma varasemast kõnest: „Kui teie õigus ei ole märksa suurem kui kirjatundjate ja variseride oma, siis te ei saa taevariiki“ (Mt 5:20)? Kas Jeesus tõi siiski mingil moel esile röövli minevikus tehtud vead?

Ei. Jeesus pöördus selle kurjategija poole, paha iseloomuga röövli poole, kellel ei olnud õigluse teel midagi pakkuda ja kes natuke aega tagasi oli teda kirunud (Mt 27:44). Nähes teda justkui uue inimesena, ütles Jeesus (põhimõtteliselt): _Ma ütlen sulle just praegu, ma kinnitan sulle siin nüüd, et su patt, su kuriteod ja su eksimused on andeks antud_ ning seega „oled sa koos minuga paradiisis“ (Lk 23:43).

Siin on „igavene evangeelium“, esimese ingli sõnumi aluspõhi. Ilma selle tõeta pole mõtet millelgi, mida muud me seaduse, hingamispäeva või surnute olukorra kohta õpetame. Mida head teeksid sellised õpetused ilma nende kõigi südamikuks oleva „igavese evangeeliumita“?

`Millise lootuse sellest loost enda jaoks saad?`
