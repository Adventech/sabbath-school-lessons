---
title:  Ustav vähimas
date:   08/04/2018
---

„Kes on ustav pisimas, see on ustav ka paljus, ja kes on ülekohtune pisimas, see on ülekohtune ka paljus“ (Lk 16:10).

Vaata Jeesuse siinseid sõnu. Eks ole ju kerge põhimõtetes järele anda ja olla „ülekohtune pisimas“. Probleem pole mitte niivõrd selles, kas „pisim“ on üldse tähtis – ei, see ei ole tähtis. Just sellepärast ongi see „pisim“. Nagu enamik meist isiklikust kogemusest või kaasinimeste näidetest (või mõlemast) teab, on probleem selles, et esimene kompromiss viib teiseni, see järgmiseni ja see omakorda järgmiseni, kuni saame „ülekohtuseks ka paljus“.

Seda mõtet meeles pidades läheme Tn 1. ptk loo juurde, esimese kirjapaneku juurde eelmainitud nelja juudamaalase kogemustest Babüloonia vangipõlves.

`Loe Tn 1. ptk. Mil viisil peegeldab seisukoht, mille Taaniel, Hananja, Miisael ja Asarja võtsid, seda, milline pidi olema vana-aja Iisrael rahvana? Vaata ka 5Ms 4:6–8; Sk 8:23.`

Kuigi teksti ei ole otseselt sisse kirjutatud, mida nad sõid, et nende arusaamine oli „kõigis teaduse ja tarkuse asjus…kümme korda üle“ kõigist teistest (Tn 1:20), on seos toitumisega siin ilmne. See peatükk ütleb ka, et Jumal andis neile selle teadmise ja tarkuse. See tähendab, et Issand sai tegutseda koos nendega sellepärast, et nad jäid Talle ustavaks, kui keeldusid söömast Babüloonia rüvedat toitu. Nad kuulasid sõna ja Jumal õnnistas nende kuulekust. Kas oleks Jumal teinud midagi sarnast vanaaja Iisraeli jaoks tervikuna, kui rahvas oleks kinni pidanud Piibli õpetustest nii hoolikalt ja ustavalt, nagu need neli noormeest? Muidugi. Ja kas Ta teeb seda meie jaoks tänapäeval, lõpupäevil, kui oleme ustavad?

`Kuna meile kogudusena on antud nii palju valgust ja tõde, peame endalt küsima: Kas oleme olnud ustavad ja kuulekad sellele, mis meile antud on? Samas, kuidas saab igaüks meist isiklikult langetada otsuseid, mis võimaldavad meil olla võimsad Jumala tunnistajad?`