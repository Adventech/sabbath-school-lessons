---
title:  Toetav mõte
date:   13/04/2018
---

> <p></p>
>  „Meil, kes ligineme selle maailma ajaloo lõpule, on eriline põhjus pöörata tähelepanu Taanieli poolt üles kirjutatud prohvetikuulutustele, kuna need räägivad just meie ajast. Nendega tuleb liita Uue Testamendi viimase raamatu õpetused. Saatan on pannud paljusid uskuma, et Taanieli ja Johannese Ilmutusraamatu prohvetikuulutusi pole võimalik mõista. Ent nende prohvetikuulutuste uurijaid on selgelt tõotatud õnnistada. „Mõistlikud mõistavad küll“ (Tn 12:10), öeldi Taanieli nägemuste kohta, mis pidi avatama lõpuajal. Ja sellele ilmutusele, mille Kristus andis oma sulasele Johannesele Jumala rahva juhtimiseks läbi aastasadade, lisas Ta tõotuse: „Õnnis on see, kes loeb, ning need, kes kuulavad neid ennustuse sõnu ja hoiavad tallel, mis sellesse on kirjutatud, sest aeg on lähedal“ (Ilm 1:3).“ – Ellen G. White, Prohvetid ja kuningad, lk 547, 548.

Kuigi kaldume Taanieli raamatut vaatama riikide tõusu ja languse, kohtumõistmise (Tn 7:22, 26; 8:14) ning viletsusajal Jumala rahva lõpliku päästmise (Tn 12:1) kontekstis, nägime sellel nädalal, et Taanieli raamat esitab meile ka näiteid sellest, mida tähendab meie jaoks isiklikult olla valmis katsumusteks ja tagakiusamiseks, ükskõik millal need tulevad. Selles mõttes toovad need lood meie jaoks esile lõpupäevade otsustavalt tähtsa sõnumi. Viimaks ju, ükskõik kui suureks abiks on teada „metsalise märgi“ ja „viletsusaja“ ning tulevase tagakiusamise üksikasu, mõistab kogu teadmine meid üksnes hukka, kui me ei ole omandanud vajalikku kogemust Jumalaga. Rohkem kui midagi muud vajame „uuestisünni“ kogemust, mis oli Taanielil ja tema kaaslastel, sealhulgas Nebukadnetsaril.

**Küsimused aruteluks**

`1. Loe Taanieli palvet Tn 9:3–19. Kuidas näitab see palve, et Taaniel mõistis armu ning tõsiasja, et Jumal armastab ja lunastab meid oma halastuse tõttu, mis vastandub ainsalegi teenele või meie omapoolsele tublidusele? Miks on väga tähtis seda tõde mitte ainult mõista, vaid ka kogeda?`

`2. Arutlege klassis väljakutsete üle, millega seisid silmitsi kolm heebrealast (Tn 3. ptk) ja Taaniel (Tn 6. ptk) siis, kui nad jäid kindlaks oma usukommetele ajal, mil poliitilised ametivõimud neid ähvardasid. Mis on nende kahe kirjapaneku juures sarnane? Mis erinev? Ja mida kummastki kirjapanekust õppida selle kohta, kuidas saame ustavaks jäädes olla võimsad tunnistajad?`

`3. Mida tähendab „sündida uuesti“? Miks ütles Jeesus, et „peate sündima ülalt“ (Jh 3:7)?`