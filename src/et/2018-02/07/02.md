---
title:  Prohvetikuulutuse jõuline kinnitus
date:   13/05/2018
---

Viimastel päevadel enne risti rääkisid jüngrid Jeesusega Õlimäel. Kuula kujutluses Jeesust ütlemas, et tempel hävitatakse. Keegi ei tea täpselt, mis jüngrite meeltest läbi lipsas, kuid küsimus, mille nad seejärel esitasid, näitab, et nad seostasid templi hävitamise „selle ajastu lõpuga“, „maailma-ajastu lõpetusega“ (Mt 24:3).

`Loe Mt 24:1–25. Millise universaalse sõnumi andis Jeesus oma järelkäijatele viimsete päevade jaoks?`

Mt 24:1–25 ütleb selgelt, et Kristus on muuhulgas mures pettuste pärast, mis tekitavad aegade vältel kuni lõpuajani välja Tema rahva hulgas segadust. Selliste pettuste hulka kuuluvad valeprohvetid ja valekristused. Osa neist tuleb lagedale väitega, et nad esindavad Kristust, ja osa väitega, et nemad ongi Kristus. Kohutav küll, aga inimesed usuvad neid.

Oleme näinud Jumala Sõna kurba, kuid jõulist paikapidamist. Kogu ajaloo jooksul ning meiegi päevil on astunud esile petiseid, kes ütlevad: „Mina olen Kristus!“ Tegu on väga tähelepanuväärse prohvetikuulutusega! Elades praeguses ajas, saame tagasi vaadata pikkadele sajanditele ajaloos ning näha sellisel viisil, mis ei olnud võimalik inimestele Kristuse ajal, kui täpne see ettekuulutus oli. Meid ei peaks üllatama ka see, et sarnaseid pettusi tuleb lõpukriisile liginedes aina juurde.

Usu kinnitamise mõttes vaata sedagi, kuidas Jeesus kirjeldas maailma olukorda. Maailma ajaloo erinevatel järkudel Kristuse päevist senimaani on inimesed pannud oma lootuse asjadele, mis nende meelest kõrvaldavad või vähemalt kõvasti vähendavad inimkonna kannatusi ja häda. On selleks olnud siis poliitilised liikumised, tehnoloogia, teadus või mõistus – inimesed on ühel või teisel ajal ikka suuresti lootnud, et üks või teine sündmus juhatab sisse maapealse utoopia. Ajaloo piinav tunnistus on aga ikka ja jälle näidanud, et need lootused on alati osutunud põhjendamatuteks. Praegune maailm on just selline, nagu see Jeesuse sõnade kohaselt olema pidi. Sõnad, mida Kristus umbes kaks tuhat aastat tagasi lausus, näitavad, kuivõrd ekslikud sellised lootused tegelikult on olnud.

`Loe Mt 24:25. Mida leiame siit oma usu kinnituseks?`
