---
title:  Misjonilugu
date:   18/05/2018
---

### Püha Vaimu hetk

Lõpetasin rooma-katoliku kirikus käimise siis, kui olin 16aastane. Peapõhjus oli selles, et mu vanemad, kes pidasid kirikus abieluseminare, lahutasid abielu. Preester, kes oli meie koju tihti lõunale kutsutud, ei tulnud enam külla, kui vanemate teed lahku läksid.

Jõudsin otsusele, et kui Jumal ja Tema kogudus on selline, siis pole see minu jaoks.

Möödus neli aastat. Kolisin Chicago kandist Indiana põhjaossa, kus töötasin bensiinijaamas öises vahetuses. Just seal kohtasin oma tulevast naist Debbiet, kes läks mööda sama tänavat hooldekodusse.

Debbie ja mina ajasime juttu, kui ta bensiini ostis. Ta sai aru, et ma olin huvitatud vaimulikest teemadest. Minu küsimused äratasid üles tema enda huvi lapsepõlveaegse seitsmenda päeva adventistide koguduse vastu.

Ühel õhtul külastasime Pioneer Memoriali, kirikut, mis asus Andrewsi Ülikooli lähedal. Olime kuulnud, et seal toimus midagi huvitavat, ning astusime sisse NET 95 satelliitside seeriakoosolekutele, mida pidas Mark Finley.

Pärast koosolekutesarja lõppemist hakkasin Piiblit uurima. Olin peaaegu ühinemas ühe teise protestantliku kogudusega, kuid Debbie peatas mind, kui püüdsin Piiblist leida kinnitust salajasele äravõtmisele.

Debbie küsis, kas ma usun siiralt, et kristlased tõmmatakse vaikselt ära taevasse. Kui ma õlgu kehitasin, pidas ta mulle väga võimsa piiblitunni selle kohta, kuidas kõigi silmad saavad Jeesust Tema teisel tulekul näha. See oli Püha Vaimu hetk.

Mind ristiti 1995. aasta septembris ning Debbie taasristiti kuu aega hiljem. Järgmisel kevadel me abiellusime.

Hakkasin tundma tõelist evangeeliumi jagamise koormat. Aga kuidas ma seda tegema pidin?

Vastus tuli siis, kui Andrewsi Ülikool palkas mu pidama Gazebo restorani ühes ülikooli hoones. Töö eest saadava lisatasu hulgas oli üks tasuta õppeaine igal semestril. Panin ennast kirja usuõpetusse ja sain veendumuse, et Jumal kutsus mind vaimulikuametisse.

Minu esimene evangeelne seeria toimus Chicago kandis, kus olin üles kasvanud. Justkui oleks Issand andnud mulle võimaluse head teha. Mitu aastat pärast seda, kui olin kuulanud Mark Finleyt, kelle NET 95 evangeelsed koosolekud minule adventsõnumit tutvustasid, liitusin ma vastmoodustatud meeskonnaga, mis korraldas evangeelseid koosolekuid 34 paigas Chicago piirkonnas. Rohkem kui 500 inimest ristiti.

Täna olen saate „It is Written“ („Kirjutatud on“) juht ja kõneleja Canadas. Kui te oleksite rääkinud mulle minu tulevikust siis, kui olin 17aastane, oleksin puhunud oma õlleklaasi pealt vahtu ja naernud. Jumal juhib imekspandavalt.

_Christopher Holland_
