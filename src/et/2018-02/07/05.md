---
title:  Kümme neitsit
date:   16/05/2018
---

Pärast kõnet (Mt 24. ptk) oma tuleku märkidest räägib Jeesus Mt 25. peatükis selleks ette valmistumisest.

`Loe Mt 25:1–13, tähendamissõna kümnest neitsist. Mida Jeesus siin ütleb, mis aitab aru saada, kuidas tuleb meil Tema saabumiseks valmistuda?`

Jeesus alustab oma kõnet kümne neitsi looga. Kuna neid nimetatakse „neitsiteks“, aimub siit, et nad kujutavad inimesi, kes ütlevad end kristlased olevat. Nad ei olnud suures võitluses Saatana poolel. Neid sarnastatakse taevariigiga (Mt 25:1). Kuid lõpupoole nad kõik magasid (Mt 25:5). Kristus oli juba andnud hoiatuse valvata (Mt 24:42) ehk ärkvel püsida, et nad oleksid valmis Tema tulekuks.

Kõigil kümnel neitsil oli oma lamp ning kõik läksid välja, et peigmehega kohtuda, mis tähendab, et nad kõik ootasid Tema tulekut. Tekkis viivitus ning kõik Tema tulekusse uskujad jäid magama. Äkki, südaööl, ärkasid nad üles: peigmees oli tulemas (Mt 25:1–6).

Rumalad neitsid olid jahmunud ja ette valmistamata. Miks? Üks piiblitõlge ütleb: „Meie lambid kustuvad“ (Mt 25:8). Teine piiblitõlge, kreekakeelsele algtekstile lähedasem, ütleb, et lambid „kustuvad ära/saavad otsa“. Hubisev leegike veel oli. Neil oli veel pisut õli, kuid mitte nii palju, et olla valmis kohtuma Kristusega.

Milles on siis probleem?

Need neitsid kujutavad kristlasi, kes ootavad Kristuse tagasitulekut, kuid kelle kogemus Temaga on pinnapealne. Neil on mingil määral õli, nende elus on näha mingisugust Vaimu tegevust, kuid see vaid hubiseb. Nad rahuldusid vähesega, kuigi vajasid palju.

„Vaim tegutseb inimese südames, et vastavalt tema soovile ja nõusolekule anda talle uus olemus, kuid inimrühm, keda kujutasid rumalad neitsid, olid rahul pealiskaudse tööga. Nad ei tunne Jumalat. Nad ei ole Tema iseloomu uurinud, nad ei ole Temaga osadust hoidnud, sellepärast ei tea nad, kuidas usaldada, kuidas vaadata ja elada. Nende jumalateenistus muutub vormilikuks.“– Ellen G. White, Kristuse tähendamissõnad, lk 411.

`Mil viisil vaadata endale otsa ja tagada, et meie ei teeks samu vigu, mida tegid need inimesed? Kuidas olukorda muuta, kui taipame, et oleme ohus?`
