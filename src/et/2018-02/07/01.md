---
title:  Matteuse 24. ja 25. peatükk
date:   12/05/2018
---

### Selle nädala õppeaine
Mt 24:1–25; Ilm 13:11–17, Mt 7:24–27; Lk 21:20; Mt 25:1–30.

> <p>Meelespeetav tekst</p>
> „Sest tõuseb valemessiaid ja valeprohveteid ja need pakuvad suuri tunnustähti ja imesid, et kui võimalik, eksitada ka valituid“ (Mt 24:24).

Matteuse 24. ja 25. peatükis avaldab Jeesus tähtsaid tõdesid lõpuaja ja selleks valmistumise kohta. Mõnes mõttes andis Kristus neis peatükkides ülevaate lõpuaja sündmustest. Samas, rohkem lähitulevikku vaadates, näeb Ta Jeruusalemma lähenevat hävingut, katastroofilistes mõõtmetes tragöödiat Tema rahva jaoks.

Kuid jutt, mida Kristus oma jüngritele rääkis, on mõeldud ka Tema järelkäijatele järgnevatest põlvkondadest, sealhulgas ja erilises mõttes järelkäijatele viimasest põlvkonnast, kes elavad siis, kui Ta tagasi tuleb. Jeesus ei maali kummastki ajajärgust kena pilti. Sõjad, kuuldused sõdadest, nakkushaigused, valekristused ja tagakiusamine saavad olema selle maailma ja Tema koguduse liisuosa. Eks ole hämmastav, et ajas tagasi vaadates näeme, kui täpsed olid Tema ettekuulutused. Sellepärast võime Teda usaldada ka ettekuulutustes, mis meie eluajal veel täitunud ei ole.

Kuid Jeesus ei hoiatanud ainult eesootava suhtes. Mt 25. ptk-s rääkis Ta tähendamissõna, mis – siis, kui seda tähele pannakse – valmistab Tema rahva ette ajaks, mil „inimese Poeg“ tagasi tuleb. Jah, rasked ajad saabuvad, kuid Jeesus valmistab oma rahvast Temaga kohtuma, kui Ta tagasi tuleb.

_Selle nädala õppetükki õppides valmistud hingamispäevaks, 19. maiks._
