---
title:  Kasutada oma talente
date:   17/05/2018
---

`Loe Mt 25:13–30. Millist osa etendab oma talentide kasutamine meie ettevalmistamisel Kristuse tagasitulekuks?`

Kuigi Jeesus jutustas siin eelnenust hoopis teistsuguse tähendamissõna, räägivad mõlemad lood Kristuse tagasitulekuks valmis olemisest. Mõlemas on juttu nendest, kes olid valmis, ja nendest, kes polnud. Ning mõlemad toovad esile nende saatuse, kes ise oma vaimuliku tegemata jätmise tõttu olid silmitsi igavese kaotusega.

Just nii, nagu kümne neitsi puhul kujutas õli Püha Vaimu, nii kujutab „talent“ ehk „vana-aja suurim rahaühik“ (Mt 25:15) vaimuannet, andekust, mida see kreekakeelne sõna (talanta) algselt tähendab. „Talendid kujutavad endast Vaimu erilisi ande koos kogu loomupärase võimekusega.“ – The SDA Bible Commentary, 5. kd, lk 510.

Tähendamissõnas said kõik sulased oma isandalt vara. Pööra tähelepanu tõsiasjale, et nende kätte sai isanda vara (Mt 25:14), mis usaldati „igaühele tema suutlikkust mööda“ (Mt 25:15). Neile usaldatud anded anti usalduslikult; tegelikkuses haldasid need sulased seda, mis ei kuulunud neile, aga mille eest nad vastutasid. Seepärast, kui isand tagasi tuli, „nõudis ta neilt aru“ (Mt 25:19).

Vaimuanded tulevad Püha Vaimu käest (vaata 1Kr 12:1–11, 28–31;
Ef 4:11). See on hea sõnum nende jaoks, kes mõtlevad, et nende võimekus on väga väike. Ande ei saa iialgi ilma Andjata. Seega saavad niisugused inimesed oma anni, kui võtavad vastu suurima anni – Püha Vaimu.

Anded on juba meie omad Kristuses, kuid nende tegelik olemasolu sõltub Püha Vaimu vastuvõtmisest ja Temale allumisest. Siinkohal tegi tulutu sulane vea. Talle sai antud and, kuid ta ei teinud sellega midagi. Ta jättis oma ande välja arendamata. Ta ei püüdnudki teha midagi sellega, mida talle lahkelt anti. Seetõttu nimetas Jeesus teda „halvaks ja laisaks“ sulaseks (Mt 25:26) – tegu on väga jõulise hukkamõistuga.

`Jeesus jutustas selle tähendamissõna lõpupäevade ja Tema tagasituleku kontekstis. Mida õpetavad Tema sõnad meile selle kohta, kui tähtis on talentide kasutamine lõpupäevadeks valmistumisel?`
