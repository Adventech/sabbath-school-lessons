---
title:  Ameerika Ühendriigid prohvetikuulutustes
date:   04/06/2018
---

Inimesed on igati mõistetavalt küsinud: _Kuidas saab Roomal tänapäeval või tulevikus olla selletaolist mõju, millest räägib Ilm 13. peatükk?_ Need on ammused ajad, kui Rooma käsutas sõjavägesid. Vastuski leidub Ilm 13. peatükis.

`Loe Ilm 13:11, 12. Millised tunnusmärgid aitavad määrata võimu, millega on tegemist?`

Metsaline, kes sellele eelneb, on protestantide vaatenurgast olnud kaua aega Rooma; tema kohta on öeldud, et talle anti võim neljakümne kaheks kuuks (Ilm 13:5). Nelikümmend kaks kuud on seesama, mis Tn 7:25 „aeg, ajad ja pool aega“ või kolm ja pool aastat (Ilm 12:14) ehk siis 1260 prohvetlikku päeva (Ilm 12:6) – see oli aeg, mil paavstlik võim rõhus oma vastaseid. See prohvetlik ajalõik (kasutades päev-aasta põhimõtet) algas paavstluse üleolekuga 538. aastal pKr ning lõppes 1798. aastal, mil paavst vahistati. Sel ajal sai paavstivõim oma surmahaava ja ettekuulutus täitus.

Ajaloo selle punkti lähistel, „neljakümne kahe kuu“ (1798) paiku, kerkis esile veel üks võim (Ilm 13:11; Ilm 13:1). Sellel korral tuli see esile maast, erinevalt mitmest eelnevast võimust, mis tulid välja veest (vaata Tn 7:2, 3), ja vesi on rahvahulkade sümbol. „Veed, mida sa nägid seal, kus hoor istub, on rahvad ja rahvahulgad ja paganad ja keeled“ (Ilm 17.15).

Neil – ja teistel – põhjustel peab see võim olema Ameerika Ühendriigid, mis kerkis esile maailma suhteliselt asustamata osast ning millel polnud esiletulekuks vaja ümber paisata ühtki valitsevat impeeriumi. „Milline Uue Maailma rahvas tõusis võimule aastal 1798 ning tõotas saada tugevaks ja suureks, tõmmates endale kohe maailma tähelepanu? Sümboli lahtimõtestamine ei tekita mingit probleemi. Üks ja ainult üks rahvas vastab selle prohvetikuulutuse iseloomustusele, nimelt – Ameerika Ühendriigid.“ – Ellen G. White, _Suur võitlus_, lk 440.

Kuigi seda võimu kirjeldatakse esmalt kahe sarvega tallena, mis sümboliseerib tasadust, hakkab see rääkima „nagu lohe“ (Ilm 13:11). Lohe kujund viitab eelmise võimu aegsele tagakiusamisele. Seega vastab Ilm 13:11–17 küsimusele, kuidas saab Rooma hakata avaldama mõju, mida prohvetikuulutus ette teatab. Rooma selja taga saavad olema Ameerika Ühendriigid.
