---
title:  Tulge temast välja, minu rahvas
date:   07/06/2018
---

Aastate pikku on Piibli prohvetikuulutusi tundma õppivad inimesed jälginud maailmas toimuvaid sündmusi suure huviga, eelkõige siis, kui need näivad seostuvat lõpuajaga. Mõtle näiteks Ühendriikide rollile. Juba 1851. aastal tundis osa adventiste ära, et teiseks metsaliseks (Ilm 13:11–15) oli Ameerika, mis oli väga tähelepanuväärne tuvastus, arvestades Ühendriikide tollast seisu. 1800ndate keskpaiku olid suurvõimudeks endiselt Vana Maailma tegijad: Preisimaa, Prantsusmaa, Austria-Ungari ja Inglismaa. Tol ajal oli Ameerikal rahuaegne armee, mis koosnes umbes kahekümnest tuhandest mehest ehk vaid ühest kümnendikust Waterloo lahingus (1815) võidelnute arvust. 1814. aastal, vaevalt nelikümmend aastat varem, tungisid britid Washingtoni linna ja panid selle põlema. 1867. aastal pühkisid Istuva Pulli indiaanisõjamehed teelt kindral Custeri seitsmenda USA ratsarügemendi. Nii et kuigi mõned kommentaatorid pidasid Ameerika Ühendriike võimuks, mis ühel päeval jõustab maailmas „metsalise märgi“, võitles see riik ikka veel põlisameeriklastega omaenda pinnal ja sugugi mitte alati võidukalt!

Kahtlemata järgnevad sündmused maailmas üksteisele nii, nagu oleme uskunud neid järgnevat. Kuid ikka veel on vaja, et toimuks see ja too, enne kui lõppu jõuame. Just seepärast on väga tähtis näiteks „metsalise märgist“ rääkides rõhutada tõsiasja, et praegusel hetkel ei ole seda kellelgi, olenemata sellest, kas nad neljandat käsku peavad või mitte.

Paljul on veel vaja avalduda.

`Loe Ilm 18:1–4. Mis siin toimub ja miks on tähtis, et me praegu seda meelde tuletaksime? Mida räägivad need salmid meie missioonist maailmas?`

Need salmid maalivad kõleda pildi maailma poliitilisest, moraalsest ja vaimulikust olukorrast. Need näitavad väärreligioonide õpetuste pahatahtlikku mõju maailmas. Samas aga pakuvad need suurt lootust, sest veel üks ingel taevast valgustab maailma oma auhiilgusega. Pealegi kutsutakse Baabülonist välja Jumalale ustavaid inimesi, neid, kes pole veel teada saanud seda, mida neil on vaja teada. See tähendab, et vahetult lõpu eel on Jumala rahval, kes on juba Baabülonist väljas, teha töö nende heaks, kes veel on selle sees.

**Mida tähendab meie jaoks, et Issand nimetab mõningaid, kes veel on Baabülonis, „minu rahvaks“? Miks on meie jaoks tähtis seda meeles pidada siis, kui kaasinimestega suhtleme?**
