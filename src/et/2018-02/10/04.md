---
title:  Kummardamise teema
date:   05/06/2018
---

Kogu püha ajaloo (Jumala rahva ajaloo) jooksul tuli Issandal alalõpmata tegeleda nendega, kes langesid ebajumalateenistusse ja muus vormis väärasse jumalakummardamisse (vaata Mt 4:8–10). Lõpukriisis – nagu seda kirjeldab Ilm 13. ptk – tõuseb jälle päevakorda kummardamise teema. Ka siin tuleb Jumala rahval langetada valik, keda kummardada ja teenida (vaata Jos 24:15).

Teisel nädalal, õppetükis pealkirjaga „Taaniel ja lõpuaeg“, õppisime kolme heebrea noormehe lugu, keda kästi „kummardada kuldkuju“ 
(Tn 3:5). Nägime ka, kuidas Ilm 13. ptk kasutab sellest peatükist pärit sõnastust, et kirjeldada tagakiusamist, millega Jumala rahvas seisab silmitsi lõpupäevil. Seega võime Tn 3. peatükis toimunut mõista endena lõpupäevadel aset leidvate sündmuste kohta, mida kujutab Ilm 13. peatüki metsaliste võimude kontekst. Kõikidel kästi kummardada kuldkuju või neid ootas surm tulises ahjus. Samamoodi ütleb Ilm 13. ptk, „et tapetaks igaüks, kes ei kummarda metsalise kuju“ (Ilm 13:15).

`Loe Ilm 14:9–11; 16:2; 19:20; 20:4. Mida räägivad need salmid meile selle kohta, kui otsustavaks muutub kummardamise teema?`

Baabülon on alati olnud võltskummardamise pealinn. Paabeli torn andis tunnistust selle ehitajate soovist – nagu soovis Lutsifer – minna „üles pilvede kõrgustikele“ (Js 14:14), samuti jõupingutustest päästa ennast järgmise üleilmse veeuputuse eest. Seega keeldusid nad uskumast Jumala tõotust mitte kunagi enam ujutada maailma üle teise veeuputusega (1Ms 9:8–11).

Uus-Babüloonia riik ülistas samuti inimeste kätetööd. Nebukadnetsar ülistas „seda suurt Paabelit, mille ma… olen ehitanud“ (Tn 4:27). Mõne aja pärast tõi kuningas Belsassar peo ajal välja Saalomoni templist pärit kuldpeekrid ning nad „jõid nende seest… veini ja ülistasid kuld-, hõbe-, vask-, raud-, puu- ja kivijumalaid“ (Tn 5:3, 4). Märkad, et templiriistad täideti joovastava viinaga ning see tappis kõikide joojate ergu ja täpse taju. Selle tulemusena hukkusid linnast paljud siis, kui Baabülon langes. Pealtnäha tõe moodi väljanägemine võib meid petta, varjates surmavat „Baabüloni viina“. Võlts jumalateenimine ja väärideed on Saatana riigis käibel olev raha.

**Kuidas olla kindel, et me ei tegele praegu ainsagi ebaõige kummardamisega?**
