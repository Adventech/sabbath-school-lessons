---
title:  Surmahaav paraneb
date:   03/06/2018
---

`Loe Ilm 13:1–10 ning vaata üle põhjused, miks viitab see paavstlusele, nii tema rollile minevikus kui ka tulevikus. Pööra erilist tähelepanu juhtivale osale, mis tal on. Mida tähendab see lõpuaja sündmuste mõttes?`

Kuigi Jumalal on ustavaid inimesi kõikides kogudustes, osutab Pühakiri erilisele osale, mida see institutsioon on ajaloos etendanud ja mida ta etendab lõpuaja sündmustes.

`Loe Ilm 13:3. Mis siin toimub ja mida see Rooma tähtsuse kohta ütleb?`

Sajandeid on Rooma kirik olnud keskne religioon ning mitmelgi moel läänemaailma poliitiline keskus. Tema võimu kõnekaks näiteks on lugu Saksa Püha Rooma keisrist Heinrich IVst, kes, olles välja vihastanud paavst Gregorius VII, tuli paavsti lossi rahu tegema. Saksa Püha Rooma keisril lasti välisõues talvekülmas oodata kolm päeva, enne kui paavst suvatses ta vastu võtta. Gregorius VII, keda tema võit tiivustas, kiitles, et tema kohus on alandada kuningate uhkust.

Ometi sai reformatsiooni, valgustusaja ja Prantsuse revolutsiooni tõttu Rooma poliitiline ja religioosne ülevõim kaheksateistkümnenda sajandi lõpuks purustatud. Prantsuse sõjavägi viis ühe paavsti, Pius VI, 1798. aastal vangi ning paavst suri eksiilis 1799. aastal.

Ilm 13. peatükk aga räägib taaselustamisest, selle „surmahaava paranemisest“. Ja kuigi Roomal ei ole tänapäeval sedalaadi poliitilist võimu, mis Gregorius VII ajal, on see tänu uute paavstide populaarsusele jälle mõjuvõimas jõud nii religiooni kui ka poliitika vallas (näiteks oli paavst Franciscuse kõnelemine 2015. aastal Ameerika Kongressi mõlemas kojas esmakordne ajaloos). Prohvetikuulutuse kohaselt see mõju aina kasvab.

**Kuidas olla ustavad sõnumile, mida jutlustama meid on kutsutud, kuid teha seda viisil, mis süüdistab nii vähe kui võimalik? Miks ei tohi me siiski lõivu maksta „poliitilisele korrektsusele“, kui kuulutame käesolevat tõde?**
