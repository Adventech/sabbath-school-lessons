---
title:  Misjonilugu
date:   08/06/2018
---

### Vangis ettekavatsemata tapmise pärast

Tony Pouesi oli vahi all üheksa kuud pärast seda, kui oli kogemata baarikakluses ühe mehe tapnud. Pärast oma üllatavat vabanemist USA vanglast Alaska osariigis sidus Tony oma elu tihedalt Jumalaga.

Kuna mehel polnud kuhugi minna, kolis ta endiste kinnipeetavate kodusse, mille omanikud olid seitsmenda päeva adventistid. Keskus nimega Greater Works Christian Living Center asus Anchorage’is. Seal hakkas Tony pidama hommikupalvusi. Ta käis kolmapäeva- ja reedeõhtustel palvekoosolekutel. Ta pidas hingamispäeva.

„Esimest korda elus kogesin ma tõelisse kristlikku perekonda kuulumist,“ ütles ta.

Tony südames paisus soov rääkida oma vastleitud armastusest Jeesuse vastu teistele ja nii otsustas ta rajada Alaska Tänavamisjoni. Viis päeva nädalas jagab ta GLOW voldikuid, raamatuid Piibli tõotustest, toitu ja riideid. Ta palvetab koos võõraste inimestega ja räägib neile Jeesusest.

Tony on leidnud, et suurepäraseks vestlusealustajaks on saanud vastavaks otstarbeks valmistatud kaabu või päevasärgi kandmine, millel on kiri „Toetu Jeesusele“.

„See on suurepärane vahend tunnistamiseks,“ ütles ta. „Paljud inimesed tulevad minu juurde ja mul on vaja ainult Jumalast rääkima hakata. Kui nad on vastuvõtlikud, jutustan neile, kuidas Jumal muutis minu elu.“

Tony suurimaks mureks olid aga tema enda pereliikmed. Ta helistas oma üksikuks jäänud emale Sheltonisse Washingtoni osariigis peagi pärast vangist vabanemist.

„On ainult üks asi maailmas, mida ma sinult palun,“ ütles Tony emale. „Soovin, et sa teeksid läbi piibliuurimiste sarja Discover.“

Nende Prohvetikuulutamise Hääle õppetükkide tulemusena lõpetas ema suitsetamise ja võttis kaalust alla 14 kilogrammi. Ta peab hingamispäeva.

„Teadsin, et pärast neid piiblitunde pole ta enam sama isik,“ ütles Tony. „Tegemist on Jumala väega.“

Tony otsib nüüd uusi võimalusi, kuidas Jeesusest rääkida. Ühel hingamispäeval, kui ta kirikust tuli, kohtus ta mehega, kes kandis suurt valget risti. Mees selgitas, et ta on kandnud seda risti juba kuus aastat maailma eri paigus, ning olles kuulnud Tony lugu, kinkis risti temale.

Tonyl kulus natuke aega, et läbi linna risti tassimiseks julgust koguda. Kuid kui ta seda tegi, reageeriti hämmastavalt.

„Inimesed tuututasid sarvpasunaid, lehvitasid ja ütlesid: „Kiitus Jumalale!“ rääkis Tony. „See oli fantastiline.“

Tony pole kuigivõrd veendunud selles, et ristiga ringi käimine on parim viis tunnistamiseks. Kuid ta on kindel, et tema „Toetu Jeesusele“ riietus toimib. Ta otsib oma tänavamisjonile toetust sellega, et müüb interneti kaudu samasuguseid kaabusid ja särke.

„Jumal andis mulle tule evangeeliumi jagada ja mul on see tuli olemas,“ ütles ta.

_Tony Pouesi kohta saad lugeda ka möödunud nädala misjoniloost._
