---
title:  „See suur Baabülon“
date:   06/06/2018
---

**Loe järgmised kirjakohad. Mida need meile Baabüloni kohta õpetavad? Jr 51:6, 7, 53, 57; Sk 2:11; Ilm 17:5, 6; 18:2, 3.**

Nagu eile nägime, oli Baabülonil kui vale kummardamise pealinnal pikk ajalugu; niisiis on see kohane sümboliseerima lõpuaja võimu, mis petab rahvaid.

**Võrdle lohet, merest tõusnud metsalist ja erepunast metsalist (Ilm 12:3; 13:1–3; 17:3). Mis on sarnane, mis erinev?**

Kõigil kolmel elukal oli seitse pead ja kümme sarve, mis kujutab Tn 7. peatüki metsaliste peade ja sarvede kogusummat. Iga järgmine kuningriik oli üles ehitatud neile, kes eelnesid. Sarnaselt on erepunases metsalises koos lohe ja mere-metsalise (sümboliseerivad vastavalt paganlikku ja paavstlikku Roomat) iseloomulikud jooned, lisaks maa-metsalise omad (Ilm 13:11–14); nii „moodustavad kõik kolm võimu – kõik Jumala vaenlased – tõelise koalitsiooni“. – Jacques B. Doukhan, _Secrets of Revelation, The Apocalypse Through Hebrew Eyes_ (Hagerstown, Md.: Review and Herald® Publishing Association, 2002), lk 162.

Siia liitub Ilm 17. ptk naine, kes istub erepunase metsalise seljas ning sümboliseerib religioossete ja poliitiliste jõudude lubamatut ühendust. See naine erineb teravalt Ilm 12. ptk süütust naisest:

Süütu naine (Ilm 12. ptk) | Hoor (Ilm 17. ptk)
---| --- 
(Sai nähtavaks) taevas. | (Istub) suurte vete ääres.
Riietatud päikesesse. | Riietatud purpurpunasesse ja erepunasesse.
Peas pärg kaheteistkümnest tähest. | Ehitud kulla, kalliskivide ja pärlitega.
Lohe rünnaku all. | Lohe poolt toetatav.
Ülejäänute ema. | Hoorade ema.

„Hoorade emana“ on Baabülon olnud tegev enda paljundamisega. Usust taganenud emakogudusel on palju usust taganenud tütreid. Kuid Jumal ei võta endale vastutust eksituste eest, mida usust taganenud kristlus on ametlikult välja kuulutanud, ja jõleduste eest, mida see toime on pannud. Jumala tõeline rahvas, ehkki Saatana rünnakute all, on üle elanud terveid sajandeid.

Ilm 14:8 on juba hoiatanud inimesi Baabülonile omase tõest taganemise eest, mis viib lõpuks välja viimase pettuseni, metsalise märgi tulekuni (Ilm 14:9–11). Seda hoiatust korratakse veel jõulisemalt ja see tipneb viimase üleskutsega, et ikka veel Baabülonis olev Jumala rahvas tuleks sealt välja ning ühineks Jumala lõpuaja ülejäänute kogudusega (Ilm 18:1–4).
