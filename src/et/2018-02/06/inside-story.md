---
title:  Misjonilugu
date:   11/05/2018
---

###Täisring

Üks noormees tuli mu juurde, kui viisin vana-aasta õhtul oma kodus USAs Kentucky osariigis prügi välja.

„Mul on siin küsitlus, mis võiks kogukonda aidata,“ ütles noormees. „Kas oleksite nõus vastama?“

Selgus, et sõbralik võõras oli GYC vabatahtlik, kes osales seitsmenda päeva adventistide noorteorganisatsiooni iga-aastasel kokkutulekul Louisvilles. Mul polnud aimugi, et minagi käin aasta pärast järgmise GYC kokkutuleku ajal ukselt uksele.

Koduukse juures vaatasin küsitlust, mille GYC vabatahtlik oli mulle ulatanud. Tegin ringi ümber küsimusele, kas olen huvitatud Piibli uurimisest ja külastusest. Seejärel polnud viis kuud midagi kuulda.

Maikuus rääkis ema mulle, et keegi oli piiblitundide pärast meil käinud. Üks mees käis kuuel korral külas. Ühelgi korral ei saanud ma temaga kokku, sest olin ülikoolis. Juunis tuli see mees, piiblitööline nimega Romone, meile siis, kui olin kodus, ning leppisime kokku, et õpime Piiblit igal reedel kohalikus kohvikus.

Ma ei teadnud adventismist midagi. Olin tegev teises uskkonnas, kus õpetasin lapsi ja käisin misjonireisidel. Kuid mul polnud Jeesusega sellist sidet, mida soovisin. Palvetasin pidevalt, et kasvaksin Temale lähemale.

Mu palvetele vastati Romone näol.

Peagi saatsin Romonele tekstisõnumi, et tahaksin kohtuda kaks korda nädalas. Võtsin omaks kõik, mida teada sain. Kui muutus mu toiduvalik ja eluviis, hakkas elu paremaks minema. Armastan Rm 12:2, mis ütleb: „Ja ärge muganduge praeguse ajaga, vaid muutuge meele uuendamise teel, et te katsuksite läbi, mis on Jumala tahtmine, mis on hea ja meelepärane ja täiuslik.“

Selline taevane mõtteviis avardas minu mõtteviisi. Kui ma nüüd õpin, ei looda ma heale hindele, vaid õpin Jumalale. Tahan, et mu teadmised pakuksid ühel päeval paranemist inimestele, kes vajavad kõneteraapiat.

Romone kirikus sain kuulda GYC kokkutulekust Houstonis, Texase osariigis 2016. aasta detsembris. Ühinesin adventkogudusega veidi aega enne, kui see kokkutulek algas.

Käia GYC vabatahtlikuna ukselt uksele oli põnev. Palju inimesi märkis ära, et nad soovivad piibliuurimisi. Nägin ühes noormehes sama kirglikkust, mis oli minul olnud aasta tagasi. Palvetan, et temagi lugu teeks täisringi, nagu toimus minuga. Tean, milline on ühe küsitluse jõud.

_Brittany Fletcher (pildil), 22aastane, õpib kõneteraapia magistriõppes Louisville’is, Kentucky osariigis._
