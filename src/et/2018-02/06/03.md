---
title:  Seadus ja patt
date:   07/05/2018
---

Eilse osa salmidest (Rm 7:15–25) nägime, et kõne all on patu reaalsus igaühe, ka kristlaste jaoks. Kuid neile eelnevates salmides osutab Paulus seadusele, mis lihtsalt näitab, kui levinud on patt ja kui surmav see on.

`Loe Rm 7:1–14. Milline side on seaduse ja patu vahel? Mida räägivad need salmid meile ka sellest, kui ilmvõimatu on, et seadus meid päästaks?`

Sellest, mida Paulus siin õpetab, tuleb esile kaks väga olulist mõtet. Esiteks näitab ta, et seadus ei ole probleem. Seadus on „püha ja õige ja hea“. Probleem on patt, mis viib surma. Teine mõte on, et seadus on võimetu meid patust ja surmast päästma. Seadus toob esile patu ja surma probleemi; kui miski, siis just seadus teeb patu ja surma probleemi veel ilmsemaks, kuid ei paku mingit teed selle lahendamiseks.

Ainult pealiskaudne lugeja võib kasutada neid salme väitmaks, et seadus, kümme käsku, on tühistatud, ignoreerides samas nii paljusid teisi salme, mis näitavad, et seadus on tänagi siduv. Pauluse mõttele on selline arusaam vastupidine. Mitte millelgi, mida Paulus siin kirjutab, poleks mõtet juhul, kui seadus oleks tühistatud. Tema väide toimib eeldusel, et seadus on endiselt jõus, sest seadus on see, mis toob esile patu tegelikkuse ja sellest tuleneva vajaduse evangeeliumi järele. „Mis me siis ütleme? Kas Seadus on patt? Mitte sugugi! Kuid pattu ma poleks ära tundnud muidu kui Seaduse läbi; sest ma ei oleks himustamisest midagi teadnud, kui Seadus ei oleks öelnud: „Sa ei tohi himustada!“ (Rm 7:7).

`Loe Rm 7:13 hoolikalt. Mida ütleb Paulus nii seaduse kohta kui ka selle kohta, miks see endiselt vajalik on?`

Seadus ei tooda surma; patt toodab. Seadus on see, mis näitab lihtsalt, kui surmav on patt. Seadus on hea, sest see toob esile patu. Seadusel ei ole aga patule lahendust. Ainult evangeeliumil on. Pauluse mõte on selles, et kristlastena, nendena, keda Kristus päästab, on meil vaja teenida „Jumalat uuel teel Vaimu all“ (Rm 7:6); see tähendab, et me elame ususuhtes Jeesusega, toetume Tema teenetele ja Tema õigusele päästmisel (teema, mis tuli nii palju esile varem, kirjas roomlastele).

`Milline on sinu enda kogemus selles, kuidas on seadus sulle näidanud vajadust Jumala armu järele?`
