---
title:  Tõotus
date:   06/05/2018
---

Üks suurim tõotus Piiblis asub Rm 8:1: „Seepärast ei mõisteta nüüd neid hukka, kes Jeesuse Kristuse sees on, kes ei käi liha järel, vaid vaimu järel“ (Rm 8:1 NKJV ja varasem eestikeelne). Nees sõnad on justkui nurgakivi, järeldus mõttekäigust, mis koorus vahetult enne. Alles siis, kui uurime, mida Paulus kirjutas sellele salmile eelnevas tekstis, taipame paremini siin peituvat lootust ja tõotust.

`Loe Rm 7:15–25. Mis on nendes salmides Pauluse mõtte tuum, mis muudab Rm 8:1 nii veenvaks?`

Ehkki kristlaskonnas on palju arutletud selle üle, kas Paulus rääkis või ei rääkinud siin endast usklikuna, on selge üks: Paulus kõneleb tõepoolest patu tegelikkusest. Igaüks, ka kristlased, on teatud viisil seotud heitlemisega, millele Paulus siin viitab. Kes poleks tundnud liha ja temas „elava patu“ tõmmet, mis paneb nad tegema seda, millest nad teavad, et ei peaks seda tegema, või mitte tegema seda, mida nad teadupärast tegema peaksid? Pauluse jaoks ei ole probleemiks seadus; probleemiks on meie liha.

Kes poleks leidnud ennast tahtmas teha seda, mis on õige, aga tegemas seda valesti? Isegi kui Paulus ei räägi siin patu paratamatusest uuestisündinud kristlase elus, toob ta tugevalt esile alati olemasoleva võitluse, millega igaüks, kes Jumalale kuuletuda püüab, silmitsi seisab.

Niisiis kõlavad tema kuulsad sõnad nii: „Oh mind õnnetut inimest! Kes ostab mu lahti sellest surma ihust?“ (Rm 7:24). Vastus leidub Jeesuses ja Jeesuse suures tõotuses „mitte hukka mõista“ Temas olevat usklikku, kes armu tõttu käib vaimu järgi. Jah, usklikud võitlevad; jah, nad on silmitsi kiusatustega; jah, patt on tõelisus. Kuid usu kaudu Jeesusesse ei mõista seadus enam hukka neid, kes usuvad; tõepoolest, nad kuuletuvad seadusele. Nii õpivad nad käima vaimus ja „mitte liha järgi“.

`Loe veelkord tänaseid kirjakohti. Mismoodi puutub sinusse see, mida Paulus siin ütleb? Miks on Rm 8:1 nii imeline tõotus?`
