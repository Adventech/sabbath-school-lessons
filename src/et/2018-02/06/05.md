---
title:  Seitsmes päev Uues Testamendis
date:   09/05/2018
---

Nagu eile nägime, ei ütle need kirjakohad, millega tavaliselt püütakse toetada hingamispäeva asendamist pühapäevaga, midagi sellist. Tegelikult kõneleb Uue Testamendi iga viide seitsmenda päeva hingamispäevale asjaolust, et seda peeti endiselt ühe Jumala korraldusena kümnest.

`Loe Lk 4:14–16; 23:55, 56. Mida räägivad need tekstilõigud meile seitsmenda päeva hingamispäevast enne ja pärast Kristuse surma?`

Pane tähele, et naised, kes olid olnud Kristusega, „hingamispäeval puhkasid käsu järgi“ (Lk 23:56). Ilmselge, et see käsk oli neljas käsk, mis kirjutati Siinail kivisse. Mida iganes nad Jeesusega koos oldud ajal õppinud olid, ei osuta miski sellele, nagu oleksid nad Temalt õppinud muud kui Jumala käskude pidamist, millesse kuulus hingamispäeva käsk. Tõsiasi on, et Jeesus ütles oma jüngritele: „Kui te armastate mind, siis pidage mu käske“ (Jh 14:15). Tema käskude hulgas, mida Ta ka ise pidas, oli seitsmenda päeva hingamispäev. Need naised ei teadnud küll midagi sellest, et pühapäev oleks tulnud hingamispäeva asemele.

`Loe Ap 13:14, 42–44; Ap 16:12, 13. Kuidas tõendavad need salmid seitsmenda päeva hingamispäeva pidamist? Millise tõendi annavad need nädala esimese päeva pidamise kohta?`

Leiame, et loetud kirjakohad ei tõenda hingamispäeva üleviimist pühapäevale. Küll aga osutavad need selgelt sellele, et Jeesusesse uskuvad inimesed koguduse alguspäevil pidasid seitsmenda päeva hingamispäeva.

Ap 16:13 on eriti huvitav, kuna siinne tegevus toimub sünagoogist väljaspool. Usklikud kogunesid jõe ääres, kuhu mitmed „tavapäraselt“ läksid palvetama. Ja nad tegid seda seitsmenda päeva hingamispäeval ka palju aastaid pärast Jeesuse surma. Mitte miski neis salmides ei näita, et oleks toimunud hingamispäeva üleviimine pühapäevale.

`Millised võimalused on lahkelt ja süüdi mõistmata tunnistada pühapäevapidajatele seitsmenda päeva hingamispäevast?`
