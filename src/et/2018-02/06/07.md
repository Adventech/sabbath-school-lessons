---
title:  Toetav mõte
date:   11/05/2018
---

Lohe, Saatan, kes alustas Jumala vastu sõda taevas (Ilm 12:7), on sama, kes peab Jumala rahvaga sõda maa peal, nendega, kes „hoiavad tallel Jumala käske“ (Ilm 12:17; vaata ka 13:2, 4). Tõepoolest, Saatan ise hakkab kummardamise objektiks (Ilm 13:4). Niisiis püüab Saatan sõda, mida ta alustas taevas, jätkata maa peal. Ja Jumala vastu suunatud rünnakus on kesksel kohal Jumala seadus.

> <p></p>
> „Neljas käsk näitab Jumalat taeva ja maa Loojana ja eristab Teda kõigist väärjumalaist. Loomistöö mälestusena pühitseti seitsmes päev puhkepäevaks inimesele. Selle päeva seadis Jumal selleks, et hoida alati inimeste silme ees elavat Jumalat kui eluallikat, keda tuleb austada ja teenida. Saatana eesmärgiks on lahutada inimesed Jumalast ja ustavusest Tema käskudele. Seepärast suunab ta oma jõupingutused eriliselt selle käsu vastu, mis osutab Jumalale kui kõige Loojale.“ – Ellen G. White, Suur võitlus, lk 53, 54.

Teenime ja kummardame Issandat sellepärast, et Ta on „maa ja taeva“ Looja, ning seitsmenda päeva hingamispäev on Tema Loojaks olemise põhitähis, märk, mis ulatub tagasi loomisnädalasse (vaata 1Ms 2:1–3). Pole ime, et Jumala autoriteeti rünnates asub Saatan ründama selle autoriteedi juhtivat, peamist tähist: seitsmenda päeva hingamispäeva.

Lõpuajal on Jumalal maa peal rahvas, kes seisab kindlalt ja jääb truuks Temale; see truudus ilmneb kuulekuses Tema käskudele – kõikidele, sealhulgas ainsale, mis osutab eriliselt Issandale kui Loojale, kes ainsana väärib meie kummardamist.

**Küsimused aruteluks:**

`1. Mis on nende probleem, kes räägivad patu reaalsusest ja ometi väidavad, et Jumala käsk on lõpetatud? Missuguse ebajärjekindluse saab esile tuua sellise mõttekäigu puhul?`

`2. Milline on olnud sinu enda kogemus inimestega, kes väidavad, et hingamispäeva asemele on tulnud pühapäev? Milliseid argumente sina kasutasid ja kui palju need aitasid? Kuidas suhtuda üldtuntud väitesse, et seitsmenda päeva hingamispäeva pidamine on püüe päästa end tegude kaudu?`

`3. Kui rääkida kaasinimestele hingamispäevast ja valmistuda lõpuaja sündmusteks, siis on oluline selgeks teha, et „metsalise märgiga“ seotud väljakutsed ei ole veel toimunud. Miks on see tähtis?`
