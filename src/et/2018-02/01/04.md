---
title:  Sõda taevas ja maa peal
date:   03/04/2018
---

Meie esimeste esivanemate pattulangemise tõttu sööstis maailm pattu, kurjusesse ja surma. Inimeste arvamused võivad lahkneda vahetute põhjuste või selle üle, kes on süüdi, kuid kes saab eitada segaduse, vägivalla, murrangu ja konflikti reaalsust, mis meid kõiki painab?

Räägime kosmilisest võitlusest, kosmilisest konfliktist; ning nii öelda on hea ja õige. Kuid olgugi see konflikt kosmilist päritolu, toimub see ju siin maal. Tõesti, piibellik ajalugu – pattulangemisest Eedenis kuni lõpusündmuste kaudu Jeesuse teise tulekuni välja – on ühel ja teisel viisil suure võitluse piibellik kirjeldus. Elame keset seda võitlust. Jumala Sõna selgitab meile, mis toimub, mis on tagamaad ning – tähtsaim veel – kuidas see lõppeb.

`Loe Ilm 12:1–17. Milliseid lahinguid, mida on näha nii taevas kui maa peal, maalib see peatükk silme ette?`

Näeme võitlust taevas ja võitlusi maa peal. Esimene lahing toimub lohe (Saatan, Ilm 12:7–9) ja Miikaeli (heebrea keeles tähendusega: „Kes on nagu Jumal?“) vahel. Mässulist Lutsiferi hakati tundma Saatanana (Vastasena), kes on ei keegi muu kui loodud olevus võitlemas igavese Looja, Jeesuse vastu (Hb 1:1, 2; Jh 1:1–4).

Lutsifer hakkas vastu oma Valmistajale. Suur võitlus ei ole lugu kahevõitlust pidavatest jumalatest; see on lugu loodud olevusest, kes mässab oma Looja vastu ja kelle mäss avaldub ka Looja kätetöö ründamises.

Kaotanud lahingu Kristuse vastu taevas, käis Saatan nõudlikult Jeesuse kannul kohe, kui Ta inimeseks sündis (Ilm 12:4). Kaotanud lahingu Kristusega toona ning siis kaotanud Talle kõrbes ja hiljem ristil, asus Saatan – pärast tagasipöördumatut lüüasaamist Kolgatal – sõda pidama Kristuse rahvaga. See sõda on möllanud terve kristliku ajaloo jooksul (Ilm 12:6, 14–16) ja kestab selle lõpuni (Ilm 12:17), kuni Saatan seisab silmitsi veel ühe lüüasaamisega, sedakorda Jeesuse teisel tulekul.

`Loe Ilm 12:10–12. Millise lootuse leiame neist salmidest kogu võitluse ja vastasseisu keskel, mida nad esile toovad?`