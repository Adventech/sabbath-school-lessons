---
title:  Alati Sinu, kuni lõpuni
date:   04/04/2018
---

Ilmutusraamat kuulutas ette tagakiusamist, millega Jumala rahvas on silmitsi koguduse ajaloo valdavas osas. Ilm 12:6 (vaata ka Ilm 12:14) esinev aeg – 1 260 prohvetlikku päeva – osutab koguduse 1 260 tagakiusamisaastale.

„Tagakiusamised, mis algasid keiser Nero valitsuse ajal ligikaudu siis, kui Paulus märtrisurma suri, jätkusid suurema või väiksema ägedusega sajandeid. Kristlasi süüdistati kõige kohutavamates kuritegudes ja peeti suurte õnnetuste – nälja, katku ja maavärisemise – põhjustajaiks. Kuna nad langesid üldise põlguse ja kahtlustuse alla, olid äraandjad valmis tasu eest kergesti valet tunnistama. Kristlased tembeldati mässajateks, religiooni vaenlasteks ja ühiskonna paheks. Paljud neist heideti kiskjate ette või põletati elusalt amfiteatrites.“ – Suur võitlus, lk 40.

Samal ajal põgenes naine (kogudus) kõrbesse (Ilm 12:6). Kirjelduses on tal kaks tiiba justkui kotkal. See on kujund põgenemisest sinna, kust sai abi. Tema eest hoolitseti kõrbes ning madu, Saatan, ei saanud teda kätte (Ilm 12:14). Jumal on alati hoidnud ülejäänuid, isegi kõige suuremate tagakiusamiste ajal, ja Ta teeb seda taas lõpuajal.

`Viimaste päevade ohtude kontekstis ütles Kristus oma rahvale: „Mina olen iga päev teie juures ajastu lõpuni“ (Mt 28:20). Kuidas mõista seda imelist lubadust ka siis, kui paljudel Tema järelkäijatel on märtrisurm silme ees? (Vaata Rm 8:31–39 ja Mt 10:28.)`

Mitte miski – tagakiusamine, nälg või surm – ei saa meid lahutada Jumala armastusest. Kristus meie juures – kas praegu või lõpupäevil – ei tähenda seda, et meid eraldatakse valust, kannatusest, vastuoludest või isegi surmast. Praeguses elus pole meile kunagi sellist vabastust lubatud. Mõte on selles, et Jeesuse ja Tema töö tõttu meie heaks võime elada lootusega ning tõotusega, et Jumal on meiega katsumustes ja meile kuulub tõotus igavesest elust uues taevas ja uuel maal. Võime elada lootusega, et vaatamata kõigele, mis siin meie teele tulla võib, saame Pauluse sarnaselt olla kindlad, et „mulle on valmis pandud õiguse pärg, mille Issand, õiglane kohtunik, oma päeval mulle annab, aga mitte üksnes mulle, vaid kõikidele, kes igatsevad tema ilmumist“ (2Tm 4:8). Meie, kes „igatseme tema ilmumist“, saame võtta seda tõotust ja lootust isiklikuna.