---
title:  Täiusliku olevuse langemine
date:   01/04/2018
---

Kuigi kosmiline võitlus moodustab piibelliku maailmakäsituse tausta, jääb terve rida küsimusi. Üks selline tähtis küsimus on: Kuidas kõik alguse sai? Kuna armastav Jumal lõi universumi, on loogiline eeldada, et kindlasti ei sisestatud eluvormidesse algusest peale kurjust, vägivalda ja vastuolu. Vastuolu pidi esile kerkima algsest loomingust lahus ega olnud kindlasti loomise tulemus. Sellest hoolimata on võitlus olemas, see on reaalne ja me kõik oleme sellesse haaratud.

`Loe Hs 28:1, 2, 11–17 ja Js 14:12–14. Mida õpetavad need salmid meile Lutsiferi langemise ja kurjuse esiletuleku kohta?`

Lutsifer oli täiuslik olevus, kes elas taevas. Kuidas sai ülekohus temas pead tõsta, eriti keskkonnas, milles ta viibis? Me ei tea. Võib-olla on see üks põhjus, miks Piibel räägib pattulangemisest kui „vägivalla saladusest“ (2Ts 2:7; varasemates tõlgetes „ülekohtu salaasjast“).

Väljaspool vaba tahte tegelikkust, mille Jumal kõikidele mõistusega olevustele on andnud, ei olnud Lutsiferi langemiseks mingit põhjust. Ellen G. White sõnastas selle elutargalt: „Patu algust on sama võimatu seletada, kui võimatu on leida põhjust selle olemasoluks… Patt on sissetungija, mille olemasoluks pole ainsatki põhjust. See on mõistatuslik, seletamatu, seda vabandada tähendab seda kaitsta. Kui leiduks vabandus või põhjus patu eksisteerimisele, siis poleks patt enam patt.“ – Suur võitlus, lk 492, 493.

Asenda sõna patt sõnaga kurjus ning see väide toimib sama hästi. Kurjuse algust on võimatu seletada, samuti põhjendada selle olemasolu… Kurjus on sissetungija, mille olemasolu ei saa kuidagi põhjendada. See on mõistatuslik, õigustamatu; seda vabandada tähendab seda kaitsta. Kui leiduks vabandus või saaks näidata selle olemasolu põhjuse, poleks kurjus enam kurjus.

`Mõtle oma kogemusest lähtuvalt vaba tahte olemasolule. Miks tuleb meil palvemeelselt ja hoolikalt mõelda valikute üle, mida oma vaba tahet kasutades teeme?`