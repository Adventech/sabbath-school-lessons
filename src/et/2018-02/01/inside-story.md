---
title:  Misjonilugu
date:   06/04/2018
---

#### Hawaii pulm, 1 osa

Hingamispäeva pärastlõuna algas plaanipäraselt. Umbes 30 õpilasest koosnev bänd Tšempioni Akadeemiast, kus ma kaplanina töötasin, jagas Kaljumägede jalamil (USAs Colorado osariigis) asuva linnakese elanikele Ellen G. White’i raamatut „Tee Kristuse juurde“.

Seejärel tulime tagasi kohalikku adventkirikusse, kus õpilased enne olid esinenud, ning vahetasime riided, et minna matkama lähedalasuvasse Kaljumägede Rahvusparki.

Kuid siis, kui meie buss peatus imeilusa vaatega kohas mäetipu lähedal, tahtsin ma kohe ümber pöörata ja lahkuda. Silm nägi mitut tosinat inimest, kes kandsid pikki rüüsid. Esmapilgul mõtlesin, et nad kuulusid mingisse peale tükkivasse ida usundisse, ja ma ei tahtnud nendega vaielda.

Kuid bändi liikmed palusid, et nad võiksid viis minutit nendele inimestele tunnistada. Nõustusin tõrksalt. 

Mõne minuti pärast tuli minu juurde üks õpilane ja ütles: „Tegu ei ole ida religiooniga. Tegu on Hawaii pulmaga.“

Üllatusin. „Miks Hawaii pulma Colorados peetakse?“ küsisin ma.

Tuli välja, et peigmees oli pärit Hawaiilt. Kuid õpilane ütles, et pruudil ja peigmehel oli probleem: oli kulunud juba 45 minutit, aga vaimulikku polnud saabunud.

„Sina ju oled vaimulik?“ uuris õpilane.

Kinnitasin talle, et küll vaimulik kohale tuleb. Kuid vaimulikust polnud märkigi. Nägime, et pruut nuttis lähedalasuvas autos, ja astusin tema juurde. Naine selgitas pisarsilmil, et vaimulik oli sattunud autoavariisse ega saa laulatusele tulla.

Pruut pälvis nüüd mu kaastunde. „Nii-nii,“ ütlesin talle. „Tundub, et mina korraldan teie laulatuse.“

Naine näis üllatunud olevat. „Miks te mõtlete, et teie korraldate mu laulatuse?“ küsis ta.

„Olen vaimulik,“ vastasin talle.

„Te ei näe vaimuliku moodi välja.“

„Preili, ma ei valeta teile,“ ütlesin ja tõmbasin välja rahatasku, et oma töötõendit näidata.

Naise silmad läksid suureks. „Ja te oletegi vaimulik! Kas te saate meid laulatada?“ küsis ta.

Nüüd kahtlesin pisut. Ütlesin talle: „Tahaksin näha teie abiellumisluba.“

Uurisin paberit hoolikalt. See oli korrakohane.

„Arvan, et saan küll teid laulatada,“ ütlesin. „Niisiis, kuidas on teie nimed?“

Bändi liikmed nägid, mis teoksil, ja sattusid sellest vaimustusse. Osa neist musitseeris pruutpaarile enne tseremoonia algust. 

_Benjie Leach (pildil) on vabatahtlik koduteenuste kaplan Fort Worthis, Texases._