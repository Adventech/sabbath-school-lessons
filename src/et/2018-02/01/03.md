---
title:  Rohkem kui teadmine
date:   02/04/2018
---

Kuigi me ei saa selgitada, miks kurjus esile tuli (kuna selle olemasolu ei ole õigustatud), annab Pühakiri teada, et see sai alguse taevas Lutsiferi südames. Peale tähelepanu köitvate pilguheitude, mida saame Ellen G. White’i kirjutistest (vaata näiteks raamatust Suur võitlus peatükki „Kurjuse algus“), ei räägi Pühakiri meile rohkemat sellest, kuidas kurjus taevas algas. Palju üksikasjalikum on Jumala Sõna aga selles, kuidas see maa peal tekkis.

`Loe 1Ms 3:1–7. Mis juhtus ning mis näitab Aadama ja Eeva süüd toimunus?`

Väga kurb on see, et Eeva teadis, mida Jumal neile oli öelnud. Ta kordas sõnu: „Jumal on öelnud: Te ei tohi sellest süüa ega selle külge puutuda, et te ei sureks!“ (1Ms 3:3). Kuigi, nii palju kui Pühakirjas öeldud, pole sõnagi vilja võtmise kohta, teadis naine tõsiasja, et sellest söömine viib surma.

Saatan rääkis aga otsekoheselt ja jultunult nendele sõnadele vastu: „Ja madu ütles naisele: „Te ei sure, kindlasti mitte““ (1Ms 3:4). Ilmselgemalt poleks saanud Jumalale vastanduda, eks ole? Ükskõik, kui salalik oli alguses Saatana lähenemine naisele, niipea, kui ta võitis naise tähelepanu ja nägi, et naine ei puikle vastu, vaidlustas ta otsejoones Issanda korralduse. Traagika on selles, et Eeva ei olnud võhik. Ta ei saanud öelda: „Ma ei teadnud, ma ei teadnud.“

Ta teadis.

Ometi, vaatamata teadmisele, tegi ta valesti. Kui isegi Eedeni täiuslikus keskkonnas ei piisanud mõistusest selleks, et hoida Eevat (ja seejärel Aadamat, kes samuti teadis tõde) patustamast, siis ärgem petkem ennast mõttega, et nüüd piisab meie päästetud saamiseks teadmisest, olukordade mõistusega võtmisest. Jah, meil on vaja teada, mida Jumala Sõna meile ütleb. Kuid vastavalt teadmisele vajame ka andumist, et kuuletuksime sellele, mida mõistus ütleb.

`Jumal ütles üht, Saatan teist. Vaatamata teadmisele, mis Aadamal ja Eeval oli, valisid nad kuulata Saatanat. Mõtle, kui vähe on aastatuhandetega muutunud. Kuidas vältida tegemast samasugust viga?`