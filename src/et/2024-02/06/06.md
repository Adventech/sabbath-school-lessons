---
title: Tõe võit
date: 09/05/2024
---

Vaenlase rünnakutele vaatamata liigub Jumala töö maa peal oma imekauni haripunkti poole. Evangeeliumi kuulutatakse „kõigile paganahõimudele ja suguharudele ja keeltele ja rahvastele“ (Ilm 14:6). Kristuse ja Saatana vaheline suur võitlus lõppeb sellega, et Kristus saavutab täieliku võidu põrgulike vägede üle. Jumala riik võidutseb kurja üle ning patt juuritakse universumist igaveseks välja. Ilm 11. peatükk algab Saatana rünnakuga Prantsuse revolutsiooni kaudu, et kristlik usk hävitada ja usk Jumalasse kaotada, aga see peatükk lõppeb Jumala riigi võiduga kurjuse valitsuste ja võimude üle. See julgustab kõiki, kes lähevad läbi tulistest katsumustest Kristuse ja Tema tõe pärast.

`Loe Ilm 11:15–18. Millised sündmused toimuvad nende salmide põhjal aja lõppedes, kui seitsmes pasun puhub?`

Selle maailma kuningriik on saanud meie Issanda kuningriigiks. Kurjus saab lüüa. Jeesus võidab ja Saatan kaotab. Õiglus võidutseb. Tõde valitseb. Teeme hästi, kui paneme tähele järgnevat juhtnööri: „Kõik, mis on ehitatud inimlikule autoriteedile, paisatakse ümber, aga see, mis rajaneb Jumala kõikumatu Sõna kaljule, püsib igavesti.“ – Ellen G. White, „Suur võitlus“, orig lk 288.

`Loe Ilm 11:19. Mida nägi Johannes taevas avanemas? Ja mida ta nägi, kui ta vaatas üles taevasse?`

Johannese pilgule avati Jumala tempel taevas. Kui ta silmitses kõige pühamat paika, nägi ta lepingulaegast. Vana Testamendi pühamus, mis oli suurepärase taevase originaali koopia, avaldus Jumala imeline kohalolu kahe inglikuju vahel, mis paiknesid lepingulaeka kaane küljes. Laeka sees oli Jumala seadus. Kuigi meid päästetakse usu kaudu üksnes armust, näitab Jumala seadusele kuuletumine, kas meie usk on siiras. Jumala seadus on kohtumõistmise aluseks(Jk 2:12). See tõsiasi saab eriti tähtsaks ja ajakohaseks selle maailma ajaloo lõpupäevil (vaata Ilm 12:17, Ilm 14:12).

`Kuidas kõnetab meid praegu terav kontrast Prantsuse revolutsiooni jumalakartmatuse ning Ilm 11. peatükis kirjeldatud imekauni haripunkti vahel?`
