---
title: Toetav Mõte
date: 10/05/2024
---

„Kui vaimulik ja ilmalik võim Piibli keelustas; kui selle tunnistusi moonutati ja kõikvõimalike vahenditega, mida inimesed ja deemonid suutsid välja mõelda, rahva meeli tõest ära pöörata püüti; kui neid, kes julgesid pühi tõdesid kuulutada, vaenati, reedeti, piinati, vangikongidesse maeti ja usu pärast tapeti või kodust põgenema sunniti, siis kuulutasid need ustavad tunnistajad päris kindlasti „kotiriidesse riietatuina“. Ometi jätkasid nad oma tunnistamist kogu 1260-aastase perioodi vältel. Kõige pimedamatel aegadel leidus ikkagi ustavaid mehi, kes Jumala Sõna armastasid ja Tema au eest innukalt välja astusid. Nendele ustavatele sulastele anti tarkust, väge ja võimu tõe kuulutamiseks läbi kogu selle pimeda aja.“ – Ellen G. White, „Suur võitlus“, orig lk 267, 268.

„Kui Prantsusmaa hülgas avalikult Jumala ja Piibli, juubeldasid kurjad inimesed ja pimeduse vaimud oma kauaihaldatud eesmärgi täidemineku üle – riigi üle, mis oli vabastatud Jumala käsu piiravatest nõuetest… Jumala Vaimu pidurdav mõju, mis takistab Saatana julma võimu, eemaldati suures osas ja temal, kelle ainus rõõm on inimesi vaevata, lubati oma plaane ellu viia. Need, kes olid valinud mässumeele, pidid lõikama selle vilja, kuni kogu maa täideti kuritegudega, mis olid liiga kohutavad, et neid kirjeldada. Laastatud provintsidest ja varemeis linnadest kuuldi kibedat, meeleheitlikku, kohutavat hädakisa. Prantsusmaa vappus nagu maavärina käes. Usk, seadused, sotsiaalne kord, perekond, riik, kirik – kõik need paiskas põrmu kuri käsi, mis oli tõusnud Jumala käsu vastu.“ – „Suur võitlus“, orig lk 286.

„Kui kogudus ei võta vastu igat valguskiirt ega täida igat teadaolevat kohustust, muutub usk paratamatult vormiteenistuseks ja tõeline jumalakartus kaob.“ – „Suur võitlus“, orig lk 316.

**Küsimused aruteluks:**

`1. Kuidas avaldusid suure võitluse põhimõtted Prantsuse revolutsioonis?`

`2. Üks inimene kirjutas väite kohta, et Jumalat pole olemas: „Oleme vabad endale eesmärke seadma ja astuma üle mis tahes intellektuaalsetest piiridest, otsimata sissesõidukeelu märke.“ Miks aitab fraas „otsimata sissesõidukeelu märke“ nii hästi mõista paljude inimeste ajendeid Jumala hülgamiseks? Kuidas aitavad sarnased mõttekäigud pisut selgitada seda, mis Prantsuse revolutsiooni ajal toimus?`

`3. Kuidas on Johannese nägemus pühamust tähtis maailma ajaloo viimaste sündmuste jooksul?`

---

  
Annetus >> ADRA [toeta.advent.ee](https://toeta.advent.ee/)  
  
Päikeseloojang 21.32
