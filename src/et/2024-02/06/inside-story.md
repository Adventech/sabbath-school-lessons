---
title: Misjonilugu
date: 10/05/2024
---

#### Üks ingel, neli kohtumist

_Loo on kirja pannud Nelson Cinco Reis Chitaonga ja Calavete Sabonete Ossifo._

Vähesed inimesed võivad öelda, et nad on näinud inglit. Oyele ütleb, et tema on näinud inglit – ja mitte ainult ühe korra, vaid neli korda.

Oyele libises oma poisipõlve usust eemale siis, kui ta töötas kolm aastat kodust kaugel. Ta aitas ehitada 400 kilomeetri pikkust teed Mosambiigi Vabariigis kahe linna – Mocuba ja Nampula – vahel. Töö oli ränk ja ta otsis leevendust kommetest, mille kohta ta teadis väga hästi, et need on Jumala käsu vastu.

Ühel päeval, kui Oyele pärast tööd purjus oli, astus tema juurde mitu tund-
matut inimest. Nad küsisid, kas ta teadis, et Piibli õpetuse kohaselt on nädala seitsmes päev hingamispäev. Oyele veendumuse põhjal võõrad eksisid. „Tõestage mulle seda Piibliga,“ ütles ta.

Tundmatud, kes tutvustasid ennast seitsmenda päeva adventistidena, avasid Piibli neljanda käsu juurest ja lugesid: „Pea meeles, et sa pead hingamispäeva pühitsema“ (2. Moosese 20:8). Siis avasid nad Hesekieli raamatu (20:20) ja lugesid: „Ja pühitsege minu hingamispäevi, et need oleksid leppemärgiks minu ja teie vahel, teadmiseks teile, et mina olen Issand, teie Jumal.“

Mitmel järgmisel päeval luges Oyele ikka ja jälle neid salme. Ta arutles endamisi, kas ta loebki nüüd Jumala tõde. Kuigi ta oli kirikus käinud poisikesest peale, ei olnud ta kunagi varem selliseid salme märganud.

Ta mõtles ja palvetas ning ühel ööl ilmus särav ingel majja, kus ta ööbis. „Otse edasi!“ ütles ingel. „Oled õigel teel.“ Teisel ööl nägi ta inglit jälle samas kohas. „Otse edasi!“ ütles ingel. „Oled õigel teel.“ Sama lugu toimus kolmandal ööl. Järgmisel hingamispäeval läks Oyele adventkirikusse. Pärast seda käis ta korrapäraselt adventistide jumalateenistusel.

Siis lõppes kolmeaastane leping, Oyele pöördus tagasi koju ja leidis oma üllatuseks, et tema naine ja lapsed olid liitunud adventkogudusega. Pikaajalise eemaloleku jooksul ei olnud ta nendega ühendust pidanud. „Milline kokkusattumus!“ ütles ta naine, kui sai teada, et Oyele oli hakanud käima adventkirikus. „On see juhus?“

Taas kodus elades hakkas Oyele käima laupäeviti adventkirikus ja pühapäeviti oma lapsepõlve kirikus. Ta ei teadnud kindlalt, mida teha. Siis ilmus ingel neljandat korda. „See, mida sa tundma õpid, on tõsi,“ ütles ingel. Sellest hetkest peale otsustas Oyele, et temast saab seitsmenda päeva adventist.

Paikkonnas, kus Oyele elab, on vähe adventiste, aga Jumal on õnnistanud tema jõupingutusi rääkida inimestele häid sõnumeid Jeesuse peatsest tulekust. Oyele on aidanud panna aluse kolmele kodukirikule. „Kuuluta evangeeliumi igaühele, olgu või purjus inimesele,“ ütleb ta. „Jumal on ainus, kes toob tõetundmisele, ning siin on palju inimesi, keda Jumal on valmistanud ette evangeeliumi vastu võtma. On vaja, et sina neid puudutaksid.“

Täname sind hingamispäevakooli annetuste eest, mis aitavad levitada evangeeliumi Mosambiigis ja kogu maailmas.
