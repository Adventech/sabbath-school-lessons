---
title: Kaks tunnistajat
date: 05/05/2024
---

`Loe Ilm 11:3–6. Loetle viis iseloomulikku tunnust, mida sellest kirjakohast kahe tunnistaja kohta leiad.`

Sk 4. peatükis nägi prohvet kahte oliivipuud, mis paiknesid mõlemal pool kuldset lambijalga – samad sümbolid leiame Ilm 11. peatükist. Sakarjale öeldi, et see kujutab „kahte võitut, kes seisavad kogu ilmamaa Issanda ees“ (Sk 4:14). Oliivipuud toitsid õliga lambijala lampe, nii et valgus paistis pidevalt. Meile tuleb meelde psalmisti öeldu: „Sinu sõna on mu jalale lambiks ja valguseks mu teerajal“ (Ps 119:105). Õli kujutab Püha Vaimu (Sk 4:2, 6). Johannese nägemus Ilm 11. peatükis kirjeldab, kuidas Jumala Sõna kuulutatakse Püha Vaimu väes, et valgustada maailma.

Need kaks tunnistajat suudavad prohvetlikult kuulutada ja hoida tagasi vihma niikaua, kui nad ennustavad. Nad suudavad muuta vee vereks ja lüüa maad nuhtlustega. Jumala sõna alusel ütles Eelija, et Iisraelis ei saja vihma, ning vastuseks tema palvele ei sadanud kolm ja pool aastat vihma (vaata Jk 5:17). Siis palus ta Jumalat ja vihma hakkas sadama – pärast seda, kui Baali kummardavad valeprohvetid ei suutnud põuale lõppu teha (1Kn 17. ja 18. ptk). Jumala Sõna alusel tõi Mooses egiptlastele igasuguseid nuhtlusi, sealhulgas muutus vesi vereks, sest vaarao keeldus vabastamast Jumala rahvast (2Ms 7. ptk).

Neid, kes püüavad Pühakirjale halba teha, põletab nende suust väljuv tuli. Jumal ütleb: „Kuna te olete nõnda rääkinud, vaata, siis ma teen sõnad te suus tuleks ja selle rahva puudeks, et teid põletada“ (Jr 5:14). Jumala Sõna langetab kohtuotsuse kõigile neile, kes seda põlgavad. Tema sõna on nagu tuli suus.

Jh 5:39 ütleb Jeesus, et Vana Testamendi Pühad Kirjad tunnistavad (annavad tunnistust) Temast. Samuti ütleb Ta, et evangeeliumi tuleb kuulutada „tunnistuseks“ kogu maailmale (Mt 24:14), ning Uus Testament koos Vana Testamendiga on selle tunnistuse alus. Samast sõnatüvest (_martys_) pärinev sõna, mida kasutatakse kahes eelmainitud salmis tunnistajate kohta, esineb Ilm 11:3.

Kes on need kaks tunnistajat? Esile toodud piibellikke punkte ja Ilm 11. peatükis kirjeldatud omadusi silmas pidades saame teha järelduse (mitte küll dogmaatilise), et need kaks tunnistajat on Pühakiri – Vana ja Uus Testament, mis edastavad maailmale Jumala valgust ja tõde.

`Paljudel tänastel kristlastel on kalduvus Vana Testamenti alahinnata, lahterdada see väheoluliseks ja ebavajalikuks, sest meil on Uus Testament. Miks on selline suhtumine kohutavalt vale?`
