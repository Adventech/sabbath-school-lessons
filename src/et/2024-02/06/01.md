---
title: Kaks tunnistajat
date: 04/05/2024
---

### Selle nädala õppeaine

Ilm 11:3–6; Sk 4:14; Ilm 12:5, 6, 14, 15; Tn 7:25; Js 54:17; Ps 119:89; Ilm 11:15–18.

> <p>Juhtsalm</p>
> „Rohi kuivab ära, õieke närtsib, aga meie Jumala sõna püsib igavesti“ (Js 40:8).

Sajandite jooksul on Jumala Sõna paraku ka tükeldatud, kahtluse alla seatud ja kõrvale heidetud. Seda on kloostritesse aheldatud, linnaväljakutel põletatud ja ribadeks rebitud. Sellesse uskujaid on naeruvääristatud, pilgatud, vangistatud ja märtrisurma saadetud. Kõigele vaatamata on Jumala Sõna püsima jäänud.

Keskaja kirik kiusas taga ustavaid, Piiblisse uskuvaid kristlasi. Ometi valgustas Jumala Sõna pimedust. Rõhumine ja tagakius ei peatanud Jumala Sõna kuulutamist. Kui ingliskeelse Piibli tõlkija William Tyndale’i üle tema usu pärast kohut mõisteti, küsiti tema käest, kes aitas tal kõige rohkem Jumala Sõna levitada. Tyndale mõtles hetke ja vastas siis: „Durhami piiskop.“ Magistraadid kohkusid.

Tyndale selgitas, et kord ostis piiskop talt ära tagavaraks olnud ingliskeelsed Piiblid ja põletas need avalikult. Piiskop aga ei teadnud sel hetkel, et ta aitas suuresti kaasa tõe levitamisele. Ta oli Piiblid ostnud palju kõrgema hinna eest, kui nende eest tavaliselt küsiti. Sellise suure ostu tõttu suutis Tyndale trükkida palju rohkem Piibleid, kui ära põletati. Põrmu tallatud tõde on ikka ja jälle veel heledamalt särama löönud.

Sellel nädalal õpime tundma ühte tigedaimat rünnakut Pühakirja ja kristliku usu vastu. Prantsuse revolutsiooni ajal voolas Prantsusmaa tänavail veri. Pariisi keskväljakule püstitati giljotiin ja tuhanded tapeti. Ateismist sai riigiusk. Ometi ei suudetud vaigistada Jumala Sõna tunnistust.

_Õppides selle nädala õppetükki, mis põhineb „Suure võitluse“ 12.–17. peatükil, valmistud hingamispäevaks, 11. maiks._
