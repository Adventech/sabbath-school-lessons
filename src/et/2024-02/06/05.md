---
title: Kaks tunnistajat ärkavad ellu
date: 08/05/2024
---

`Loe Ilm 11:11. Millise ettekuulutuse see salm Jumala Sõna kohta esitab?`

Prantsuse revolutsiooni lõpul ärkas Jumala Sõna piltlikult öeldes uuesti ellu. Toimus võimas usuline ärkamine. Suur hirm haaras neid, kes nägid, et Jumala Sõna sai taas Jumala päästet toovaks elavaks väeks. 18. sajandi lõpul äratas Jumal mehi ja naisi, kes pühendusid viima evangeeliumi maakera kaugeimatesse paikadesse. Inimestel oli rutt levitada Piibli sõnumit. Näiteks reisis William Carey Indiasse ja tõlkis Piibli tosinasse Indias kõneldavasse murdesse. Piibli jõul liikuma pandud misjonäre saadeti üle maailma.

Pole juhus, et sellised ülemaailmsed jõupingutused misjoni vallas tärkasid pärast Prantsuse revolutsiooni. Jumala Sõna on elusõna ja ehkki paljudele näis see „olevat surnud“, elas see edasi usklike südames ning tärkas täies elujõus, nagu Ilmutusraamatu prohvetikuulutused ennustasid. „Uskmatu Voltaire kiitles kord: „Ma olen tüdinud kuulmast alalist korrutamist, et kaksteist meest rajasid kristliku usu. Ma tõestan, et ühest mehest on küllalt, et seda maha kiskuda.“ Tema surmast on möödunud inimpõlved. Miljonid on astunud sõtta Piibli vastu, kuid Piibel on hävingust nõnda kaugel, et seal, kus Voltaire’i ajal oli sada Piiblit, on nüüd kümme tuhat – jah, isegi sada tuhat Jumala Raamatu eksemplari. Piibli kohta võib kasutada ühe varajase usupuhastaja sõnu kristliku koguduse aadressil: „See on alasi, mille peal on ära kulutatud palju vasaraid.““ – Ellen G. White, „Suur võitlus“, orig lk 288.

`Loe Ps 119:89 ja Ps 111:7, 8. Mida on neil kirjakohtadel öelda Piibli kohta ja selle kohta, miks me Piiblit usaldame?`

Jumala Sõna võib rünnata või maha suruda, aga iial ei saa seda kaotada. Ka paljud ennast kristlaseks nimetavad inimesed õõnestavad mitmel moel selle autoriteeti, seavad kahtluse alla Piibli osi või rõhutavad liigselt selle inimlikku poolt, et võtta Piiblilt jumalik pitser ning kahjustada Jumala tõde.

Me ei tohi iial lubada, et meid võrgutaks ükskõik milline rünnak Jumala Sõna vastu. Jumala Sõna elab täna, kõnetab inimsüdant ning hingab uut elu neisse, kes on valmis Sõna kuulama ja selle õpetusi järgima.

`Millised prohvetikuulutused on just sinu jaoks eriti kõnekad ja miks?`
