---
title: Kaks tunnistajat tapetakse
date: 07/05/2024
---

`Loe Ilm 11:7–9. Pea meeles, et siinne kõnepruuk on sümboolne. Mis juhtub nendes salmides öeldu järgi Jumala kahe tunnistajaga, Vana ja Uue Testamendiga?`

538. aastal pKr kukkus Rooma impeerium kokku. Rooma imperaator Justinianus loovutas tsiviil-, poliitilise ja religioosse võimu paavst Vigiliusele. Algas keskaja kiriku pikk võimuperiood. See kestis 1798. aastani pKr. Prantsuse kindral Berthier marssis 10. veebruaril 1798 Napoleoni käsul Rooma linna, ilma et talle oleks vastupanu osutatud. Paavst Pius VI vangistati ja toodi Prantsusmaale, kus ta suri. See kuupäev tähistab prohvetlikult ennustatud lõppu Rooma kiriku ilmalikule mõjuvõimule, 1260 päeva ehk aasta lõppu, mida kirjeldasid Taanieli raamat ja Ilmutusraamat (vaata eilset õppematerjali).

Milline võimas Piibli prohvetikuulutuse tõe ilming! Taaniel, kes kirjutas rohkem kui 500 aastat enne Kristust, kuulutas väga täpselt ette 2300 aastat hiljem toimuvaid sündmusi. Saame tõepoolest usaldada Piiblis olevaid prohvetikuulutusi.

Niisiis hoidsid Jumala Sõna tunnistajad kõige kestel elavana evangeeliumi tõde. Aga Piibli tõde ohustasid veel suuremad probleemid. Sügavusest tõusnud metsaline (Saatan) asus Pühakirja vastu sõdima. Prantsuse revolutsiooni kaudu, mis algas 1789. aastal, asus ta uuesti rünnakule Piibli autoriteedi hävitamiseks.

Prantsuse revolutsiooni käigus seadis valitsus ametlikult sisse riiklikult toetatud ateistliku religioonina Mõistuse kultuse, kavatsedes sellega asendada kristluse. 10. novembril 1793. aastal peeti üle riigi Mõistuse pidupäeva. Üle kogu Prantsusmaa muudeti kirikud Mõistuse templiteks ja üks naine seati Mõistuse jumalannana troonile. Tänavail põletati Piibleid. Kuulutati, et Jumalat pole olemas, ja surma kohta öeldi, et see on lõputa uni. Saatan tegutses jumalakartmatute inimeste abil, et tappa Jumala kaks tunnistajat. Nende surnukehad lebasid „suure linna tänavail, mida hüütakse vaimulikul viisil Soodomaks ja Egiptuseks, kus löödi risti ka nende Issand“ (Ilm 11:8).

Egiptuse kultuuris teeniti paljusid jumalaid, millega salati maha tõelise Jumala olemasolu (vaata 2Ms 5:2). Soodom esindab kohutavat ebamoraalsust. Prantsuse revolutsiooni ajal lebasid kaks Jumala tunnistajat – Vana ja Uus Testament – surnuna ateismi ja ebamoraalsuse tõttu, mis muutus ohjeldamatuks, kuna revolutsioon ja verevalamine kõrvaldasid normaalsed piirangud.

Ilm 11:9 ütleb, et Jumala kahe tunnistaja surnukehad lebasid matmata „kolm ja pool päeva“, ehk prohvetlikku „päeva“, mis tähendavad kolme ja poolt tegelikku aastat. Ateismi kõrgpunkt Prantsuse revolutsioonis kestis umbes kolm ja pool aastat. See periood kestis 26. novembrist 1793, mil väljastati käskkiri, et Pariis kaotas religiooni, kuni 17. juunini 1797, mil Prantsuse valitsus kõrvaldas religiooni keelavad seadused.
