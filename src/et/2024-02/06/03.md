---
title: Prohvetlikud ajalõigud
date: 06/05/2024
---

`Võrdle omavahel Ilm 11:3; Ilm 12:5, 6, 14, 15 ja Tn 7:25. Mis sarnasusi näed neis prohvetlikes perioodides?`

Kaks tunnistajat ennustavad „kotiriidesse rõivastatult tuhat kakssada kuuskümmend päeva“ (Ilm 11:3). Tegemist on sama ajalõiguga nagu nelikümmend kaks kuud, mille jooksul „paganad“ (need, kes on Jumala tõe vastased) tallavad püha linna jalge alla (Ilm 11:2). Jumala vaenlased tallavad Jumala tõde jalge alla 1260 päeva (42 x 30 = 1260, kusjuures apokalüptilises prohvetikuulutuses sümboliseerib üks päev üht aastat) ning Jumala kaks tunnistajat – Vana ja Uus Testament – kuulutavad prohvetlikult nende vastu sama aja jooksul.

Nagu juba näinud oleme (vaata neljandat õppetükki), ütleb Tn 7:25 väikese sarve võimu kohta, et see kerkib esile Rooma impeeriumi lagunemisel ning kiusab Jumala rahvast taga „ajaks, aegadeks [sõna-sõnalt „kaheks ajaks“] ja pooleks ajaks“. „Aeg“ on üks aasta (360 päeva). Seega võrduvad 1260 päeva kolme ja poole aastaga.

Ilm 12:6, 13 on kirjutatud 1260 päeva pikkusest Jumala rahva tagakiusamisest. Ilm 12:14 räägib ajast, aegadest ja poolest ajast. Ilm 13:5 räägib 42 kuust. Ilm 11:2 ja 3 nimetab mõlemat – nii 42 kuud kui ka 1260 päeva. Kõik need prohvetikuulutused kirjeldavad ühe ja sama ajalõigu eri tahke.

Kui Pühakirja autoriteediga enam ei arvestata, tõusevad selle asemele teised (inimlikud) autoriteedid. Sageli tärkab tagakiusamine nende vastu, kes pooldavad Jumala Sõna, nagu juhtus paavstliku ülemvõimu jooksul 538. kuni 1798. aastal pKr, mil keskaja kirik vajus sügavasse vaimulikku pimedusse. Jumala korralduste aset hakkasid täitma inimeste käsud. Inimeste traditsioonid varjutasid evangeeliumi lihtsuse. Rooma kirik liitus ilmaliku võimuga, et sirutada oma mõjuvõim üle kogu Euroopa.

1260 aasta jooksul oli Jumala Sõna – Tema kaks tunnistajat – riietatud kotiriidesse. Nendes sisalduvad tõed peideti traditsioonide ja rituaalide tohutu kuhja alla. Ometi kuulutasid need kaks tunnistajad prohvetlikult edasi; Piibel kõnetas inimesi ikkagi. Sellise vaimuliku pimeduse keskelgi säilitati Jumala Sõna. Oli neid, kes tundsid sellest rõõmu ja elasid selle ettekirjutuste järgi. Aga Euroopa massidega võrreldes oli neid vähe. Valdeslased, Jan Hus, Hieronymus, Martin Luther, Ulrich Zwingly, Johann Calvin, John ja Charles Wesley ning suur hulk muid usupuhastajaid olid Jumala Sõnale ustavad nii, nagu nemad sellest aru said.

`Millistest õpetustest hoiavad paljud kristlased tänapäeval kinni, mille aluseks on traditsioon, mitte aga Jumala Sõna?`
