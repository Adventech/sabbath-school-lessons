---
title: Murest murtud Päästja
date: 07/04/2024
---

Kui Jeesus istus Õlimäel, kust avanes vaade Jeruusalemma linnale, oli Ta süda murelik. Johannese evangeelium ütleb: „Ta tuli omade keskele, ent omad ei võtnud teda vastu“ (Jh 1:11). Jeesus tegi kõik võimaliku, et päästa oma rahvas armastatud linnale saabuvast hävingust.

Jeesus südamest voolas oma rahva vastu lõpmatu armastas. Korduvalt anus Ta oma kalleid, et nad kahetseksid pattu ja võtaksid vastu Tema hella armukutse.

`Loe Lk 19:41–44; Mt 23:37, 38 ja Jh 5:40. Mida räägivad need salmid sulle Jeesuse suhtumisest oma rahvasse ning nende vastusest Tema heldele armukutsele? Millisena avaldub sulle Jumala iseloom?`

Jumala armastusväärset iseloomu arvestades on raske mõista sellist sündmust nagu Jeruusalemma hävitamine. Ajalugu näitab, et kümned tuhanded surid, kui Rooma kindral Titus oma väehulkadega linna ründas. Jeruusalemm purustati. Mehed, naised ja lapsed tapeti. Kus oli Jumal siis, kui Tema rahvas nii kohutavalt kannatas? Vastus on ilmne, aga seda pole lihtne täielikult mõista. Tema süda oli murdunud. Ta silmis olid pisarad. Sajandeid oli Ta sirutanud käsi oma rahva poole. Sellega, et nad hakkasid Tema hellale armastusele vastu, lükkasid nad ära Tema jumaliku kaitse. Jumal ei sekku iga kord ega leevenda oma rahva valikutest tulenevat. Ta lubab vastuhaku loomulikel tagajärgedel välja areneda. Jumal ei andnud Jeruusalemma hävitamisel tõuget süütuid lapsi tappa; süütute traagiline surm oli Saatana tegu, mitte Jumala oma.

Saatan tunneb sõjast rõõmu, sest see puhub lõkkele inimsüdame halvimad kired. Kõikide sajandite jooksul on tema eesmärgiks olnud petta ja hävitada ning siis süüdistada oma kurjades tegudes Jumalat.

`Loe Mt 24:15–20. Millised näpunäited andis Jeesus oma rahvale selleks, et neid Jeruusalemma hävingust säästa?`

Tasub meeles pidada, et aastal 70 pKr olid kristlased valdavalt juudisoost. Armas Jumal igatses kaitsta oma rahva hulgast võimalikult paljusid. Sellepärast andis Ta juhise, et siis, kui Rooma sõjavägi ligineb, tuleb linnast põgeneda.

`Mõtiskle järgneva väite üle: Me ei otsusta Jumala iseloomu üle sündmuste järgi, mida enda ümber näeme; küll aga vaatleme kõiki sündmusi, mida näeme, Tema armastuse prisma läbi, mis avaldub Piiblis. Miks on see väga hea nõuanne?`
