---
title: Armastuse pärand
date: 11/04/2024
---

`Loe Jh 13:35 ja 1Jh 4:21. Mida annavad need kirjakohad teada Saatana vastuseisust Jumala valitsusele suures võitluses? Mida räägivad need meile ehtsa kristluse olemusest?`

Meie ajaarvamise esimestel sajanditel juhindusid kristlikud kogudused armastusest. Tertullianus väitis: „Peamiselt on õilsa armastuse teod need, mis panevad paljusid meid häbimärgistama. _Vaadake_, ütlevad nad, _kuidas nad üksteist armastavad_.“ (Vaata Tertullianuse „Apologeticum“ 39, S. Thelwalli tõlkes veebiaadressilt https://www.logoslibrary.org/tertullian/apology/39.html.

Jumala armastuse üks suurimaid avaldumisi sai nähtavaks siis, kui meie ajaarvamise esimestel sajanditel, 160. ja 265. aasta paiku laastasid maad kaks katkupandeemiat. Esile astusid kristlased, kes hoolitsesid haigete ja surijate eest. Katk tappis kümneid tuhandeid inimesi ning jättis terved külad ja linnad elaniketa. Kristlaste omakasupüüdmatu, ennastohverdav, hooliv, armastav teenimine avaldas elanikkonnale tohutult muljet. Selle kahe pandeemia ajal hakkasid Rooma impeeriumis Jeesusesse uskuma tuhanded, siis sajad tuhanded ja lõpuks miljonid inimesed. Armastus, lahke hool ning haigete ja surijate eest organiseeritult ja omakasupüüdmatult hoolitsemine tekitas imetlust usklike ja Kristuse suhtes, keda usklikud esindasid.

Rodney Starki raamat „The Rise of Christianity“ on tänapäevane ajalooline jutustus, mis näitab eelmainitud ajaloosündmusi uudses muljetavaldavas valguses. Selles jutustuses kirjeldab ta, kuidas teise pandeemia ajal (260 pKr) muutus kogu kristlik kogukond, kuhu kuulus endiselt palju juutkristlasi, lausa põetajate armeeks, kes rahuldas kannatavate inimeste elulisi vajadusi. „Teise pandeemia kõrgajal, 260. aasta ülestõusmispühade kirjas avaldas Dionysios rohkete sõnadega au kohalikele kristlastele. Neist paljud kaotasid kaasinimeste eest hoolitsemise tõttu oma elu, kuna püüdsid teisi kangelaslikult põetada.

Enamik meie kristlastest vendi ilmutas piirideta armastust ja ustavust ning end säästmata mõtlesid nad ainult kaasinimestele. Ohule vaatamata võtsid nad haigete eest hoolitsemise enda kanda, rahuldasid kõiki nende vajadusi ja teenisid neid Kristuses. Rahulikult ja rõõmsatena lahkusid nad koos oma hoolealustega sellest elust, sest teised nakatasid neid haigusega, nad võtsid enda peale oma ligimeste tõve ja tundsid rõõmu nende valust osa saamisest.“ – Rodney Stark, „The Rise of Christianity“ (Princeton, New Jersey: Princeton University Press, 1996), lk 82.

Milline näitlik sõnum on siin meie jaoks? Kuidas õpime iseendale surema, et meiegi ilmutaksime samasugust omakasupüüdmatut meelsust? See ei ole ju kerge.
