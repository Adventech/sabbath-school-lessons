---
title: Keskne küsimus - armastus või egoism?
date: 06/04/2024
---

### Selle nädala õppeaine

Lk 19:41–44; Mt 23:37, 38; Hb 11:35–38; Ilm 2:10; Ap 2:44–47; Jh 13:35.

> <p>Juhtsalm</p>
> „Ära karda, sest mina olen sinuga; ära vaata ümber, sest mina olen su Jumal: ma teen su tugevaks, ma aitan sind, ma toetan sind oma õiguse parema käega“ (Js 41:10).

Kujutle, et oled karjane, kes hoiab oma kitsi Õlimäe nõlvadel, kust avaneb vaade Jeruusalemma linnale. Sa kuuled jutukõminat. Sealsamas tunned ära Jeesuse hääle. Sind hämmastab see, mida Ta ütleb. Tema jüngritel on sellest raske aru saada. Kui loojuva päikese kiired kuldavad templit ja peegelduvad vastu selle võimsatelt lumivalgetelt marmorseintelt, teatab Jeesus erilise rõhuga: „Tõesti, ma ütlen teile, ei jäeta siin kivi kivi peale, mida maha ei kistaks“ (Mt 24:2).

Jüngrid on segaduses, ja segaduses oled sinagi. Mida küll Jeesus nende sõnadega mõtleb? Kuidas on need seotud maailma lõpuga, mille kohta jüngrid küsisid? Sa kuulad kikkiskõrvu, kui Jeesus seob Jeruusalemma hävitamiseni viivad sündmused meisterlikult ühte sündmustega, mis toimuvad enne Tema taastulekut.

Jeruusalemma hävingus näeme eeltähendust Saatana lõpuaja kavatsusest Jumala rahvast petta ja hävitada. Jeesuse juhised Mt 24. peatükis visandavad Jeruusalemma langemise kontekstis selgelt välja lõpuaja sündmused.

Õpime tundma Saatana topeltstrateegiat, et Jumala rahvast petta ja hävitada. Seda, mida kurjus ei saavuta tagakiusamise abil, loodab ta saavutada kompromisside abil. Jumalat ei üllata iial miski ning isegi kõige keerukamatel aegadel kaitseb Ta oma rahvast.

_Õppides selle nädala õppetükki, mis põhineb „Suure võitluse“ 1.–2. peatükil, valmistud hingamispäevaks, 13. aprilliks._
