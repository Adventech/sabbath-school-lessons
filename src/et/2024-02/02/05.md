---
title: Hoolekanne kogukonna eest
date: 10/04/2024
---

Varakristlik kogudus kasvas nii sellepärast, et koguduseliikmed kuulutasid evangeeliumi, kui ka sellepärast, et nad elasid evangeeliumi kohaselt. Usklikud võtsid oma eeskujuks Kristuse maapealse tegevuse – „Jeesus rändas läbi kogu Galilea, õpetades nende sünagoogides ja jutlustades evangeeliumi Kuningriigist ning tervendades haigeid ja vigaseid rahva seas“ (Mt 4:23). Jeesus hoolis inimestest sügavalt ja Uue Testamendi kogudus hoolis samuti. Omakasupüüdmatus armastuses ja pühendumises rahuldasid nad inimeste vajadusi käsikäes evangeeliumi heade sõnumite jagamisega. Püha Vaimu väes avaldas kristlik kogudus esimestel sajanditel maailmale väga suurt mõju.

`Loe Ap 2:44–47; Ap 3:6–9 ja Ap 6:1–7. Olud küll muutuvad, aga milliseid ehtsa kristluse kohta käivaid põhimõtteid õpetavad meile need kirjakohad?`

Uue Testamendi aegsed usklikud järgisid Kristuse eeskuju, keda – Peetruse sõnade kohaselt – „Jumal oli võidnud Püha Vaimu ja väega, [ja kes] käis mööda maad head tehes ja parandades kõiki kuradi poolt rõhutuid, sest Jumal oli temaga“ (Ap 10:38). Kristuse kogudus oli Tema maapealne ihu ning see ilmutas meie ajaarvamise esimestel sajanditel Kristuse ennastohverdavat armastust ja hoolt haavatud, vigase inimsoo vastu. Need usklikud olid Kristuse kaastunde elavad näited.

Universumis, kus raevutseb suur võitlus, tahab kurat inimkonna juures moonutada Jumala nägu. Evangeeliumi eesmärk on taastada Jumala nägu inimkonnas. Selline taastamine hõlmab füüsilise, vaimse, emotsionaalse ja vaimuliku tervenemise.

Jh 10:10 on kirjas Jeesuse kavatsus meist igaühe jaoks: „Varas ei tule muu pärast kui varastama ja tapma ja hukkama. Mina olen tulnud, et neil oleks elu, ja oleks seda ülirohkesti.“ Ta soovib, et oleksime füüsiliselt terved, meelelt reipad, emotsionaalselt tasakaalus ja vaimulikult terviklikud.

Öeldu on eriti asjakohane Tema tõotatud taastuleku valgel. Maailm seisab silmitsi tohutute kriisidega. Jeesus on Mt 24. ja Lk 21. peatükis ette öelnud, et enne Tema taastulekut on maa peal katastroofilised olud. Kui Kristus puudutab meid oma tervendava armuga, ihkame puudutada kaasinimesi Kristuse puudutusega, et nemadki saaksid igakülgselt parandatud. Jeesus saadab meid Kristuse saadikuina vigastatud maailma, et puudutaksime kaasinimesi Tema armastusega. Uue Testamendi aegset kristlust iseloomustas kristlik armastus üksteise ja kogukonna vastu.

Arutlege, kuidas saab Kristusega koostööd tegev kogudus omalt poolt tõestada, et Saatana süüdistused on valed.
