---
title: Ustavad keset tagakiusamist
date: 09/04/2024
---

Kristluse esimestel sajanditel kasvas kristlik kogudus vangistamisest, piinamisest ja tagakiusamisest hoolimata kiiresti. Truud, täielikult Kristusele pühendunud, Püha Vaimuga täidetud usklikud kuulutasid Tema Sõna mõjuvõimsalt; kümnete tuhandete elu muutus ja nad hakkasid uskuma.

`Loe Ap 2:41; Ap 4:4, 31; Ap 5:42 ja Ap 8:1–8. Mida õpime neist salmidest raskuste kohta, millega Uue Testamendi kogudusel tegemist teha tuli, ja miks kogudus nii kiiresti kasvas?`

Jüngreid ähvardati (Ap 4:17), pandi vangi (Ap 5:17, 18), kiusati taga (Ap 8:1) ja surmati (Ap 7:59; Ap 12:2), ometi kuulutasid nad Püha Vaimu väes julgelt ülestõusnud Kristusest ning kogudusi tekkis Juudeasse, Galileasse ja Samaariasse järjest rohkem (Ap 9:31).

Põrgu bastione raputati. Saatana köidikud purustati. Paganlik ebausk murenes ülestõusnud Kristuse väe ees. Evangeelium oli tohututele raskustele vaatamata võidukas. Jüngrid ei kössitanud enam ülemises toas. Hirm hajus nagu udu.

Selle asemel täitis jüngrite südant usk. Pilk ülestõusnud Issandale muutis nende elu. Jeesus andis nende elule uue mõtte. Meie Issand andis neile suure misjonikäsu (Mk 16:15), aga vähe sellest – Ta andis ka suure tõotuse: „Te saate väe Pühalt Vaimult, kes tuleb teie üle, ja te peate olema minu tunnistajad Jeruusalemmas ja kogu Juuda- ja Samaariamaal ning ilmamaa äärteni“ (Ap 1:8).

Evangeelium tungis maakera kaugeimatesse soppidesse (Kl 1:23). Kuigi jüngritest viimane, Johannes, suri esimese sajandi lõpus. võtsid teised tõetõrviku üle ja kuulutasid elavast Kristusest. Roomale kuuluva, tänapäeva Türgi põhjarannikul asunud Bitüünia provintsi asevalitseja Plinius Noorem saatis imperaator Traianusele kirja umbes 110. aastal pKr. Tema sõnumi teeb tähelepanuväärseks tõsiasi, et Kristuse ristilöömisest oli möödunud umbes kaheksakümmend aastat. Plinius kirjeldas ametlikke kohtuprotsesse, mida ta kristlaste üles leidmiseks ja hukkamiseks korraldas. Ta märkis: „Paljud igas vanuses, igast ühiskonnaklassist ja mõlemast soost isikud saavad süüdistuse, ja nii see jätkub. Selle ebausu [kristluse] nakkus ei ole levinud mitte ainult linnades, vaid ka külades ja maakohtades.“ – Henry Bettenson, „Documents of the Christian Church“ (New York: Oxford University Press, 2011), lk 4.

Vaatamata kuradi tigedaimatele rünnakutele kasvas kristlik kogudus kiiresti.

`Mida õpime kristliku koguduse algusajast, mis on abiks meile, lõpuaja kogudusele?`
