---
title: Eelhoolitsus kaitseb kristlasi
date: 08/04/2024
---

Sündmustes, mis viisid Jeruusalemma hävitamiseni, paljastub ilmselgelt Jumala halastus, arm, eelhoolitsus ja etteteadmine. Cestius Gallus ja Rooma väehulgad piirasid linna ümber. Kui näis, et järgneb viivitamatu rünnak, toimus ootamatu käik – ründajad tõmbusid tagasi. Juutide väehulgad ajasid neid taga ja saavutasid suure võidu.

Ajal, mil roomlased põgenesid ja juudid neid taga ajasid, pagesid Jeruusalemma kristlased Jordani vastaskaldal asuvasse Pella linna Pereas. „Ootavatele kristlastele oli antud tõotatud märk ja nüüd kingiti kõigile soovijatele võimalus Kristuse käsu järgi toimides pääseda. Sündmusi juhiti nii, et ei roomlased ega juudid takistanud kristlaste põgenemist.“ – Ellen G. White, „Suur võitlus“, orig lk 30.

`Loe Ps 46:1 ja Js 41:10. Mida räägivad need kirjakohad meile Jumala ettenägeliku hoole kohta?`

Jumal on sõltumatu valitseja ja ajab selle maa asju nii, et lõpuks teostuvad ikka Tema jumalikud eesmärgid. Kuigi Jumal muudab mõnikord oma esialgseid plaane meie inimlikest valikutest lähtuvalt, täitub lõppkokkuvõttes Tema kavatsus selle planeedi suhtes. On aegu, mil Jumala rahval on raske, neid kiusatakse Kristuse pärast taga, heidetakse vangi ja mõistetakse surmagi. Aga isegi kõige keerukamatel aegadel, mil toimuvad Saatana metsikuimad rünnakud, hoiab Jumal oma kogudust alal ja kaitseb seda.

`Loe Hb 11:35–38 ja Ilm 2:10. Millisest tõsiasjast räägivad need kirjakohad meie lahingus kurjuse jõududega? Kuidas kooskõlastuvad need kirjakohad eelnevas küsimuses esile toodud mõttega Jumala kaitsest? Kas kahe arusaama vahel – Jumal kaitseb ning Jumal lubab mõnel inimesel Kristuse pärast valusalt kannatada ja märtrisurmagi surra – on vastuolu?`

„Asjatud olid Saatana jõupingutused Kristuse kogudust vägivallaga hävitada. Suur võitlus, milles Jeesuse jüngrid oma elu andsid, ei lakanud, kui ustavad lipukandjad vahipostil langesid. Surm tähendas neile võitu. Jumala töölised tapeti, kuid Tema töö läks edasi.“ – Ellen G. White, „Suur võitlus“, orig lk 41.

`Mida peaks meie jaoks tähendama tõsiasi, et Piibli autorid, kes kindlasti teadsid, mis oli piin ja kannatus, kirjutasid sellegipoolest ikka ja jälle Jumala armastusest? Kuidas enda jaoks Tema armastust kogeda?`
