---
title: Misjonilugu
date: 12/04/2024
---

#### Ustav sportvõimleja Itaalias

_Loo on kirja pannud Andrew McChesney._

Seitsmeaastane Sara armastas sportvõimlemist. See oli tema jaoks kerge ja ta tegi seda hästi. Eriti meeldis talle hundiratast visata. Ta võis teha ridamisi hundirattaid ning jäi pidama alles siis, kui maha kukkus.

Aga Sara armastas sportvõimlemisest veel rohkem midagi muud. Ta armastas Jumalat.

Nii ei olnud tal kiusatust kirikusse minemata jätta, kui tema võimlemistreener ütles, et tüdruku kodulinnas Iesis (Itaalias) toimub hingamispäeval suur võimlemispidu. Selline pidu toimus ainult korra aastas ning lapsed näitasid seal oma vanematele ja pereliikmetele, mida nad olid õppinud.

Aga Sara oli siiski kurb, kui treener ütles, et pidu oli määratud hingamispäevale.

Kodus märkas ema Sara norus pead.

„Jumal suudab iga probleemi lahendada,“ ütles ema.

Ta tegi ettepaneku, et Sara räägiks oma hingamispäevaga seotud probleemist Jumalale.

Sellel õhtul Sara palvetas: „Armas Jumal, mul on kurb kuulda, et mul jääb peole minemata, aga Sina saad sellega midagi peale hakata.“

Sara ja teised lapsed käisid võimlemistrennis igal teisipäeval ja neljapäeval. Treener oli rääkinud võimlemispeost teisipäevases tunnis.

Sara palvetas teisipäeva ja kolmapäeva õhtul. Neljapäevases trennis teatas treener ootamatult, et võimlemispeo toimumise aega on muudetud.

„Pidu on mõningate korraldusprobleemide pärast lükatud ühe päeva jagu edasi, pühapäevale,“ ütles treener.

Sara ei suutnud oma kõrvu uskuda. Ta oli rõõmujoovastuses! Kui ta natuke aega hiljem uudise emale välja pahvatas, oli emal nägu laia naeru täis.

„Usalda alati Jumalat!“ ütles ta.

Ja Sara usaldas alati. See oli tema esimene palvekogemus ja see julgustas väga tema usku Jumalasse. Hingamispäeval rääkis ta kirikus sellest, mis oli juhtunud. Üks koguduseliige oli just ette valmistanud jutluse palvest ja kutsus Sara poodiumile oma lugu jutustama.

„Olen alati palvetanud, kui probleemidega silmitsi seisan,“ ütleb nüüd 19aastane Sara Adventmisjonile.

_See misjonilugu illustreerib Seitsmenda Päeva Adventistide koguduse strateegilise plaani „Mina lähen“ misjonieesmärki nr 7: „Aidata noorsool ja noortel täiskasvanutel seada Jumal elus esikohale.“ Rohkem saad teada aadressilt IWillGo2020.org. Sara kohta loe veel järgmiselgi nädalal._
