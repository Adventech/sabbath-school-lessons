---
title: Lutsifer petab - Kristus võidutseb
date: 01/04/2024
---

Eespool on juba mainitud, kuid väärib kordamist, et ei ole olemas loogilist seletust sellele, miks pidanuks täiuslik ingel Lutsifer lubama uhkusel ja kadedusel oma südames juuri ajada ning hakkama üha enam vastu oma Loojale. Saatana uhkusest küpses avalik ülestõus. Tema süüdistuste järgi oli Jumal ülekohtune ja ebaõiglane. Ta nakatas ingleid oma kahtluste ja süüdistustega.

`Loe Ilm 12:4. Mismoodi paljastab see kirjakoht Saatana petmisoskuse? Kui palju ingleid langes valede lõksu, mida Saatan Jumala kohta esitas?`

Kui taevas puhkes sõda, tuli inglitel otsustada, kas järgida Jeesust või Lutsiferi. Milline oli taevas toimuva sõja olemus? Oli see füüsiline sõda või ideede sõda või mõlemat? Me ei tea üksikasju, aga niipalju oli see konflikt küll füüsiline, et Saatan ja tema inglid lõpuks „heideti välja“ ja „enam ei leidunud neile aset taevas“ (Ilm 12:8, 9). Ilmselgelt oli selles sõjas olemas füüsiline pool.

Taevasest sõjast teame kindlalt üht. Iga ingel pidi langetama otsuse kas Kristuse poolt või vastu. Kellele järgneda? Kelle häält kuulata? Ustavad inglid valisid sõnakuulmise Kristuse armsatele seadustele, üks kolmandik inglitest aga kuulas Lutsiferi häält – jäi sõnakuulmatuks Jumalale ja kaotas taeva. Meidki kutsutakse maa ajaloo praegusel kriitilisel perioodil otsustama, kas olla Kristuse poolt või vastu. Meiegi peame teatavaks tegema, kelle poolt oleme – Kristuse või Saatana.

`Loe 1Ms 2:15–17; 2Ms 32:26; Jos 24:15; 1Kn 18:20, 21 ja Ilm 22:17. Millist suure võitluse aluspõhimõtet neist salmidest õpime?`

Kui Jumal lõi inimkonna, ehitas ta sügavale meie ajusse suutlikkuse mõelda, kaalutleda ja valida. Inimeseks olemise tuum on võime langetada moraalseid valikuid. Me ei ole mingid robotid. Meid loodi Jumala näo järgi, loomadest erinevaks, suutlikkusega langetada moraalseid valikuid ja elada igaveste vaimsete põhimõtete kohaselt. Alates ajast, mil taevas toimus Lutsiferi vastuhakk, on Jumal esitanud inimestele kutse vastata Tema armastusele ja kuuletuda Tema korraldustele sellega, et inimesed valivad Teda teenida.

`Mida õppida taevas toimunud lahingust, mis on seotud meie isikliku võitlemisega kurjuse vastu? Mida räägib meile tõsiasi, et Saatan suutis petta õigeid ja pühi taevaseid olevusi, kurjuse kavatsusest petta meid?`
