---
title: Sõda taevas
date: 31/03/2024
---

`Loe Ilm 12:7–9. Mida saame sellest kirjakohast teada taevas oleva vabaduse ja kurjuse alguse kohta? Mil viisil võinuks Jumal reageerida siis, kui Lutsifer mässama hakkas?`

Need salmid kirjeldavad kosmilist võitlust hea ja kurja vahel. Saatan ja tema inglid sõdisid Kristuse vastu ja lõpuks heideti nad taevast välja. Eks ole ju äärmiselt kummaline, et sõda puhkes nii täiuslikus paigas nagu taevas. Miks see juhtus? Kas armastuse Jumal lõi deemonliku ingli, kes sõda alustas? Kas selle ingli juures oli mingi saatuslik viga, mis pani ta mässama? Piibel selgitab kurjuse algust üheseltmõistetavalt. Hea ja kurja vahelist võitlust varjav eesriie avatakse.

`Võrdle Hs 28:12–15 ja Js 14:12–14. Mis toimus Lutsiferi nime kandva ingelliku olevuse peas, mis viis ta vastuhakuni?`

Jumal ei loonud kuradit. Ta lõi pimestavalt kirka olevuse, kelle nimeks oli Lutsifer. See ingellik olevus oli loodud täiuslikuks. Tema täiuslikkusse kuulus valikuvabadus – Jumala valitsemise aluspõhimõte, mis toimib armastuse, mitte sunduse ajel. Patt tekkis Lutsiferis taevas. Ei ole olemas loogilist seletust sellele, miks pidanuks täiuslik ingel lubama uhkusel ja kadedusel südames juuri ajada ning hakkama järjest rohkem vastu oma Loojale.

Loodud olevus Lutsifer ihaldas jumaldamist, mis kuulus ainult Loojale. Ta katsus Jumalat troonilt tõugata sellega, et seadis kahtluse alla Jumala autoriteedi. Tema vastuhakk muutus taevas avalikuks sõdimiseks.

Kuigi Jumal kannatas Lutsiferiga kaua, ei saanud Ta lubada mässul taevast rikkuda. „Taevased nõukogud püüdsid tuua Lutsiferi enesetundmisele. Jumala Poeg esitas talle Looja suurust, headust ja õiglust ning Tema seaduste püha ja muutumatut olemust. Jumal ise oli kehtestanud korra taevas ja sellest üleastumisega põlanuks Lutsifer oma Meistrit ning toonuks enesele huku. Ent lõputus armastuses ja halastuses antud hoiatus kutsus esile ainult vastupanu.“ – Ellen G. White, „Suur võitlus“, orig lk 494, 495.

`Mida õpime Jumala iseloomu kohta sellest, kuidas Ta kurjusega tegeleb?`
