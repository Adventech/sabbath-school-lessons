---
title: Armastus leiab tee
date: 03/04/2024
---

Aadam ja Eeva tegid pattu ning Jumalal tuli neile öelda, et nad peavad oma aiakodust lahkuma. Nüüdsest peale pidi nende liisuosaks olema vaev ja kannatus. Kas nüüd tuli neil kannatada ja lõpuks lootuseta surra? Kas surm on kõige lõpp?

Just siinkohal andis Jumal inimestele 1Ms 3:15 kirjutatud tõotuse. Vaadates otsa Saatanale, maole, ütles Jumal: „Ma tõstan vihavaenu sinu ja naise vahele, sinu seemne ja tema seemne vahele, kes purustab su pea, aga kelle kanda sa salvad.“ Sel hetkel ei pruukinud inimesed täiesti mõista, mida öeldu tähendas, aga nad teadsid, et neil on jälle lootus. Mingil moel tuleb „naise seemne“ kaudu neile lunastus.

Muidugi on „naise seeme“ Jeesus Kristus (Gl 3:16). Ristil salvas Saatan Teda kannast. Aga Jeesuse võit on meie tagatis, et ühel päeval purustatakse mao pea ning suletakse Aadama ja Eeva avatud uks kannatuste ja surma juurde.

`Loe Hb 2:9; Gl 3:13 ja 2Kr 5:21. Mida räägivad need salmid meile Kristuse mõõtmatust ohvrist ristil?`

Oled sa mõnikord mõelnud, kas Jumal sind üldse armastab? Vaata ristile; vaatle okaskrooni, vaata naelu Ta kätes ja jalgades. Iga verepiisaga, mis Jeesusest Kolgatal tilkus, ütleb Jumal: Ma armastan sind. Ma ei taha olla taevas ilma sinuta. Jah, sa oled pattu teinud; sa müüsid ennast vaenlasele; jah, iseenesest ei vääri sa igavest elu. Aga mina maksin lunahinna, et sind tagasi saada. Kui sa vaatad ristile, ei pea sa iialgi enam mõtlema, kas sind armastatakse.

Piibel räägib Jeesusest, kes tuli siia maailma, koges südamevalu, pettumust ja valu nagu inimesed ikka. Piibel näitab meile Kristust, kes seisis silmitsi samasuguste kiusatustega nagu meie; Kristust, kes võidutses kurjuse jõudude üle nii oma elu kui ka ristisurma tõttu – ja seda kõike meist igaühe pärast.

Mõtle sellele: Jeesus, kes lõi kosmose (vaata Jh 1:3), astus alla taevast ja tuli sellesse langenud maailma. Aga vähe sellest – Ta kannatas viisil, kuidas mitte keegi meist iial ei kannata (vaata Js 53:1–5). Ta tegi nii sellepärast, et Ta armastas meid, igaühte meist. Milline võimas põhjus loota!

`Kuidas vastas ristil surev Kristus Saatana süüdistustele? Mida Ta oma surmaga hea ja kurja vahelise suure võitluse valgel saavutas?`
