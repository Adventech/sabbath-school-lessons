---
title: Planeet Maa segatakse asjasse
date: 02/04/2024
---

Kui Jumal maakera lõi, tegi Ta selle täiuslikuks. Piibel ütleb, et „Jumal vaatas kõike, mis ta oli teinud, ja vaata, see oli väga hea“ (1Ms 1:31). Mitte kuskil polnud patu ega kurjuse plekikestki. Aga Ta andis Aadamale ja Eevale sama valikuvabaduse, mille Ta oli andnud Lutsiferile. Ta soovis, et maa peal poleks samuti roboteid, nagu polnud taevas.

Õigupoolest tegi Jumal kõik endast oleneva, et seda vabadust selgitada. Ta istutas aeda puu ning nimetas selle hea ja kurja tundmise puuks. Ta rääkis sellest Aadamale ja Eevale, kuna Ta tahtis, et inimesed oma valikuvõimalusest kindlalt teaksid.

Saatan tuli puu juurde ja kui Eeva seal uitas, ütles talle: „Te ei sure, kindlasti mitte, aga Jumal teab, et päeval, mil te sellest sööte, lähevad teie silmad lahti ja te saate Jumala sarnaseks, tundes head ja kurja“ (1Ms 3:4, 5). Teisisõnu, kui sa sellest puust sööd, tõused sa olemise uuele tasemele. Sul on põnev. Sa vaimustud nii nagu ei kunagi varem. Eeva, Jumal varjab sinu eest midagi. Näe, võta keelatud vili ja söö.

Kui Eeva, ja hiljem Aadam, sellise valiku langetasid, avasid nad ukse, mida Jumal tahtis hoida igavesti kinni. Avatud sai uks patu, kannatuste, südamevalu, haiguse ja surma juurde.

`Loe 1Ms 3:1–3 koos Rm 3:23 ja Rm 5:12ga. Mis on neis salmides ühine? Kirjelda patu tagajärgi, mis kogu inimsugu laastavad.`

Patt on oma olemuselt vastuhakk Jumalale. See eraldab meid Jumalast. Kuna Jumal on elu allikas, viib Jumalast eraldumine surma. Samuti viib see muresse, ärevusse, haigustesse ja põdurusse. Meie maailmas olevad kannatused on lõppkokkuvõttes patust laastatud planeedil elamise tagajärg. Päris kindlasti ei tähenda öeldu, et iga kord, kui me kannatame või haigeks jääme, oleme pattu teinud. Küll aga tähendab see, et meid igaüht mõjutab patust laastatud planeedil elamine.

`Loe 1Ms 3:15; 3Ms 5:5, 6 ja Jh 1:29. Millise tõotuse andis Jumal Aadamale ja Eevale aias pärast seda, kui nad pattu tegid; tõotuse, mis andis neile lootuse süütundes ja meeleheites? Millise teenistuse Ta Eedenis sisse seadis, mis pidi suunama nende pilgu sajandeid kestva patuprobleemi lahenduseni?`
