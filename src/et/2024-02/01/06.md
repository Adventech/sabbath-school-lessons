---
title: Meie ülempreester
date: 04/04/2024
---

Mida tegi Jeesus oma ristisurmaga, mis võimaldab Tal tegutseda vahemehena taevas? Meie ülestõusnud Issand on meie suur ülempreester, kes annab meile kõike, mida vaja, et saaksime päästetud ja elaksime Jumala riigis igavesti.

`Loe Hb 4:15, 16 ja Hb 7:25. Kuidas julgustavad need salmid meid maailmas, kus on kiusatus, kannatus, haigus ja surm?`

Piiblisalm ütleb, et Ta „on olnud kõigiti kiusatud nii nagu meie, ja siiski ilma patuta“ (Hb 4:15). Ning lisab: „Läki siis julgusega“ – see tähendab usalduslikult – „armu aujärje ette, et me halastust saaksime ja armu abiks leiaksime parajal ajal“ (Hb 4:16).

Väga lihtsalt öeldes esitleb Jeesus meid universumi ees Tema õigusega rüütatuna, Tema surma tõttu päästetuna ja Tema vere läbi lunastatuna. Tema oli kõike seda, mida pidanuksime olema meie. Kristuses ei mõisteta meid enam hukka meie mineviku pattude eest. Kristuses kaob meie süü ning Tema võimsa vahemehetöö tõttu murtakse meie elus patu haare. Meid siduvad ahelad vallanduvad ja me vabaneme.

`Loe Jh 17:24–26. Mida igatseb Kristus hea ja kurja vahelises suures võitluses üle kõige?`

„Toonud sellise suure ohvri, läks Kristus taevasse, kus Ta keeldus vastu võtmast inglite austust seni, kuni Ta oli esitanud palve: „Ma tahan, et ka need, keda sa mulle oled andnud, oleksid minuga seal, kus mina olen“ (Jh 17:24). Selle peale kõlas väljendamatu armastuse ja väega vastus Isa troonilt: „Kõik Jumala inglid kummardagu teda!“ (Hb 1:6). Jeesust ei määrinud ükski plekk. Tema alandumine oli lõppenud, Tema ohver toodud ja Talle anti nimi, mis on üle kõigi nimede.“ – Ellen G. White, „Suur võitlus“, orig lk 501, 502. Jeesus soovib kõigest kõige enam, et oleksime koos Temaga taevas. Tema südame igatsus, Tema surma ja vahemehetöö põhjus on meie päästmine. Kas sul on elus midagi eriliselt vaja? Räägi sellest Jeesusele. Kui sul on mure, siis Tema lohutab. Kui on hirm, siis Tema rahustab. Kui on süütunne, siis Tema andestab. Kui on nõrkus, siis teeb Tema tugevaks.

`Miks Kristus sinu meelest ennast meie eest ohverdas? Mis teeb meid Tema jaoks väärtuslikuks?`
