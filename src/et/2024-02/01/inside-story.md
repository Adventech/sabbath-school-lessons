---
title: Misjonilugu
date: 05/04/2024
---

#### Vulkaan, tulekahjud ja COVID-19

_Loo on kirja pannud Andrew McChesney._

Kui Kuuba misjonär Misael Delgado Rodríguez veetis Kanaari saartel esimest hingamispäeva, seisis ta silmitsi suure väljakutsega. Jumalateenistusele tuli ainult viis inimest.

Misael alustas misjonitegevust ning külastas La Palma saarel endisi koguduseliikmeid ja muid inimesi. Kuu aega hiljem rõõmustas ta esimese ristimise üle. Aga siis peatas COVID-19 ta misjonialased jõupingutused ja näis, et probleemid üha kasvasid. Saare põhjaosas puhkes põleng, mistõttu jäi osa koguduseliikmeid koduta. Sellele järgnesid tulekahjud saare lõunaosas. Siis purskas vulkaan 85 päeva ning maavärinate, mürgiste gaaside ja tuha tõttu oli saareelanike elu väga raske. Kaks kogudusse kuuluvat perekonda jäid kõigest ilma.

Keset torme toimus midagi hämmastavat. Usk lõi õitsele. Kolm aastat pärast Misaeli saabumist käis hingamispäeviti regulaarselt jumalateenistustel 45 inimest. Lisaks sellele oli ristitud seitse inimest, viis valmistus ristimiseks ja viieteistkümnega peeti piiblitunde. Mis juhtus?

Misaeli sõnul oli põhjuseks eestpalve. „Meie palveaeg on iga päev kell 7 hommikul, kell 2 päeval ja kell 9 õhtul,“ ütles ta. „Iga koguduseliige palvetab viie inimese pärast.“

Koguduse iga osakond tegeleb ka praktilise evangeliseerimisega. Üks projekt, milleks esitas üleskutse Hispaania koguduste unioon, nägi ette, et koguduseliikmed helistavad inimestele ja pakuvad Ellen G. White’i raamatut „Tee Kristuse juurde“ ning koos sellega piibliuurimise võimalust. Teistest projektidest nimetagem koguduse Facebooki-leheküljel toimuvaid hariduslikke kursusi, mille sihtgrupiks on perekonnaelu ning noorte ja laste vajadused; muusika-alast evangelismi, mille raames annavad adventnoored minikontserte tänavail või külastavad haigeid ja abivajajaid; ADRAga koostöös toimunud projekti, kus koguduseliikmed jagasid inimestele kaarte, mille eest võis supermarketites toitu osta; tervisealaseid nõuandeid; piibliuurimisi ning raamatu „Ajastute igatsus“ ja teiste raamatute jagamist. Pidupäevadel, näiteks emadepäeval, panevad koguduseliikmed iga raamatu vahele eraldi kaardikese.

Samuti avas kogudus jüngritekooli, kus lihtliikmed saavad õppida evangeliseerimistööd, ning neli väikegruppi, mis käivad regulaarselt kodudes koos.

Väga edukaks on osutunud sõprusevangelism, ütleb Misael. Vulkaani purskamise ajal jagasid koguduseliikmed kahe kuu jooksul maske ja andsid tervishoiualast nõu vulkaanilise tegevuse puhuks. „Niiviisi hakati kogudust hästi tundma,“ räägib Misael. „Paljud neist 15 inimesest, kes piibliuurimistel osalevad, on vulkaani tõttu kõigest ilma jäänud ning on oma suuga tunnistanud, et kriisid juhtisid neid Jumala juurde. Vastasel juhul ei oleks Jumala tundma õppimine neile huvi pakkunud.“

Misael vaatab Kanaari saartel toimunud kogemusele rõõmuga tagasi. „Algus oli väga raske,“ ütleb ta. „Oleme palju läbi elanud. Aga tulemused on rahuldustpakkuvad. Oleme näinud, kuidas Jumal on meid õnnistanud.“

Täname sind hingamispäevakooli annetuse eest, mis aitab levitada evangeeliumi Kanaari saartel ja kogu maailmas.
