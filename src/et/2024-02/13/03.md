---
title: Jeesuse tagasituleku lootus
date: 24/06/2024
---

`Loe Jh 14:1–3 ja Tt 2:11–14. Miks on need salmid tulevaste raskuste ja saabuva hädaaja valguses väga lohutavad?`

Jeesuse sõnad: „Teie süda ärgu ehmugu“ on Tema taaskinnitus, et Ta ei jäta meid iialgi ning tuleb tagasi, et meid koju viia. See maailm ei ole meie kodu. Parem päev on tulekul. Uus Testament räägib meie Issanda tagasitulekust keskeltläbi iga 25 salmi tagant. Kui päevad on pimedad ning kiriku ja riigi liitvõimu rõhuvad seadused elu ähvardavad, täidab tõotus Kristuse tulekust meie südame lootusega. See on „õnnistatud lootus“, mis on innustanud Jumalale ustavaid inimesi iga põlvkonna kestel.

`Loe Ilm 6:15–17 ja Js 25:8, 9. Neis salmides kõrvutatakse päästetute ja hukkaminejate hoiakuid. Mis selgitab nende kahe mõtteviisi erinevust?`

Õelad tunnetavad patu kohutavaid tagajärgi, õiged aga on omaks võtnud imepäraselt pakutud armu. Vastuhakk Jumalale tekitab hirmu, süütunde, süüdimõistmise ja viib lõpuks igavese kaotuseni. Kui aga vastame Jumala päästvale armule, saame andestuse, rahu ja igavese rõõmu Tema aulisel tagasitulekul.

`Loe Ilm 15:3, 4 ja Ilm 19:7. Kuidas vastavad lunastatud suurepärasele päästmisele, mis on Kristuses kõigi jaoks saadaval?`

„Kristuse rist on lunastatute uurimisaineks ja lauluks läbi kogu igaviku. Austatud Kristuses näevad nad ristilöödud Kristust…Tõsiasi, et kõigi maailmade Looja, kõigi inimeste kohtunik, pani kõrvale oma au ja alandas ennast armastusest inimeste vastu, äratab pidevalt universumi imetlust ja austust.“ – Ellen G. White, „Suur võitlus“, orig lk 651.

`Loe Ilm 12:17; Ilm 17:13, 14 ja Ilm 19:11–16. Pane hoolikalt tähele nende salmide arengut. Mida räägib neis salmides ilmnev areng ilmamaa viimase sõja ja Kristuse lõpliku võidu kohta?`
