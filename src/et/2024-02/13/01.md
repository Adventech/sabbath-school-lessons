---
title: Jumala armastuse võit
date: 22/06/2024
---

### Selle nädala õppeaine

Ilm 22:11, 12; Jr 30:5–7; Ps 91:1–11; Jr 25:33; Ilm 21:2; Ilm 20:11–15.

> <p>Juhtsalm</p>
> „Ja ma kuulsin valju häält troonilt hüüdvat: „Vaata, Jumala telk on inimeste juures ning tema asub nende juurde elama ning nemad saavad tema rahvaiks ning Jumal ise on nende juures nende Jumalaks. Tema pühib ära iga pisara nende silmist ning surma ei ole enam ega leinamist ega kisendamist, ning valu ei ole enam, sest endine on möödunud“ (Ilm 21:3, 4).

Võime vaadata tulevikku lootusrikka südamega. Kuigi on tulemas rasked ajad, on meil parema tuleviku lootus. Saame elada tänast päeva mõttekalt, eesmärgipäraselt ja rõõmsalt, tulgu meil siis taluda mis tahes raskusi ja kurbust. Franklin D. Roosevelt oli Ameerika Ühendriikide president ühel raskeimal perioodil Ühendriikide ajaloos, 1933.–1945. aastal. Lastehalvatuse tõttu oli ta jäänud vigaseks ega suutnud ilma abita kõndida. Kord ta kirjutas: „Oleme alati hoidnud lootust, usku ja veendumust, et silmapiiril on parem elu, parem maailm.“ Maailma üks kõige sädelevama mõistusega mees Albert Einstein kirjutas: „Õpi eilsest, ela tänases, looda homsele.“ Kuninganna Victoria valitsemisajast tuntud inglise poeet lord Alfred Tennyson kirjutas kord: „Saabuva aasta lävel naeratab lootus ja sosistab: „See tuleb parem.““

Selle veerandaasta viimases õppetükis silmitseme Kristuse vankumatut armastust universumi ajaloo erutavaimal ajajärgul ning Tema lõplikku ja täielikku võitu suures võitluses hea ja kurja vahel. Piibli viimane raamat, Ilmutusraamat, annab meile lootust tänaseks, homseks ja igaveseks.

_Õppides selle nädala õppetükki, mis põhineb „Suure võitluse“ 39.–42. peatükil, valmistud hingamispäevaks, 29. juuniks._
