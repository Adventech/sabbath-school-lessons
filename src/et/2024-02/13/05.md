---
title: Kohus aastatuhande jooksul
date: 26/06/2024
---

`Loe Ilm 20:4–6. Mida teevad jumalakartlikud 1000 aasta jooksul ja miks on see oluline?`

Milleeniumi jooksul on jumalakartlikel võimalus oma silmaga jälgida Jumala õiglust ja armastust selles, kuidas Ta on tegelenud patuprobleemiga. Kel poleks küsimusi, mida nad tahaksid Jumalale paljude asjade kohta esitada? Nüüd, tuhande aasta jooksul taevas, saavad lunastatud kõike seda küsida. Juhul kui taevas puudub armas inimene või lähedane sõber, on päästetutel võimalus Jumala otsustest palju täielikumalt aru saada. Uut moodi, senisest palju tugevamalt, hoomavad lunastatud Jumala jõulisi püüdeid päästa iga inimene, kes on kunagi elanud. Nad saavad uuesti aru, et igaüks, kes hukkub, on taevast ilma jäänud, kuna ta on isiklikult hüljanud Kristuse. Alles siis viib Jumal täide lõpliku kohtuotsuse – teise surma ehk hukkaläinute hävitamise igaveseks.

`Loe Ilm 20:7–9. Kuidas 1000 aastat lõppevad? Milline on Saatana ja tema järelkäijate saatus?`

1000 aastat pole Saatanal olnud kedagi kiusata ega petta. Tema ja ta inglid on jäetud üksi, et patu surmavate tulemuste üle järele mõelda. Milleeniumi lõpul äratatakse jumalakartmatud surnud üles, et seista silmitsi kohtuotsusega ja saada lõplik tasu (Ilm 20:5).

Nüüd on Saatanal tohutu järelkäijate armee. Kuigi Saatan on suures võitluses saanud ühe kaotuse teise järel, julgustab teda hukkaminejate tohutu hulga nägemine. Ta ei ole valmis oma vastuhakku lõpetama ja läheb taas petma „rahvaid“. Saatan innustab neid tegema veel üht jõupingutust, et paisata põrmu Jumal ja rajada oma riik. Mõisted „Goog ja Maagoog“ tähistavad Saatanat ja kõigist ajastutest pärit päästmata inimesi. Saatan ja tema järelkäijad piiravad ümber „pühade leeri ja armastatud linna“ (Ilm 20:9).

Tuhandeaastase ajastu lõpul on elule äratatud kõik jumalakartmatud inimesed, kuid ka Püha Linn, Uus Jeruusalemm, laskub taevast alla maa peale (Ilm 21:2)! Pühad on elanud ja valitsenud Kristusega Uues Jeruusalemmas tuhat aastat. Nüüd, tuhande aasta lõpul, laskub see linn Maale koos Jumala, Jeesuse ja inglite ning kõikide lunastatutega. Suure võitluse viimases lahingus on kõik kohal. Patt kõrvaldatakse korraga ja igaveseks!

`Mida räägib lõpukohtu ajastus meile Jumala iseloomust?`
