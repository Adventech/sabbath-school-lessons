---
title: Lootus hädaajal
date: 23/06/2024
---

`Loe Ilm 22:11, 12; Tn 12:1, 2 ja Jr 30:5–7. Millised sündmused ilmnevad just enne Kristuse teist tulekut?`

Inimeste armuaja lõpule järgneb hädaaeg, „millist ei ole olnud rahvaste algusest peale kuni selle ajani“. Ilm 16. ptk kirjeldab seitset viimast nuhtlust, mis valatakse jumalavallatu maailma peale. Aga nagu toimus Egiptust tabanud nuhtluste ajal, nii kaitstakse Jumala rahvast ka nende eest. Pane tähele Taanielile antud tõotust: „Aga sel ajal päästetakse su rahvas, kõik, keda leitakse olevat raamatusse kirjutatud“ (Tn 12:1). See peab olema viide „eluraamatule“ (vaata Fl 4:3; Ilm 13:8; Ilm 20:12, 15; Ilm 22:19). Kui oleme jäänud ustavaks Jeesusele, siis ei kustutata meie nime eluraamatust (Ilm 3:5).

`Loe 1Jh 3:1–3; Jh 8:29 ja Jh 14:30. Mis on ainuke piisav ettevalmistus eelseisvaks hädaajaks?`

Hädaajal on Jumala rahva isiklik side Jeesusega nii sügav, et miski ei saa seda muuta. Nende ülim soov on olla Tema meele järgi kõiges, nii et Püha Vaimu tegevuse tõttu on nad sama puhtad nagu Tema. Kristuse südames polnud midagi, mis vastanuks Saatana pettustele. Meiegi saame peegeldada Tema iseloomu seda tahku.

`Loe Ps 27:5; Ps 91:1–11 ja Ilm 3:10–12. Milliseid julgustavaid tõotusi annab Jumal meile hädaajaks?`

Osa inimesi on mõistnud vääriti, et hädaaeg tuleb läbida ilma vahendajata. Jeesus lõpetab oma vahemehetöö taevases pühamus siis, kui igaüks on langetanud lõpliku otsuse kas Tema poolt või vastu. Aga see ei tähenda, et oleksime selle aja jooksul üksi ja peaksime usaldama oma jõudu. Jeesus on meile kinnitanud, et Ta on alati meiega (Mt 28:20). Usk usaldab siis, kui ei näe, ja usub isegi siis, kui maailm meie ümber kildudeks puruneb. Hädaaja jooksul muutub meie usk tugevamaks ja igatsus igaviku järele kasvab sedavõrd, et meie ainus soov on elada koos Jeesusega igavesti.
