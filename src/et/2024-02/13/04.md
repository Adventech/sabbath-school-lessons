---
title: Tuhat aastat maa peal
date: 25/06/2024
---

Ilm 19. peatükk lõppeb värvika pildiga Jeesuse tagasitulekust ja õelate hävitamisest. Aga lugu pole veel läbi. Ilm 20. peatükk juhatab meid perioodi, mis kestab 1000 aastat ja mida tuntakse „milleeniumina“, tuhandeaastase ajastuna.

`Loe Ilm 20:1–3. Milline on Saatana saatus siis, kui Jeesus tagasi tuleb?`

Ilm 20:1–3 kujundlik keel on sümboolne. Saatanat ei seota sõna otseses mõttes ahelatega ega lukustata sügavikku. 1000 aastat seovad ta sellele laastatud, inimtühjale maale – ta on seotud olukordadega, mida ta ise on loonud.

2Pt 2:4 loeme, et Saatanat ja tema ingleid kinni hoitakse „põrgupimeduse soppides“ karistuse saamiseni. Olukordade ahelad hoiavad teda ilmamaal, kus pole kedagi kiusata. 1000 aastat näeb ta laostumist, purustusi ja hävingut, mis on sündinud tema vastuhakust.

Kreekakeelne sõna, mida tõlgitakse kui „sügavik“, on seesama, mida kasutati Septuagintas, Vana Testamendi tõlkes kreeka keelde, et kirjeldada Maad vahetult enne loomist. „Maa oli tühi ja paljas ja pimedus oli sügavuse peal“ (1Ms 1:2). Septuagintas on sõna „sügavus“ asemel kreekakeelne sõna _abyssos_, kuristik, sügavik. Niiviisi räägitakse tühjast maast. „Sügavik“ ei ole mingi maa-alune kaevend või haigutav kuristik kusagil universumis. Saatana patu ja hävingu töö koos Kristuse teise tuleku eelse tohutu kaosega muudab maakera taas pimedaks, korrastamata massiks, nagu see oli vahetult enne loomist.

`Loe Jr 4:23–26; Jr 25:33 ja Js 24:1, 3, 5. Kuidas kirjeldavad Piibli prohvetid sellist vaatepilti?`

Prohvetid rõhutavad Kristuse teise tulekuga seotud katastroofilist hävingut ning tõsiasja, et ükski inimene ei jää Maale elama tuhandeaastaseks ajajärguks. Saatan ja tema kurjad inglid jäetakse mõtisklema kaose üle, mida vastuhakk on põhjustanud. Kogu universum adub veel kord, et patu palk on surm. Jumal tegeleb patuprobleemiga nii, et seda ei tuleks enam kunagi (Na 1:9). Ta teeb seda kolmel moel. Esiteks näitab Ta oma piiritut armastust, tulist soovi ja lakkamatuid jõupingutusi päästa kogu inimkonda. Teiseks ilmutab Ta oma õigust, ausust ja õiglust. Kolmandaks laseb Ta universumil näha patu ja vastuhaku lõplikke tagajärgi.
