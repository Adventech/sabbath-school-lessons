---
title: Misjonilugu
date: 28/06/2024
---

#### Pelgupaik vene keele kõnelejate jaoks

_Loo on kirja pannud Andrew McChesney._

Ukraina pastor Vadim Krinišni seisis silmitsi suure probleemiga, kui otsis vene keelt kõneleva koguduse jaoks kirikuruumi Hispaanias Valencia linnas. Aga palve abiga õnnestus tal üürida 100 inimese jaoks mõeldud saal kesklinnas sümboolse 500 euro eest kuus.

„See on väärt palju rohkem,“ ütleb Vadim.

Saal oli 26 inimesest koosneva kristlaste rühma jaoks liiga suur, aga Vadim asus tööle kogudusest väljaspool olijate heaks. Kogudus hakkas pühapäeviti korraldama ühiseid eineid. Vene keelt kõnelevaid lapsi kutsuti mitmesugustele üritustele. Suuremate pühade, näiteks uusaasta ja ülestõusmispühade ajal korraldati eriprogramme. Eriti populaarseteks osutusid kontserdid, mis täitsid kirikusaali pilgeni ja mõnikord tuli üürida isegi suurem saal.

Kogudus lõi tugeva sideme kohaliku vene keele kõnelejate kogukonnaga ning sai vene keele kõnelejate keskuseks. Umbes 80 protsenti hinnanguliselt 400 000 Hispaanias elavast vene keele kõnelejast asub Valencias ja selle ümbruses Vahemere rannikul. Neist 400 000 inimesest 500 on adventistid.

Aga esimene uude kogudusse ristitud inimene ei pärinenud Venemaalt ega mujalt kunagisest Nõukogude Liidust. See naine oli sündinud Iraanis ning kasvanud üles mittekristliku maailmareligiooni järgijana. Ta oli 12 aastat elanud Valgevenes ja rääkis soravalt vene keelt ning tuli kirikusse, sest keegi oli teda tänaval kutsunud.

Ajaks, mil Ukrainas 2022. aastal konflikt puhkes, oli ristitud 25 inimest ja mitu endist adventperekonda oli taas oma südame Jeesusele pühendanud. Iganädalaste kohalkäijate arv oli tõusnud 65 täiskasvanu ja 40 lapseni.

Vadim taipas üllatusega, et kogudus paiknes heas kohas, aitamaks konflikti eest põgenevaid inimesi. Kogudus kasutas kiiresti kohalikke tutvusi, et luua põgenike keskus. Kahe esimese kuu jooksul külastas seda keskust 200 inimest, kes said öömaja ja toitu. Umbes pooled neist olid adventistid. Sellest alates on veel paljud inimesed abi saanud.

„Paljud, kes ei oska sõnagi hispaania keelt, on tulnud meie juurde,“ ütleb Vadim. „Aga nad tulevad sellepärast, et me räägime vene keelt ja nemad otsivad midagi tuttavlikku.“

Vadimi meelest paigutas Jumal koguduse sinna just põgenike aitamiseks, juba enne, kui konflikt algas. Enda sõnul igatseb ta jagada lootusesõnumit peagi saabuvast Jeesusest nii põgenikele kui ka kõikidele Hispaanias elavatele vene keele kõnelejatele. „Kõik meie jõupingutused on koondatud inimeste vajaduste rahuldamisele,“ ütleb ta.

_Sinu antud kolmeteistkümnenda hingamispäeva annetus aitab levitada evangeeliumi Euro-Aasia Divisjonis, mis on koduks paljudele vene keele kõnelejatele. Täname, et otsustad heldelt annetada._
