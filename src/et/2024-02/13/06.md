---
title: Kaks igavikku
date: 27/06/2024
---

`Loe 2Kr 5:10; Rm 14:10, 11 ja Ilm 20:11–15. Mida ütlevad need selle kohta, miks äratatakse surnud taas ellu?`

Patuprobleemi lahendamiseks sel moel, et kurjust enam iial esile ei tuleks, peab igaüks veenduma, et Jumal on olnud aus ja õiglane kõigil oma teedel. Lõpuks kummardub iga põlv (isegi Saatan ja tema inglid) ning tunnistab suures võitluses Jumala õiglust ja tõsiasja, et Jumalale vastu hakkamiseks polnud mitte kunagi vähimatki õigustust. Pane tähele Ellen G. White’i pilguheitu: „Niipea, kui aruanderaamatud avatakse ja Jeesuse silmad vaatavad õelatele, meenub neile iga patt, mida nad kunagi on teinud. Nad näevad täpselt, kus nende jalad kaldusid kõrvale puhtuse ja pühaduse teelt, kui kaugele kandsid uhkus ja vastuhakk neid Jumala käsust üleastumises. Hukutavad kiusatused, mis ergutasid neid patule järele andma, õnnistustest ärapöördumine, Jumala käskjalgade põlgamine, hoiatuste hülgamine, armulainete tagasitõrjumine tõrksa, kahetsematu südame poolt – kõik avaneb nende ees nii, nagu oleks see kirjutatud tulekirjaga.“ – Ellen G. White, „Suur võitlus“, orig lk 666.

„Kogu patune maailm seisab Jumala kohtujärje ees süüdlasena taeva valitsuse reetmises. Keegi ei kaitse nende kohtuasja, millele ei ole vabandust, ja neile kuulutatakse otsus: igavene surm.“ – „Suur võitlus“, orig lk 668.

`Loe Ilm 20:9; Ps 37: 20 ja Ml 3:19, 20. Mida võimaldavad need kirjakohad näha patu ja patuste lõpliku hävitamise ning jumalakartlike tasu kohta?`

Hea uudis on, et Saatan ja tema kurjad inglid hävivad tulejärves. Patt ja patused põlevad sootuks ära. Ilm 20:9 põhjal nad neelduvad, hävivad, mitte ei piinle igavesti. Järgmises salmis kasutatakse väljendit „igavesest ajast igavesti“. Kontekstist sõltuvalt ei tähenda sõna „igavesti“ alati „lakkamata“, vaid selle all võib mõista ka millegi lõplikku elluviimist. (Vaata 2Ms 21:6; 1Sm 1:22, 28; Jd 7 ja 2Pt 2:4–6.) Hukkaläinute jaoks on igavene häving, mitte aga hävitamise akt. Jumal ei ole igavene piinaja.

`Lõpuks ootab meid kõiki üks kahest igavikust. Hukkaläinud saavad kahjuks „palgaks“ selle, mida on teeninud – igavese surma. Miks on su ainus lootus usaldada Jeesuse õigust selleks, et mitte saada seda, mida pälvime – surma?`
