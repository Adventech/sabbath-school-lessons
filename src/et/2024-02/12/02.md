---
title: Ustav Jumalale ja Tema Sõnale
date: 16/06/2024
---

`Loe Õp 23:23; Jh 8:32 ja Jh 17:17. Milline joon neid salme ühendab?`

Ajastute jooksul on suur võitlus olnud heitlus tõe ja vale vahel. Saatan on valetaja ja valede isa (Jh 8:44). Jeesus on kogu tõe autor. Ta ütles: „Mina olen tee ja tõde ja elu“ (Jh 14:6). Jumala Sõnast leiame tõe, mis vabastab meid Saatana pettustest. Piibel rebib Saatana teguviisilt maski ja avaldab Jumala plaanid. Pühakiri on lamp meie jalale (Ps 119:105). Psalmi kirjutaja ütleb: „Kui su sõnad avanevad, annavad nad valgust, tehes arukaks kohtlasi“ (Ps 119:130). Ja lisab siis: „Sinu sõna sisu on tõde“ (Ps 119:160).

`Loe 2Pt 1:16–21. Millise kinnituse annab apostel meile prohvetikuulutuste osas? Kuidas ilmestab ta Jumala prohvetliku Sõna tähtsust?`

Me ei ole jäljendanud „mingeid targutavaid müüte“. Jumala Sõna prohvetikuulutused valgustavad meie ees olevat teed. Need aitavad meil eristada tõde eksitusest. Ilma Piiblita jääksime inimliku arvamuse meelevalda ja meid oleks kerge petta. „Jumala rahvas juhatatakse Pühakirja juurde kui nende kaitsekilbi juurde valeõpetajate ja pimeduse vaimude petva väe vastu. Saatan kasutab kõiki võimalusi, et takistada inimesi Jumala Sõna uurimast, sest Pühakirja selged tõed paljastavad tema pettused… Peatselt seisab meie ees viimane suur pettus. Antikristus teeb oma imestusväärseid tegusid meie silme all. Võltsing sarnaneb originaalile sedavõrd, et neid on võimatu eristada ilma Pühakirja abita… Ainult need, kes on kindlustanud oma meeled Piibli tõdedega, jäävad püsima viimases suures võitluses. Iga inimene peab end põhjalikult läbi katsuma: olen ma kuulekas Jumalale või inimestele? Otsustav tund on tulnud. Kas meie jalad seisavad kindlalt Jumala muutumatu Sõna kaljul? Kas me oleme valmis kaitsma kindlalt Jumala käske ja Jeesuse usku?“ – Ellen G. White, „Suur võitlus“, orig lk 593, 594.

`Mõtiskle äsjases tsitaadis esitatud küsimuste üle. Mis võimaldab meil lõpukriisis kindlaks jääda? Mis tõmbab meie tähelepanu kõrvale Jumala Sõna tundma õppimiselt? Kuidas võime isikliku heaolu nimel minna kompromissile tõega?`
