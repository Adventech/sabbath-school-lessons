---
title: Pitseeritud taeva tarvis
date: 17/06/2024
---

Jumala kummardamise pärast esile kerkivas kriisis ei anna Jumalale ustavad inimesed järele maisele survele (Ilm 14:12). Püha Vaim pitseerib nad (Ef 4:30) ja seda ei saa kõrvaldada. Vanadel aegadel tunnistasid pitserid ametlike dokumentide ehtsust. Pitser oli eriomane märk. Kuna lõpukonflikt keerleb Jumala kummardamise ja Jumala seaduse autoriteetsuse ümber, on ootuspärane, et Jumala seaduses peitub Jumala pitser (Võrdle Js 8:16).

`Loe 2Ms 20:8–11. Millised pitserile omased tunnused sisalduvad hingamispäeva käsus?`

Siin on meil usaldusväärse pitseri kolm koostisosa: (1) pitseri omaniku nimi, „Issand, sinu Jumal“. (2) Tema auaste – Tema, kes „tegi“ – Looja. (3) Tema valdusala, „taevas ja maa, meri ja kõik, mis neis on“. Piiblis nimetatakse pitserit mõnikord „tähiseks“ (Rm 4:11). Kumbagi sõna saab kasutada teise asemel. Kuna hingamispäev on Jumala seaduse keskmes olev Jumala tähis ehk pitser, on see jumalakummardamise üle toimuva viimase võitluse põhiküsimus (Hs 20:12, 20; Ilm 12:17).

`Võrdle omavahel Ilm 7:1, 2 ja Ilm 14:1 Ilm 13:16, 17ga. Kuhu asetatakse Jumala pitser ja kuhu metsalise märk? Mida sa arvad, miks asetus erineb?`

Jumala pitser asetatakse laubale. Laup sümboliseerib mõistust ja kujutab teadlikku otsust.

Metsalise märk võetakse vastu kas laubale või käele, mis näitab, et inimesed on kas Saatana valedes intellektuaalselt veendunud ja võtavad need enda valikul omaks, või kummardavad nad valet, et neid ei tapetaks.

Kurat vihkab neid, kes on Jumalale sõnakuulelikud. Suur võitlus saavutab haripunkti siis, kui lohe (Saatan) ründab usklikku jääki, kes „hoiavad alal Jumala käske ja Jeesuse usku“ (Ilm 14:12). Nad on jäänud ustavaks Kristusele.

`Miks sillutab igapäevane ustavus Issandale teed valmisolekuks siis, kui lõpukonflikt saabub?`
