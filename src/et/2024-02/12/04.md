---
title: Keda me austame?
date: 18/06/2024
---

Suur võitlus, mis muutub viimastel päevadel eriti võimsaks, toimub kummardamise üle. Kas kummardame Loojat või kummardame metsalist ja tema kuju? Keskteed ei ole. Ilm 14. peatüki esimene ingel kolmest esitab meestele ja naistele üleskutse: „Kummardage teda, kes on teinud taeva ja maa ja mere ja vete allikad“ (Ilm 14:7). Sama taevast üleskutset toetav kolmas ingel teeb teatavaks metsalise kummardamise kohutavad tagajärjed: „Siis ta saab juua Jumala raevu viina, mis lahjendamata on valatud tema vihakarikasse“ (Ilm 14:10). Seevastu neid, kes kummardavad Loojat, kirjeldatakse nii: nad „hoiavad alal Jumala käske ja Jeesuse usku“ (Ilm 14:12).

Loomine on õige alus, miks Jumalat kummardada (Ilm 4:11). Kuna Jumal on „kõik loonud“ (Ef 3:9), vihkab Saatan Loojat ja on ikka püüdnud maapealsete võimude abil muuta hingamispäeva, loomise mälestusmärki (Tn 7:25). Eelseisva konflikti keskmes on Jumala seaduse autoriteet. Kui Saatan saaks hingamispäeva pidamise kaotada, võiks ta kuulutada, et tema autoriteet on suurem kui Jumala oma. Oma eesmärgi täitmiseks püüab Saatan veenda või sundida kogu maailma omaks võtma võltsitud hingamispäeva.

Praegu võib küll olla raske näha, kuidas see juhtub, aga oleme juba täheldanud, et maailm muutub äkitselt. COVID-19 kriis näitas meile, kuidas meie maailmast võib üleöö saada teistmoodi koht. Teadmata küll üksikasjalikult, kuidas jõutakse metsalise märgini, ei ole siiski eriti raske seda ette kujutada. Maailm on väga ebastabiilne ja hämmastava tehnoloogia juures, mis tänapäeval olemas on, võib see, mille eest Piibel hoiatab, tõepoolest kätte jõuda palju kiiremini, kui oskame aimata.

`Loe Ilm 13:13–17. Milliseid konkreetseid karistusi rakendatakse nende peal, kes ei võta omaks metsalise märki?`

Neil, kes on ustavad Kristusele ning järelikult vastu metsalise ja tema kuju järgimisele, tuleb tegemist teha majanduslike karistustega, samuti surmaähvardusega. Inimkond jääb selleks, kes ta on ikka olnud: rikutuks, võimujanuseks ja vägivaldseks. Kuigi me ei tea praegu kuigi palju sellest, kuidas lõpusündmused täpselt arenema hakkavad, ei ole raske ette kujutada lõpuaja tagakiusamist. Johannese evangeeliumisse kirja pandud sõnad, mis on öeldud küll täiesti teises kontekstis, on kõnekad. Johannes kirjutas Jeesuse kohta, et Temal „ei olnud tarvis, et keegi oleks andnud tunnistust teise inimese kohta, sest ta teadis, mis on inimeses“ (Jh 2:25).

Mõtle, kui rikutud on inimkond ja millist kurja on inimesed suutelised tegema. Miks näitab see, kui kergesti võivad lõpusündmused tulla? Aga veel tähtsam, mida on sel kurval tõsiasjal öelda meile meie südame turvalisuse kohta?
