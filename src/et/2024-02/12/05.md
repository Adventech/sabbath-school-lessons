---
title: Varane ja hiline vihm
date: 19/06/2024
---

`Loe Jl 2:21–24 ja Ap 2:1–4, 41–47. Milline ettekuulutus täitus esimesel sajandil? Milline mõju sellel oli?`

Püha Vaimu väljavalamine nelipühal oli võimas algus ristikogudusele. Kolm tuhat inimest pöördus ühe päevaga usku. Apostlite tegude raamatus on kirjas Jumala ümbermuutva armu üks ime teise järel: „Aga paljud neist, kes olid Sõna kuulnud, hakkasid uskuma, ja mehi sai arvult umbes viis tuhat“ (Ap 4:4). Ainult 120 usklikku kogunes palvetama, aga palve muutis olukorra täiesti. Kiiresti lisandus kogudusse tuhandeid usklikke. „Ka suur hulk preestreid võttis usu omaks“ (Ap 6:7). Jah, isegi paljudest preestritest said Jeesuse järgijad.

Siis, kui jüngreid Jeruusalemmas tuliselt taga kiusati, hargnesid nad „mööda maad ja kuulutasid evangeeliumi“ (Ap 8:4). Kogudusi rajati Juudamaal, Samaarias ja Galileas kõikjale (vaata Ap 9:31). Pärast uskutulekut kuulutas apostel Paulus Kristusest kogu Vahemere piirkonnas. Tessaloonikas ütlesid mõningad evangeeliumile vastu olevad juudid üllatunult: „Need, kes kogu maa on pea peale pööranud, on ka siia tulnud“ (Ap 17:6, NKJV). Püha Vaimu väes jõudsid jüngrid suhteliselt lühikese ajaga tollal tuntud maailmas kõikjale. Joeli ettekuulutus varase vihma kohta täitus nelipühal, aga hiline vihm langeb veel jõulisemalt, et saaks valmis Maa lõplik lõikus.

`Loe Sk 4:6; Sk 10:1; Ho 6:3 ja Jk 5:7, 8. Kuidas lõpetatakse nende salmide põhjal Jumala töö maa peal?`

Mõisted „varane“ ja „hiline“ vihm pärinevad Iisraeli saagikoristuse tsüklist. Varane vihm tuli sügisel, et seemned idanema hakkaksid. Hiline vihm tuli kevadel, et lõikus küpseks saaks. Sedasi kujutatakse Püha Vaimu tööd evangeeliumi kuulutamisel. „Nii nagu anti „varane vihm“ Püha Vaimu väljavalamisel evangeeliumitöö algul, et panna kallis seeme tärkama, nii antakse selle lõpul „hiline vihm“ vilja küpsemiseks.“ – Ellen G. White, „Suur võitlus“, orig lk 611, 612.
