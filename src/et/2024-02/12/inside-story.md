---
title: Misjonilugu
date: 21/06/2024
---

#### Kuulutus jõuab vene keelt kõnelevate inimesteni

_Selle loo on kirjutanud Andrew McChesney._

Ukraina rahvusest Vadim Krinišni kolis Portugali, et paigaldada kliimaseadmeid. Kaks aastakümmet hiljem teenis ta Ukraina põgenikke pastorina ühes vene keelt kõnelevas koguduses Hispaanias.

Kuidas see juhtus?

„Algul oli koguduseliikmeid käputäis, aga meie kogudus on saanud paljude jaoks mõjukeskuseks,“ ütleb 44aastane Vadim. „See on Jumala õnnistus.“

Pärast Ukrainast tulekut panid Vadim ja ta naine Alina aluse edukale kliimaseadmete ärile Portugalis ning said Portugali kodakondsuse.

Aga kui nad olid 12 aastat elanud uut elu, saabus järsk muutus, kui neil paluti aidata üht äsja saabunud perekonda, kes ei osanud portugali keelt. Vadim ja Alina kutsusid vene keelt kõneleva perekonna koos nendega kirikusse ja pere võttis vastu ka pakkumise hakata koos Piiblit uurima. Kolm kuud hiljem andsid pereliikmed oma südame ristimisel Jeesusele.

Vadimil ja Alinal oli hea meel ning nad otsisid veel vene keele kõnelejaid, keda aidata. 18 kuuga moodustasid nad 20 inimesest koosneva kodukiriku. Vadim jutlustas igal hingamispäeval ja Alina vastutas muusika eest. „Laupäeva õhtuti olime päevasest tegevusest päris väsinud,“ ütles Vadim. „Aga meid täitis sõnulseletamatu rahulolu, rõõm ja õnn.“

Abielupaar tajus, et Jumal kutsus neid uuele tööle. Nende ainsaks sooviks oli võita hingi Jumala riigile. Nad sulgesid oma äri ja kolisid naabruses asuvasse Hispaaniasse Sagunto Adventkolledžisse. Neli aastat hiljem sai Vadim teoloogiamagistri kraadi.

Kui Vadim töötas internpastorina kolledži lähedal asuvas linnas, Valencias, kogus ta 20 vene keelt kõnelevat inimest iga hingamispäeva pärastlõunal Piiblit uurima. Selle grupi külastajad kutsuti kirikusse. Üsna varsti osales umbes 10 külastajat regulaarselt koguduse jumalateenistustel ning hingamispäeva pärastlõunane grupp muudkui kasvas. „Märkasime, et inimestel oli vaja koguneda emakeelse grupina,“ ütles Vadim.

Kui vene keelt kõnelevaid liikmeid sai kokku juba 26, siis sündis Valencias Hispaania adventkoguduse ja Inter-Euroopa Divisjoni toel vene keelt kõnelev kogudus, kelle territoorium hõlmab kogu Hispaania.

„Meie mõte on teenida kõiki vene keelt kõnelevaid inimesi, ükskõik kas nad on vene rahvusest või mitte, ning tuua nad Jeesuse juurde,“ ütleb Vadim. „Jumal on meie tööd rikkalikult õnnistanud.“

_Sinu annetus järgmisel nädalal, kolmeteistkümnendal hingamispäeval, aitab levitada evangeeliumi Euro-Aasia Divisjonis, mis on koduks paljudele vene keelt kõnelevatele inimestele. Täname, et kavatsed heldelt annetada. See misjonilugu jõuab lõpule järgmisel nädalal._
