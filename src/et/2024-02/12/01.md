---
title: Maa lõpusündmused
date: 15/06/2024
---

### Selle nädala õppeaine

Jh 8:32; Hs 20:12, 20; Ilm 7:1, 2; Ilm 14:1; Jl 2:21–24; Ho 6:3; Jk 5:7, 8; Ilm 18:1–4.

> <p>Juhtsalm</p>
> „Osta tõtt ja ära seda müü, osta tarkust, õpetust ja arukust“ (Õp 23:23).

Kujutle, et sul on teismeline tütar, kes sõidab kolledžist suvevaheajaks koju. Tema pärale jõudmist oodates jälgid ärevalt ilmateateid. Muutud murelikuks, kuna ilm halveneb kiiresti. Silmapiirile kerkivad tormipilved. Tuul puhub raevukalt. Taevast hakkab kallama vihma. Puud murduvad tormis. Varsti on peamine kodutee läbimatu. Siis kuuled ühelt naabrilt, et võimalik on tulla kõrvalteed pidi. Autod sõidavad ümber kukkunud puuokste. Kuigi ühendust on raske saada, õnnestub sul saata tütrele tekstisõnum, milles täpsustad hoolikalt, kuidas ta ohutult koju saab.

Kõigest kõige enam tahab Jeesus viia meid elutormidest ohutult läbi ja tervitada kodus. Ellen G. White kirjutab: „Torm on tulekul, halastamatu oma raevus. Kas oleme valmis sellega kohtuma?“ – „Tunnistused kogudusele“, 8. kd, lk 315. Kristuse elu, surma, ülestõusmise ja taevases pühamus teenimise eesmärgiks on kindlustada meie kojujõudmine. Taanieli raamatu ja Ilmutusraamatu prohvetlikud sõnumid on jumalikud juhtnöörid just lõpuajal elavate inimeste jaoks, mis aitavad meil minna läbi elutormide nii, et saame kord olla armsa Päästja süleluses.

Käesoleva õppetüki eesmärgiks on näidata, mida räägib prohvetlik Sõna lõpusündmuste kohta, ning leida uuesti, et Kristus suudab oma jõus viia meid Maa lõpukonfliktist läbi koju.

_Õppides selle nädala õppetükki, mis põhineb „Suure võitluse“ 37. ja 38. peatükil, valmistud hingamispäevaks, 22. juuniks._
