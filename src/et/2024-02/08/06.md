---
title: Jeesus, meie eestkostja kohtus
date: 23/05/2024
---

`Loe Hb 10:9–14. Mille poolest erineb selle kirjakoha põhjal preestri teenistus maapealses pühamus Jeesuse teenistusest taevases pühamus?`

Kristus suri ristil täiusliku patuohvrina üks kord ja alatiseks. Tema preesterlik teenistus taevases pühamus pühitseb meid. Nüüd, kui Ta on astunud kõige pühamasse paika, on Ta meie advokaat kohtus (vaata 1Jh 2:1). „nõnda ka Kristus, üks kord juba ohverdatud, et ära kanda paljude patud, ilmub teist korda mitte enam patu pärast, vaid päästma neid, kes teda ootavad“ (Hb 9:28). Tema ohvri ja vahendustegevuse kaudu on patuga juba tegeldud. Nüüd tuleb ta jälle – nende pärast, „kes igatsevad tema ilmumist“ (2Tm 4:8).

`Loe Hb 6:19, 20. Miks kutsub Jeesus meid Tema järel käima ja mis saab meile selgeks Teda järgides?`

„Kristuse eestkostel inimese heaks üleval pühamus on lunastusplaanis sama oluline koht nagu Tema surmal ristil. Oma surmaga alustas Ta seda tööd, mida Ta pärast ülestõusmist taevasse lõpule viima läks. Me peame usu kaudu astuma sissepoole eesriiet, „kuhu eeljooksjana meie heaks on läinud sisse Jeesus“ (Hb 6:20). Sinna kandub valgus Kolgata ristilt. Seal võime saada sügavama arusaamise lunastuse saladustest. Inimese päästmine on maksnud Jumalale mõõtmatult palju. Ohver, mille Tema tõi, rahuldab Jumala käsust üleastumise kõige rangemad nõuded. Jeesus on avanud tee Isa troonile ja Tema vahenduse kaudu võivad kõik, kes usus Tema juurde tulevad, esitada oma siirad soovid Isa ette.“ – Ellen G. White, „Suur võitlus“, orig lk 489.

Lunastusplaan on täiuslik plaan suure võitluse lõpetamiseks ja selle planeedi vabastamiseks Saatana haardest. Jeesuse elu ilmutas, kui väga armastab Jumal abivajavat Maad ja universumi, kes toimuvat jälgib. Tema surm ilmutas, kuivõrd võigas on patt, ning pakkus päästet kogu inimkonnale. Tema vahemehetöö taevases pühamus pakub lepituse hüvesid igaühele, kes sirutab usus käe, et need vastu võtta.

`Kuidas on Kristuse ristisurm seotud Tema eestkostega taevases pühamus ja miks on kohtupidamine lunastusplaani seisukohalt väga vajalik?`
