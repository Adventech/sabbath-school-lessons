---
title: Kõige pühamas paigas
date: 20/05/2024
---

`Loe 3Ms 16:21, 29–34; 3Ms 23:26–32 ja Hb 9:12–28. Miks oli lepituspäev vana-aja Iisraeli jaoks nii tähtis?`

Preestrid teenisid inimesi vaimulikus mõttes igal päeval aastas, aga lepituspäeval, mida heebrea keeles nimetati Jom Kippuriks, olid kõigi silmad Iisraelis suunatud pühamule. 3Ms 16. ja 23. peatükk annavad lepituspäeva kohta üksikasjalikke näpunäiteid. Kogu tavapärane tegevus lakkas. Kõik paastusid. Siis, kui ülempreester astus rahva pärast Jumala ette kõige pühamasse paika, katsusid inimesed oma südant läbi. Nad otsisid Jumalat alandlikult ja puhtsüdamliku patustunnistusega.

Igaüks, kes ennast ei „alandanud“, tuli „ära lõigata“ – ta ei pidanud enam kuuluma valitud rahva hulka (3Ms 23:27, 29). Lepituspäeval viis ülempreester Issandale määratud siku vere pühamusse ning siis, kui ta oli piserdanud verd lepituskaane peale, määris ta seda kuldse altari ja vaskse altari sarvedele, et puhastada täielikult kogu pühamu. Kui ülempreester oli „lõpetanud lepitamise“, pani ta oma käed elusa siku pea peale ja tunnistas tema peal üles kõik Iisraeli patud. Seejärel viidi sikk kõrbesse, et lahutada ta igaveseks leerist (3Ms 16:20–22).

Igapäevase teenistuse käigus viidi veri pühamusse, näitamaks patu kuhjumist (Jr 17:1) ja ilmestamaks tõsiasja, et Jumal võtab vastutuse patu lõpliku kaotamise eest. Nüüd, lepituspäeval, viidi veri pühamust välja ja asetati patusiku pea peale, kelle liisk määras Asaselile. Asasel kujutas Saatanat, ja nii sai avalikuks, et lõplik vastutus patuprobleemi eest lasus tema peal.

Sikk talutati kaugele kõrbesse, et lepituspäeva lõpuks oleks Jumalal puhas pühamu ja puhas rahvas. Taevases pühamus teenib Kristus meie eest; esmalt tegi Ta seda pühas paigas ja alates 1844. aastast – 2300 päeva lõppemisest – kõige pühamas paigas.

Jääme selle suure kohtumõistmise käigus õigeks meie Asetäitja Jeesuse tõttu. Ellen G. White’i sõnu kasutades mõistetakse meid „õigeks Tema õiguse läbi, milles meil ei ole mingit osa“. – „Ajastute igatsus“, orig lk 25. Selle õiguse – meile omistatud (meie arvele pandud) õiguse – tulemusena „vaevame me oma hinge“, mis tähendab, et pöörame patule selja. See tähendab, et me ei võta kurjust mugavalt omaks, ei vabanda hellitatud patte ega klammerdu nende külge, vaid kasvame armus ja elame püha elu.

`Milline tähtsus on lepituspäeval meie elus praegu? Miks peaks see panema meid teisiti elama?`
