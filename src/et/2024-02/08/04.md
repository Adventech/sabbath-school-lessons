---
title: Kohtutund on tulnud
date: 21/05/2024
---

`Võrdle omavahel Tn 7:9, 10 ja Ilm 14:6, 7. Mille poolest on need kirjakohad sarnased?`

Kohtumõistmine on üks Piibli läbivaid teemasid. „Sest Jumal viib kõik teod kohtusse, mis on iga salajase asja üle, olgu see hea või kuri“ (Kg 12:4). Jeesus suunas oma kuulajate tähelepanu tulevasele kohtule, kui ütles, et „inimesed peavad kohtupäeval aru andma igast tühjast sõnast, mida nad on rääkinud“ (Mt 12:36). Apostel Paulus lisab, et Jumal „toob valguse ette pimedusse varjunud asjad ning teeb avalikuks inimsüdamete kavatsused“ (1Kr 4:5). Ingellik sõnumitooja ütles Johannesele: „Tema [Jumala] kohtumõistmise tund on tulnud“ (Ilm 14:7).

`Loe Ilm 22:10–12. Milline on kogu inimkonna saatus, kui Jeesus tagasi tuleb? Mida öeldi Johannesele selgesti?`

Kuna Kristus tuleb andma lõplikku tasu, siis peab kohut peetama enne seda, et oleks näha, kes saab Tema tulekul millise tasu. Kui Kristus tuleb tagasi, ei ole enam teist võimalust. Igal inimesel on olnud piisavalt teavet, et langetada oma lõplik, pöördumatu otsus olla kas Kristuse poolt või vastu.

`Loe Mt 25:1–13. Miks suhtub Jeesus neisse kahte usklike gruppi nii erinevalt?`

„Kui see uurimistöö on lõppenud; kui kõigi kohtuasi, kes maailma algusest alates on tunnistanud end Kristuse järelkäijaks, on otsustatud, siis ja alles siis lõpeb armuaeg ja armu-uks suletakse. Nii viiakse meid lühikese lausega: „Kes olid valmis, läksid Temaga pulma, ja uks suleti,“ läbi Päästja lõputeenistuse viimase faasi aega, mil suur töö inimese päästmiseks on lõppenud.“ – Ellen G. White, „Suur võitlus“, orig lk 428.

Meil ei ole vaja kohtumõistmist karta. Jeesuse tõttu meile andestatakse, meid vabastatakse süüst, meile antakse jõud elada jumalakartlikult ja meile kuulub lõplik võit.
