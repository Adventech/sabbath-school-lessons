---
title: Head sõnumid kõige pühamast paigast
date: 22/05/2024
---

`Loe Hb 4:14–16 ja Hb 10:19–22. Millise kindlustunde ja jumaliku kutse esitavad need salmid meist igaühele?`

Pauluse põhitähelepanu Kirjas heebrealastele on sõnadel „hoidkem kinni“, „läki julgusega“, „ärge andke iial alla“, koondage oma usk meie suurele ülempreestrile Jeesusele. Jeesuses on meil kõik, mida vajame. Usu kaudu saame siseneda taevasesse pühamusse „uue ja elava“ tee tõttu, mille Jeesus on meie jaoks avanud.

Eesõue vaadates näeme vaskse altari sarvedel _verd._ _Verd_ näeme pühas paigas suitsutusohvri altari kuldsetel sarvedel. Silmame piserdatud _verd_ vahevaibal, mis on armuaujärje ees.

Jeesuse veri valmistab tee igal sammul. See annab meile lootuse, sest meil on võimalik Jumalaga uuesti kohtuda ainult seeläbi, et Jeesus annab meile andeks ja kustutab meie patud. Jumala arm on piiritu, aga piiritu on ka Tema õiglus. Ja õiglus saab Kristuse ohvri meie üleastumiste lepitusena vastu võtta ainult siis, kui Jeesus annab esmalt meile patud andeks ja seejärel kustutab need.

`Loe Ilm 11:19. Mille poolest on see nägemus suure võitluse kontekstis tähendusrikas? Kuidas toob see esile lahutamatu seose seaduse ja evangeeliumi vahel?`

Siin, universumi troonisaalis Jumala silmipimestavas heleduses ja leegitsevas hiilguses, märkame järsku, et Jumala trooni põhialuseks on lepingulaekas olev Jumala seadus. Siin – kõige pühamas paigas – tulevad ilmsiks Jumala õiglus ja halastus. Mitte ükski maapealne võim ei saa Jumala seadust muuta, sest lisaks muudele põhjustele on see pühalikult tallel taevases lepingulaekas. Hb 8:10 ütleb: „Sest see leping, mille ma teen Iisraeli kojaga pärast neid päevi, ütleb Issand, on niisugune: ma annan oma seadused nende mõistusesse ja kirjutan need nende südamesse ja ma olen neile Jumalaks ja nemad saavad mulle rahvaks.“ Kui siseneme usu kaudu taevasesse pühamusse, leiame andestuse oma mineviku pattude eest ja jõu elada sõnakuulelikku elu Kristuse abil, kes suri meie eest ning kes kirjutab seaduse meie südamesse. Jeesus päästab meid „päriselt“ (Hb 7:25). Jeesus päästab meid täielikult ja lõplikult patu karistusest ja väest.

`Miks on Jeesuse eestkostmine uskumatult hea uudis? Milline oleks meie lootus, kui meil tuleks seista õiguse mõõdupuu – seaduse – ees ilma evangeeliumita?`
