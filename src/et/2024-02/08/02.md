---
title: Taevane pühamu
date: 19/05/2024
---

`Loe 2Ms 25:8, 9, 40 ja Hb 8:1–6. Millist kaht pühamut kirjeldatakse neis salmides?`

Kui esimesed adventistid murdsid 1844. aasta oktoobrile järgnevatel kuudel süvenenult pead Pühakirja üle, said nad aru, et Piiblis räägitakse kahest pühamust – sellest, mille Mooses ehitas, ja suurest originaalist taevas. Piiblis osutab termin „pühamu“ esmalt Moosese ehitatud kogudusetelgile kui taevaste asjade mudelile ehk „varjule“; ja teiseks „tõelisele kogudusetelgile“ taevas, millele maapealne pühamu viitas. Kristuse surmaga kaotas varjuteenistus oma tähtsuse. „Tõeline kogudusetelk“ taevas on uue lepingu pühamu. Ja kuna Tn 8:14 prohvetikuulutus täitus sel ajastul, pidi pühamu, millele see osutas, olema uue lepingu pühamu.

„Juba sajandeid enne 2300-aastase perioodi lõppu 1844. aastal polnud maa peal enam pühamut. Niisiis selgub, et prohveti sõnad: „Kaks tuhat kolmsada õhtut-hommikut. Siis saab pühamu taas oma õiguse“, peavad vaieldamatult silmas taevast pühamut.“ – Ellen G. White, „Suur võitlus“, orig lk 417.

Pühamu kõrbes oli mastaapne mudel ehk näidis taevasest pühamust. Maapealses pühamus toimunud teenistused rääkisid ettevaatavalt Jumala taevasest lunastusplaanist. Iga toodud ohver kujutas Jeesuse ohvrit Kolgata ristil (vaata Jh 1:29). Kristuse ohvri tõttu oleme vabad patu hukkamõistust. Meile antakse andeks. Meie süü saab lepitatud, kui võtame vastu ohvri, mille Jeesus meie eest tõi, ja tunnistame oma patud üles (1Jh 1:9). Jeesus pole mitte ainult Tall, kes meie eest suri, vaid ka preester, kes elab meie heaks.

Hb 7:25 selgitatakse: „Just seepärast ta võibki päriselt päästa neid, kes tulevad Jumala ette tema läbi, elades aina selleks, et nende eest paluda.“ Ta kõrvaldab süü ja päästab meid patu võimu alt (Rm 8:1–4; 2Kr 5:21). Jeesus teenib taevases pühamus meie eest. Tema vahendustegevuse tulemusena murtakse patu haare meie elus. Siis ei köida ega orjasta meid enam meie patune loomus. Oleme Kristuses vabad: vabad patu hukkamõistust ja patu kontrolli alt. Kui hoiame usu kaudu jätkuvalt kinni Kristusest, on meil päästekindlus.

`Mida tähendab sinu jaoks teadmine, et Jeesus teenib taevas sinu heaks – Ta on sinu kohtuasjas vahetalitaja? Miks vajad vahetalitajat? Miks on see tõde hea uudis?`
