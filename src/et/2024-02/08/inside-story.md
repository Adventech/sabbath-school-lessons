---
title: Misjonilugu
date: 24/05/2024
---

#### Kirikust ära jooksmine, I

_Selle loo on kirjutanud Andrew McChesney._

Kirik oli viimane koht, kus Aneliya käia tahtis. Ta oli kasvanud peres, mis järgis üht mittekristlikku maailmareligiooni, ning oli rohkem kui 40 aastat külastanud pühade aegu oma jumalakoda ja jälginud loomohvrite toomist. Seega oli tema jaoks üpris vapustav, kui üks võõras inimene sirutas tänaval tema abikaasa ja 20aastase poja Roseni poole Piibli.

„Võtke ja tulge täna õhtul meie koosolekule,“ ütles võõras.

Tema sõnul pidi koosolekul jagatama ka suupisteid.

Kodus hakkas Aneliya kõhklema. „Mida me seal peale hakkame?“ küsis ta.

„Ma ei taha minna. Ma olen teist usku.“

Aga Rosen tahtis kirikusse minna.

„Tule,“ ütles ta. „Me sööme ja kuulame natuke.“

Kõik viis põgenikepere liiget, kes elasid ühes Euroopa linnas, läksid koosolekule. Nad vahetasid koguduseliikmetega tervitusi ning neile pakuti teed ja kooki. Programmi jooksul kuulis Aneliya, et inimesed rääkisid Jeesusest, aga ta ei saanud sõnadest aru.

„Millest nad räägivad?“ mõtles ta. See on tema usku kuuluvate inimeste puhul tavapärane reaktsioon, kui neile esimest korda Piiblist räägitakse.

Rosen oli aga koosolekust vaimustuses. Hiljem hakkas ta koos Pauliga sellesama võõraga, kes oli talle tänaval Piibli andnud – Piiblit uurima.

Varsti palus Rosen oma emal tulla kirikusse tema ristimist vaatama.

Kirik oli viimane koht, kuhu Aneliya minna tahtis.

„Ma ei saa aru, mis see ristimine on,“ ütles ta. „Ma ei tule.“

Rosen ristiti ilma temata.

Siis tõsteti Aneliya ja ta perekond nende üürikorterist välja. Neil oli üüriraha olemas, aga nad ei suutnud elukohta leida. Koguduseliikmed asusid samuti otsima, aga tulutult. Seega kutsusid nad pere ajutiselt elama laste hingamispäevakooli klassi.

Kirik oli viimane koht, kuhu Aneliya minna tahtis. Aga tal ei olnud valikut. Tema ja ta pere elas kirikus seitse kuud.

Sel ajal käis Paul perekonna juures ja luges neile Piiblit. Aneliya mõtles, miks mees neile Piiblit loeb. Ta oli veendunud, et ainult tema usu pühad kirjutised sisaldasid tõde. Ta arutles: „Kuidas aitab Piibel mul korterit saada? Miks me korterit ei leia?“

Paul kutsus perekonda hingamispäeviti jumalateenistustele. Aneliya põgenes. Kui ta nägi, et jumalateenistus algab, ruttas ta uksest välja. Aga tema 22aastase poja Sergei südant liigutas loetu. Poeg ristiti.

Pärast seda, kui perekond uue kodu leidis, hakkasid pojad Aneliyat paluma,
et ta Jeesuse peale mõtleks.

Täname, et toetad Adventmisjonit, mille Globaalmisjoni keskused aitavad välja õpetada koguduseliikmeid, kes jagavad häid päästesõnumeid muudesse religioonidesse kuuluvatele kallihinnalistele inimestele. Kui soovid rohkem teada, külasta veebilehte globalmissioncenters.org. Loo otsad võetakse kokku järgmisel nädalal.
