---
title: Rõõmsad lootuses
date: 25/04/2024
---

`Loe Hb 2:14, 15. Kuidas kogesid usklikud keskajal suure võitluse reaalsust?`

Mis rõõmustas ustavaid valdeslasi kohutava tagakiusamise keskel, mis neile osaks langes? Mis andis Husile ja Hieronymusele, Tyndale’ile ja Latimerile ning keskaja märtritele julgust vaadata otsa leekidele ja mõõgale? Usk Jumala tõotustesse. Nad uskusid Kristuse tõotust: „Sest mina elan ja ka teie peate elama“ (Jh 14:19). Nad leidsid, et Tema tugevus on piisav elu suurimateski katsumustes. Nad leidsid, et sõprus Kristusega Tema kannatustes oli lausa rõõm. Ja nende ustavaks jäämine andis maailmale võimsa tunnistuse.

Nad vaatasid olevikust kaugemale, sellele, mis saab tulema. Nad teadsid, et Kristuse ülestõusmise tõttu oli surm võidetud vaenlane. Selliste julgete meeste ja naiste ümbert vallandus surma kägistav haare. Nad klammerdusid Jumala Sõna tõotuste külge ja lahkusid võitjatena.

`Loe Jh 5:24; Jh 11:25, 26 ja 1Jh 5:11–13. Millise kindlustunde annavad need tõotused isiklikult sulle? Kuidas need meid elu katsumustes aitavad?`

Jan Hus ei löönud vangistuse, ebaõigluse ja surma ees kõikuma. Ta vireles mitu kuud vanglas. Külmas ja rõskes kongis jäi ta palavikku, mis oleks ta elu peaaegu lõpetanud. Ometi „Jumala arm kinnitas teda. Kannatusterikaste nädalate kestel enne lõpliku kohtuotsuse langetamist täitis tema hinge taevane rahu. Sõbrale teatas ta: „Kirjutan seda kirja vanglas, aheldatud kätega, oodates homme oma surmaotsust… Kui me jälle kohtume Jeesuse Kristuse abiga tulevases õnnelikus elus, saate te teada, kui armulikult suhtus Jumal minusse ja kui hellalt Ta toetas mind minu kiusatustes ja kannatustes.“ Maa-aluse vangikongi sünguses nägi ta ette puhta usu võidukäiku.“ – Ellen G. White, „Suur võitlus“, orig lk 107, 108.

Apostel Pauluse manitsus on meie jaoks tänapäeval üha kohasem. „Pidagem vankumatult kinni lootuse tunnistusest, sest ustav on, kes seda on tõotanud“ (Hb 10:23). Nagu Jumala tõotused võimaldasid Tema rahval püsima jääda möödunud aegadel, nii võimaldavad need meil püsima jääda praegu.

`Mida tähendab Kristuse pärast kõigest ilma jääda? Mida sa lõpuks päriselt kaotad? (Vaata Mk 8:36.) Mida õpime valdeslastelt ja reformaatoritelt, mis aitab meil püsima jääda selle planeedi viimases konfliktis?`
