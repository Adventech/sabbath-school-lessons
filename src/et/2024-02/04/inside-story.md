---
title: Misjonilugu
date: 26/04/2024
---

#### Jutustus kahest naabrist

_Loo on kirja pannud Andrew McChesney._

Mussa usk õpetas, et tema jaoks oli vale kasvatada sigu müügiks. Aga Mussa töötas seakasvatajana.

Nicolonaga religioon õpetas, et oli vale lahutada abielu muul põhjusel kui truudusetuse pärast. Aga Nicolonaga oli kolm korda abielus olnud ja tagatipuks oli ta olnud vabaabielus veel kolme naisega.

Need kaks meest olid naabrid ning elasid seesugust elu, mis erines suuresti nende usu õpetuspunktidest. Aga Jumalal oli Mosambiigis nendega oma plaan.

Ühel päeval sai Mussa üks siga sisse Nicolonaga juurviljaaeda ja tekitas märkimisväärset kahju.

Nicolonaga oli tulivihane ja nõudis rusikavõitlust. Ta võitis kakluse ning Mussa lonkas verise ja läbipekstuna minema. Aga Mussa ei kavatsenud alla anda. Ta vandus, et maksab nõidumise abil kätte. „Sul on 30 päeva oma surmaks valmistuda,“ ütles ta Nicolonagale.

Järgmisel hommikul ärkas Nicolonaga väga haigena. Ta rääkis Mussa ähvardusest oma sõpradele seitsmenda päeva adventistide kogudusest, kus ta oli kunagi jumalateenistustel käinud.

Kuna Nicolonaga tervislik olukord halvenes pidevalt, kasvas tema mure. 15 päeva pärast palus ta koguduseliikmetel enda eest palvetada ning pastor pani kokku palvemeeskonna, kes läks talle külla.

Aga Nicolonagal ei läinud paremaks. Veel üks nädal möödus ja valikuvõimalusi tundus üha vähemaks jäävat.

Kuna aeg üha läks, Mussa öeldud 30 päeva hakkasid otsa saama ja surm ligines, kutsus pastor kogudust üles Nicolonaga pärast õhtul paastuma ja palvetama.

Järgmisel varahommikul koputas Mussa pastori maja uksele. Ta jutustas imelise loo sellest, kuidas tema jumalad olid võidelnud Nicolonaga Jumalaga ja Nicolonaga Jumal oli võitnud. Ta ütles, et ei suuda enam Nicolonagalt elu võtta. Ta tahtis hakata kristlaseks.

„Ma tahan teenida Nicolonaga Jumalat,“ ütles ta.

Nicolonaga paranes oma haigusest ning tema ja Mussa hakkasid käima adventistide ristimisklassis. Mõlemad andsid ristimisel oma südame Jeesusele. Praegu on mõlemad Mosambiigis oma usu head kandvad jõud.

„Jumal on võimas ja Tema vastab nende palvetele, kes usus Teda otsivad,“ ütleb pastor Nelson A. Quenesse.

Liiatigi, ütleb ta, on „ilma usuta võimatu olla meelepärane, sest kes tuleb Jumala juurde, peab uskuma, et tema on olemas ja et ta annab palga neile, kes teda otsivad“ (Heebrealastele 11:6).
