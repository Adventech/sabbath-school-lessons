---
title: Püsima jäämise julgus
date: 23/04/2024
---

`Võrdle omavahel Ap 5:28–32; Ef 6:10–12 ja Ilm 3:11. Millised põhimõtted on neis kirjakohtades?`

Üks silmatorkav joon valdeslaste ja kõigi teiste usupuhastajate juures oli nende täielik allumine Jumalale, nende kuulekus Pühakirja autoriteedile ning nende pühendumine Kristuse ülemvõimule, mitte aga paavstlusele. Nende meeli täitsid Uue Testamendi lood usust ja julgusest.

Koos Peetruse ja apostlitega said nad öelda: „Jumala sõna tuleb enam kuulata kui inimese sõna“ (Ap 5:29). Nende jaoks oli endastmõistetav Pauluse üleskutse: „Saage vägevaks Issandas ja tema tugevuse jõus“ (Ef 6.:0). Nad võtsid tõsiselt Jeesuse nõuannet: „Pea kinni, mis sul on, et ükski sinu pärga ei võtaks“ (Ilm 3:11). Rooma kiriku traditsioonidele allumise asemel oli nendel kindlatel usumeestel ja -naistel julgust seista Jumala Sõna tõdede eest.

Valdeslased olid üks esimesi rahvusgruppe, kes said endale emakeelse Piibli. Nad paljundasid Piiblit käsitsi ümber kirjutades ning Jean Leger, üks Piibli ümberkirjutajatest, on kirja pannud liigutava loo, mis annab vahetut teavet nende tööst ja nende tehtud joonistustest. Valdeslased paljundasid Pühakirja salaja nii Põhja-Itaalia kui ka Lõuna-Prantsusmaa mägedes asuvates kogukondades. Lapsevanemad juhendasid oma noorsugu juba maast-madalast pähe õppima pikki lõike Pühakirjast. Piibli ümberkirjutajate meeskonnad töötasid ühiselt töömahuka käsitsi paljundamise kallal. Paljud noored valdeslased rändasid mööda Euroopat kaupmeestena, kes levitasid salamisi Piibli tõdesid. Osa neist astusid võimaluse saabudes mõnda ülikooli ja jagasid Pühakirja osi oma kaasüliõpilastele. Pühast Vaimust juhituna, õigel hetkel, kui nad tajusid, et on leidnud ausa tõeotsija, andsid nad ära Pühakirja kallihinnalisi valitud osi. Paljud neist maksid pühendumise ja truuduse eest oma eluga. Kuigi valdeslaste jaoks polnud Piibli iga õpetus sulaselge, hoidsid nad sajandeid alal Jumala Sõna tõdesid ja levitasid neid teistele.

„Aga õigete rada on otsekui valgusepaistus, mis muutub üha selgemaks, kuni päev on saabunud“ (Õp 4:18). Saalomon võrdleb rada, mida mööda Jumal oma rahvast juhib, silmapiirilt tõusva päikesega. Kui Jumal vajutanuks nii-öelda kosmilist lülitit ja päike kiiranuks kohe täit valgust, pimestanuks see inimesi. Maailmal mitu sajandit lasunud pimeduse järel äratas Jumal Tema Sõnale pühendunud mehi ja naisi, kes otsisid tõde edasi.

`Kuidas saame meie Kristuse valgust peegeldades oma kogukonnale valgust kiirata? Kas saame?`
