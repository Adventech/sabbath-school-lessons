---
title: Taga kiusatud, kuid võidukas
date: 21/04/2024
---

`Loe Tn 7:23–25 ja Ilm 12:6, 14. Millisele prohvetlikule ajaperioodile need kirjakohad viitavad?`

Niipea kui Jumala rahvas jääb Temale ustavaks, Saatan raevutseb. Tihtilugu järgneb sellele tagakiusamine. Prohvet Taaniel kirjeldas aega, mis jäi tema jaoks tulevikku, mil keskaja kirik „sõdib“ Jumala rahvaga ja „piinab“ neid (Tn 7:21, 25). Prohvet Johannes kirjeldas sama perioodi ajana, mil Jumala kogudus on sunnitud põgenema kõrbesse, kus teda „toidetakse üks aeg ja kaks aega ja pool aega“ (Ilm 12:14). Ilm 12:6 lisab: „Naine [kogudus] põgenes kõrbe, kus tal oli ase, mille Jumal oli valmistanud.“ Jumala rahvast toideti kõrbes. Tema Sõna tugevdas ja toetas neid siis, kui suur võitlus möllas pikal ja pimedal paavstliku valitsemise perioodil.

Jumala rahvas leidis koha, „mille Jumal oli valmistanud“. Elu suurimates raskustes valmistab Jumal alati oma ustavate järelkäijate jaoks koha. Kõige suuremate katsumuste aegadel on Tema rahvas leidnud pelgupaiga Tema armastuses ja hooles. (Vaata Ps 46.)

1260 päeva ning Ilm 12:6, 14 kirjas olev aeg, kaks aega ja pool aega osutavad ühele ja samale perioodile (3½ aega ehk aastat x 360 päeva/aastat = 1260 päeva). Piibli prohvetikuulutus on sageli kirja pandud sümbolites. Taanieli ja Ilmutusraamatu prohvetlikes osades võrdub üks prohvetlik päev ühe tegeliku aastaga. Leiame selle päev-aasta põhimõtte 4Ms 14:34 ja Hs 4:6.

Päev-aasta põhimõte ei toetu ainult kahele nimetatud tekstile, vaid sellel on avaram alus Pühakirjas. Kronoloog ja Vana Testamendi õpetlane dr William Shea esitab Piibli Vana Testamendi poolelt selle seaduspära toetamiseks 23 tõendit. Sajandist sajandisse on Piibli tõlgendajad kasutanud sama seaduspära.

Läänegoodid, vandaalid ja idagoodid olid hõimud, kelle uskumused erinesid Rooma ametlikest doktriinidest. 1260 päeva algasid siis, kui loetletud barbarite hõimudest viimane, idagoodid, aeti Roomast välja 538. aastal pKr. Vaimuliku pimeduse periood kestis aastani 1798 pKr, kui Rooma kindral Berthier kõrvaldas Roomast paavsti. Selle pika perioodi jooksul tapeti märtrina lugematul arvul kristlasi sellepärast, et nad jäid sõnakuulelikuks Jumala Sõnale. Nad surid, aga võitsid. Kristuses olid nad vabad süüst ja patu ülemvõimust; nad võitsid „Talle vere tõttu“. Nende võiduks oli Kristuse võit ristil Saatana üle. Kuigi nad surid, on nende surm üksnes Kristuse tagasitulekuni kestev puhkus.

`Kuidas tugevdavad täitunud prohvetikuulutused sinu usku?`
