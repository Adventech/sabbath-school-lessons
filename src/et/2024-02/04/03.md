---
title: Valgus võidab pimeduse
date: 22/04/2024
---

`Loe Jd 3, 4. Mille eest siin hoiatatakse ja kuidas kehtisid need sõnad kristliku kiriku kohta hilisematel sajanditel?`

Juuda kiri kirjutati ustavatele kristlastele – „Jumalas Isas armastatud ja Jeesuses Kristuses hoitud kutsutuile“ (Jd 1:1) millalgi enne 65. aastat pKr. Neid tublisid usklikke ergutati „võitlema pühadele kord antud usu pärast“, sest „teie hulka on end poetanud mõningad inimesed…, kes meie Jumala armu kõlvatuseks“ pööravad (Jd 1:3, 4). See manitsus sai usklike jaoks veel tähendusrikkamaks keskajal, mil paganlikud kombed olid juba koguduse üle ujutanud ja inimlikud traditsioonid kahjustasid Jumala Sõna. Mitu sajandit olid Pühakirja tõdede eestvõitlejateks valdeslased. Nad uskusid, et Kristus oli nende ainus vahemees ja Piibel nende ainus autoriteetne algallikas. „Ikka leidus Jumala tunnistajaid, kes pidasid kalliks usku Kristusesse kui ainsasse vahemehesse inimese ja Jumala vahel, mehi, kes tunnistasid Piiblit elu ainsaks juhtnööriks ja pidasid õiget hingamispäeva.“ – Ellen G. White, „Suur võitlus“, orig lk 61.

`Loe Ilm 2:10. Mida tõotab Jumal neile, kes on Talle ustavad ka surma palge ees?`

Need sõnad kirjutati Smürna kogudusele. Selle linna üheks patroon-jumaluseks oli veini- ja viljakusjumal Dionysos. Kui Dionysose preestrid surid, pandi neile matuserongkäigus pähe kroon. Johannes vastandab seda surnu pähe pandud maist krooni elukroonile, mis asetatakse nende pähe, kes võidutsevad kurjuse jõudude üle. Elukroon antakse neile, kes talusid Kristuse pärast katsumusi, raskusi, kannatust ja ka surma.

Elukroon innustab usklikke inimesi Kristuse pärast surmani vastu panema. Elukroon motiveerib alati raskustes olevaid usklikke. See innustas valdeslasi valu ja tagakiusamise keskel. Nad teadsid, et ühel päeval näevad nad Jeesust ja elavad koos Temaga igavesti. Elukroon kõnetab meidki: me võime praegu olla katsumuste keskel, aga meid ootab elukroon siis, kui hoiame oma pilgu kindlalt Jeesusel.

`Mis sind rasketel aegadel julgustab? Mis hirmutab? Millistele tõotustele saad sellistel aegadel toetuda?`
