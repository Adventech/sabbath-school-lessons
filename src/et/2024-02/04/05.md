---
title: Reformatsiooni koidutäht
date: 24/04/2024
---

`Loe Ps 19:8–12; Ps 119:140; Ps 119:162 ja Jr 15:16. Milline sarnane hoiak oli Taavetil ja Jeremijal Jumala Sõna suhtes, mis oli ühtlasi reformatsiooni nurgakivi?`

Kõik reformaatorid, usupuhastajad, „rõõmutsesid“ Jumala Sõna üle. Nad „ihaldasid“ teha Jumala tahtmist. Nad „armastasid“ Tema seadust. Reformatsiooni alustõdedest üks tähelepanuväärseim oli rõõm, mille Pühakirja uurimine kaasa tõi. Piibli tundma õppimine ei olnud vaevaline ülesanne. See ei olnud formaalne tegevus. See ei olnud range nõue, vaid nauding.

Pühakirja uurimise käigus muutis Püha Vaim inimesi. „Wycliffe’i iseloom on tõendiks Pühakirja kasvatavast ja ümbermuutvast väest. Piibel muutis ta niisuguseks, nagu ta oli. Püüe mõista jumalikke tõdesid annab värskuse ja jõu kõikidele võimetele. See avardab mõistust, teritab arusaamist ja arendab otsustusvõimet. Piibli uurimine õilistab mõtteid, tundeid ja püüdlusi rohkem kui mingi muu õppimine. See annab eesmärgikindluse, julguse ja meelekindluse. See õilistab iseloomu ja pühitseb hinge. Tõeline ja harras Pühakirja uurimine viib inimesi otsesesse ühendusse Jumala ääretu mõistusega ja annab maailmale tugeva, aktiivse mõtlemisvõimega põhimõttekindlaid mehi. Neid omadusi ei suuda anda parimgi inimtarkusel põhinev kasvatus.“ – „Suur võitlus“, orig lk 94.

`Loe 2Tm 2:1–3. Millist nõu andis apostel Paulus Timoteosele Jumala Sõna kuulutamiseks?`

Jumala Sõna tõde ja rõõm Kristuses olevast päästest täitis reformaatorite südant nii, et neil tuli sellest rääkida. Suur osa John Wycliffe’i elust kulus Jumala Sõna tõlkimisele inglise keelde. Ta tegi seda kahel põhjusel – elav Kristus muutis teda Sõna kaudu ja Kristuse armastus innustas teda jagama õpitut kaasinimestega.

Enne Wycliffe’i tõlketööd oli inglise keeles olemas ainult üksikud Piibli osad. Kuigi see kartmatu mees suri enne, kui Rooma ta kätte sai, kaevas paavstivõim tema säilmed välja, põletas need ja paiskas tuha jõkke. Aga just nagu tuhk kandus veega laiali, nii levis Jumala Sõna – eluvesi – tema töö tulemusena kaugele. Niimoodi kasutas Jumal teda – „reformatsiooni koidutähte“.
