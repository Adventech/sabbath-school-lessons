---
title: Tõe eest seismine
date: 20/04/2024
---

### Selle nädala õppeaine

Tn 7:23–25; Ilm 12:6, 14; Jd 3, 4; Ilm 2:10; Ap 5:28–32; Ps 19:8–12; 1Jh 5:11–13.

> <p>Juhtsalm</p>
> „Ja nõnda nagu Mooses ülendas kõrbes vaskmao, nõnda peab ülendatama Inimese Poeg, et igaühel, kes usub, oleks temas igavene elu“ (Jh 3:14, 15).

Tänapäeva Türgi rannikulinn Izmir oli kord Piibli Ilmutusraamatus mainitud Smürna linn. Selle muistse umbes 100 000 elanikuga linna õitseng jäi esimese sajandi teise poolde ja teise sajandisse. Tegemist oli jõuka ja Roomale tuliselt ustava linnaga.

Korra aastas kästi kõikidel Smürna elanikel põletada suitsutusrohtu Rooma jumalate ees. Nähtavasti oli Smürnas teisel sajandil ka jõudsasti kasvav kristlik kogukond, kellest paljud ei kavatsenud seda korraldust täita. Varakristliku koguduse juht Polykarpos suri märtrina Smürna linnaväljakul – ta põletati tuleriidal, kuna ta keeldus salgamast oma Issandat Rooma jumalatele suitsutamisega. Kui talt küsiti viimast korda, kas ta ütleb Kristusest lahti, vastas vana mees: „Kaheksakümmend kuus aastat olen ma Teda teeninud ja Ta ei ole teinud mulle midagi halba. Kuidas saan ma rääkida kurja oma Kuningast, kes mu päästis?“

Mitme sajandi jooksul olid mehed ja naised valmis pigem märtrina surema kui loobuma usust Kristusesse. Nende eneseohverdus puhub omakorda meis lõkkele julguse. Lood, kuidas nemad Kristusele pühendusid, taaselustavad meie pühendumist. Sellel nädalal vaatleme mõningaid piibellikke põhimõtteid, mis innustasid valdeslasi ja hiljem reformaatoreid, nagu Hus ja Hieronymus, iga hinna eest Issandale ustavaks jääma – ka siis, kui neid ähvardas sama võim, mis tappis Polykarpose: Rooma, kuid nüüd juba paavstlikus ajajärgus.

_Õppides selle nädala õppetükki, mis põhineb „Suure võitluse“ 4.–6. peatükil, valmistud hingamispäevaks, 27. aprilliks._
