---
title: Ainult Kristus… ainult arm
date: 01/05/2024
---

`Loe Ef 2:8, 9; Rm 3:23, 24; Rm 6:23 ja Rm 5:8–10. Mida räägivad need salmid lunastusplaanist?`

Jumal on andnud pääste kingitusena. Tema Püha Vaim juhib meid omaks võtma seda, mida Kristus nii vabalt pakub Kolgatal toimunud ristisurma kaudu. Jeesus, jumalik Jumala Poeg, ohverdas oma täiusliku elu meie pattude lunastamiseks.

Jumalik õiglus nõuab täiuslikku sõnakuulmist. Kristuse täiuslik elu pannakse meie ebatäiusliku elu asemele. Jumalik seadus, millest oleme üle astunud, mõistab meid igavesse surma. Piibel ütleb seda selgelt. Oma patuste valikute tõttu jääb meie elu Jumala ideaali „ootustest allapoole“. Oleme teinud pattu. Omapäi jäetuna ei suuda me rahuldada püha Jumala õigeid ja õiglasi nõudmisi. Seetõttu oleme ära teeninud igavese surma. Kuid sealsamas on hea uudis. Apostel Paulus kinnitab meile: „Sest patu palk on surm, aga Jumala armuand on igavene elu Kristuses Jeesuses, meie Issandas“ (Rm 6:23). Tegemist on teenimatu kingitusega; kui saaksime selle tegude abil, siis teeniksime selle välja, aga evangeeliumidest särab eredaimalt vastu üks tõde – me ei saa päästet ära teenida.

Martin Luther ja protestantlikud reformaatorid avastasid tõsiasja, et Kristus ja ainult Kristus on meie pääsemise allikas. Ning siis hakkas Luther jutlustama Kristuse päästvast armust. Rahvahulgad tunglesid kuulama tema südamlikku, elumuutvat sõnumit. Tema sõnad olid nagu kosutav külm vesi nende viljatus elukõrbes. Inimesi aheldasid keskaja kiriku traditsioonid ning hoidsid orjuses sajanditevanused rituaalid, milles ei olnud mingisugust vaimulikku elu. Lutheri Piibli-põhised sõnumid puudutasid südant ja elu muutus.

Kui Luther luges Uut Testamenti, oli ta Jumala headusest rabatud. Teda hämmastas Jumala soov päästa kogu inimkond. Tolle aja populaarne vaade õpetas kirikujuhtide suu kaudu, et lunastus oli osalt inimese töö ja osalt Jumala töö. Luther avastas, et Kristuse ristisurmast oli kogu inimkonna jaoks küllalt.

„Kristust koheldi nii, nagu meie oleme ära teeninud, selleks et meid võidaks kohelda nii, nagu Tema väärib. Teda mõisteti hukka meie pattude pärast, milles Temal ei olnud mingit osa, selleks et meid võiks mõista õigeks Tema õiguse läbi, milles meil ei ole mingit osa. Tema kannatas surma, mis kuulus meile, et meie saaksime elu, mis kuulus Temale.“ – Ellen G. White, „Ajastute igatsus“, orig lk 25.

Väga võimas ja imeline kokkuvõte evangeeliumist: meid saab kuulutada õigeks, „milles meil ei ole mingit osa“. On see vast tõotus!

`Kui lunastus on Jumala töö Kristuses, siis mis osa kristlikus elus täidavad meie teod? Kuidas kinnitada heade tegude tähtsust oma elukogemuses ilma, et need muutuksid meie lootuse aluseks?`
