---
title: Usk kõigele vaatamata
date: 27/04/2024
---

### Selle nädala õppeaine

Ps 119:162; Jh 16:13–15; 2Pt 1:20, 21; Ef 2:8, 9; Rm 3:23, 24; Rm 6:15–18.

> <p>Juhtsalm</p>
> „Ma panen su sõna tallele oma südamesse, et ma ei teeks pattu sinu vastu“ (Ps 119:11).

Protestantlikel reformaatoritel oli midagi, mida 21. sajandil väga vaja on – elu eesmärk. Tuntud Ameerika psühholoog Philip Cushman arutleb oma raamatus „The Empty Self“ inimeste üle, kes elavad sihitult. Nende uskumused on pinnapealsed. Neile läheb vaevalt korda see, mis on tõeliselt tähtis, ja neil pole midagi, mille eest tasuks surra. Nii on neil ka vähe seda, mille nimel elada.

Aga protestantliku reformatsiooni aegsed mehed, naised ja lapsed olid märgatavalt teistsugused. Neil oli püsiv eesmärk, mille nimel tasus elada. See, mida nad uskusid, oli oluline ja nad ei tahtnud oma ausat meelt kahjustada. Nende põhilised tõekspidamised olid lahutamatu osa neist. Neid tõekspidamisi salata tähendanuks salata maha omaenda olemus. Isegi surma palge ees oli neil sisemine rahu.

Selle nädala õppeaines vaatleme reformatsiooni ajast võetud näidete abil, kuidas elumuutvad Pühakirja õpetused panevad elus aluse ehtsale sihile ja tõelisele elumõttele. Saame aru, et sellised igavesed tõed valmistavad meid ette hea ja kurja vahelise suure võitluse lõpukriisiks. Võitlus, mida reformaatorid pidasid, ei ole veel läbi ning meid on kutsutud jätkama sealt, kus neil pooleli jäi. Meiegi võime leida, et Jumalal on väljapääs kõigis meie katsumustes, sest Ta on Jumal, kes annab meile elumõtte ja eesmärgi, mida miski maine anda ei saa.

_Õppides selle nädala õppetükki, mis põhineb „Suure võitluse“ 7.–11. peatükil, valmistud hingamispäevaks, 4. maiks._
