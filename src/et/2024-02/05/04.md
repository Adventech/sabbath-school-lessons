---
title: Vaimust valgustatud
date: 30/04/2024
---

Ühel päeval ülikooli raamatukogus õppides jõudis Martin Luther oma elu pöördepunktini. Ta leidis Piibli ladinakeelse eksemplari. Varem ta ei teadnudki, et selline raamat üldse olemas oli. Ülimat rõõmu tundes luges ta peatüki peatüki järel, salmi salmi järel. Teda hämmastas Jumala Sõna selgus ja jõulisus. Püha Vaim valgustas tema mõistust, kui ta lehekülgi uuris. Ta tajus Püha Vaimu juhtimist, kui traditsioonide varju jäänud tõed justkui hüppasid Pühakirja lehekülgedelt esile. Oma esimeste kogemuste kohta Piibliga kirjutas ta: „Oo, annaks Jumal mullegi sellise raamatu!“

Milliseid põhimõtteid võime järgnevatest piiblisalmidest leida selle kohta, kuidas tuleks Piiblit tõlgendada?

`Jh 14:25, 26`

`Jh 16:13–15`

`2Pt 1:20, 21`

Neis salmides on väga jõuliselt ja kindlalt öeldud, et sama Püha Vaim, kes Piibli kirjutajaid inspireeris, juhib meie mõtteid siis, kui me Pühakirja loeme. Tema on jumaliku tõe jumalik tõlgendaja. Kahjuks alavääristavad tänapäeval paljud end kristlaseks nimetavad inimesed Piibli üleloomulikku alget ja ülehindavad inimlikku alget. Kuna Saatan ei saa enam Piiblit meist eemal hoida, teeb ta oma parima, et võtta Piiblist välja kõik üleloomulik ja muuta see meie jaoks lihtsalt heaks kirjandusteoseks või – halvemal juhul – religioosseks rõhumisvahendiks masside ohjamisel.

Reformaatorid nägid selgelt, et Pühakirja eksimatuks tõlgendajaks oli Püha Vaim, mitte aga preestrid, prelaadid ja paavstid. Meieni on jõudnud huvitav mõttevahetus šoti reformaatori John Knoxi ja Šotimaa kuninganna Mary vahel. „„Teie tõlgendate Pühakirja ühel, nemad [roomakatoliku õpetajad] aga teisel viisil: keda ma peaksin uskuma ja kes peaks olema kohtunik?“ küsis seepeale kuninganna Mary. „Te peate uskuma Jumalat, kes oma Sõna kaudu selgesti kõneleb,“ vastas reformaator. „Jah, uskuda tuleb ainult seda, mida Jumala Sõna õpetab. Jumala Sõna on selge ja kui mõni koht peakski ebaselgeks jääma, siis selgitab Püha Vaim, kes ei ole iial iseenesega vastuolus, seda teistes kohtades ära nii, et kellelgi ei tarvitse kahelda, välja arvatud need, kes tahtlikult on kangekaelsed.““ – David Laing, „The Collected Works of John Knox“, vol. 2, pp. 281, 284 nagu tsiteerib Ellen G. White „Suures võitluses“, orig lk 251.
