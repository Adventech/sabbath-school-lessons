---
title: Sõnakuulmine - usu vili
date: 02/05/2024
---

`Loe Rm 3:27–31; Rm 6:15–18 ja Rm 8:1, 2. Mida räägivad need salmid meile ainult Kristuse õiguse läbi päästetud saamisest?`

Värskendav tuul puhus Lutheri päevil läbi kristliku koguduse. Kümnetele tuhandetele inimestele õpetati, et nad pööraksid pilgu oma patuselt minalt ja vaataksid Jeesusele. Kui inimesed vaatasid endale ja uurisid ainult seda, millised nemad olid, viis nähtu neilt kahtlemata julguse. Milline usklik ei kogeks tänapäeval sama? Just seepärast on meil vaja vaadata Jeesusele.

Jumala arm muudab meid. Ühel päeval võttis John Wesley osa moraavlaste koosolekust Londonis. Wesleyd valdas hämming, kui ta kuulis ette loetavat Lutheri sissejuhatust Pauluse kirja kohta roomlastele. Esimest korda elus hakkas ta evangeeliumist aru saama. Midagi muutus ta sees ning ta tundis kummalist tõmmet Kristuse poole, kes oli tema eest andnud oma elu. Ta hüüatas: „Ma tundsin, et ma usaldan Kristust, usaldan lunastuses ainult Kristust: ja mulle anti kindlustunne, et Tema oli _minu patud ära võtnud_, isegi _minu_ omad, ning päästnud _mind_ patu ja surma seaduse alt.“ – John Whitehead, „The Life of the Rev. John Wesley, M.A.“ (London: Stephen Couchman, 1793), lk 331.

`Loe 1Pt 2:2; 2Pt 3:18; Kl 1:10 ja Ef 4:18–24. Millised elutähtsad tõed kristliku eluviisi kohta tulevad neist kirjakohtadest esile?`

Reformaatorid õppisid järjekindlalt Sõna, et avastada tõde üha enam. Rahuldumata paigalseisuga või jäiga religioosse kogemuse vähese või olematu kasvuga, janunesid nad pidevalt parema arusaamise järele Kristusest. Paljud Piiblit uskuvad keskaja kristlased maksid oma pühendumise eest äärmiselt kõrget hinda. Neid piinati, vangistati, pagendati kodust ja hukati. Nende omandus võeti ära, kodu põletati, maa rööviti ja pereliikmeid kiusati taga. Kui nad oma kodust välja aeti, vaatasid „nad kindlale alusele rajatud linna“ poole, „mille meister ja ehitaja on Jumal“ (Hb 11:10). Kui neid piinati, õnnistasid nad piinajaid, ja kui nad virelesid pimedates rõsketes vangikongides, toetusid nad Jumala tõotustele säravamast homsest. Kuigi füüsilises mõttes olid nad vangis, olid nad vabad – Kristuse vabaduses, Tema Sõnade tõdede vabaduses, Tema peatse tuleku lootuse vabaduses.

`Kui sa vaatad endale, siis mis lootust on sul lunastatud saada?`
