---
title: Misjonilugu
date: 03/05/2024
---

#### Kirjad rikkale ja kuulsale

_Loo on kirja pannud Rebeca Ruiz Laguardia._

Hispaania koduperenaine luges jahmatavat teksti, mis ajendas teda alustama ühtekokku 35 aastat väldanud kirjutamiskampaaniat. Selle aja jooksul kuulutas ta Jeesuse tagasitulekust Hispaania kuningakoja liikmetele, näitlejatele ja lauljatele ning hiljem Kuuba juhile Fidel Castrole.

Selline misjonialgatus sündis siis, kui koduperenaine – minu ema – Pilar Laguardia luges: „Kõigepealt peavad kutset kuulma äriinimesed, kõrgetel kohtadel olevad usaldusväärsed inimesed, suurte oskuste ja teadusliku taibuga inimesed, geeniused, evangeeliumi õpetajad, kelle meeli pole kutsutud selle aja eriliste tõdede juurde. Neile tuleb anda kutse.“ („Kristuse tähendamissõnad“)

Öeldut lugedes arutles mu ema: „Kuidas mina, lihtne koduperenaine, nende inimesteni jõuan?“ Mõni hetk hiljem hakkas kujunema plaan. Ta kuulab telerist ja raadiost vestlusi tuntud inimestega ning loeb nende kohta ajalehtedest ja ajakirjadest. Ta püüab tabada vähimatki vihjet sellest, et neid huvitavad vaimsed asjad, ning tutvustab neile siis Jumalat. Mu ema leidis palju võimalusi. Niipea, kui ta kuulis kedagi ütlemas „Soovin, et mul oleks usku“ või „Olen agnostik“ või „Sisemiselt olen tühi“, kirjutas ta kirja.

Mu emal kadus järg käest, kui palju kirju ta kirjutas ja postitas Hispaania presidentidele ja ministritele, piiskoppidele, preestritele, näitlejatele, lauljatele, kirjanikele, ajakirjanikele ja kinnipeetavatele. Lisaks Fidel Castrole kuulusid kirjasaajate hulka Hispaania kuningas Felipe VI ja kuninganna Letizia, Itaalia tenor Al Bano Carrisi ning kirjanikud Paulo Coelho ja José Saramago. Kunagi ei jäänud tal postiaadress leidmata, ka interneti-eelsel ajal. Mõnikord oli abiks ajaleheartikkel. Teinekord helistas ta televisiooni ja vanglatesse.

Paljud inimesed ka vastasid. Madridi linnapea kirjutas: „Loen praegu „Ajastute konflikti“ sarja ning olen raamatus „Suur võitlus“ Hispaania ärkamisest rääkiva peatüki juures. See on väga huvitav ja ma loen edasi.“

Üks piiskop väljendas tänu raamatu „Tee Kristuse juurde“ ja raamatutesarja „Ajastute konflikt“ eest. „Tehku jumalik arm seda, mis vaja, et meid valgustada,“ kirjutas ta.

Teine piiskop ütles: „Tahan Piiblit paremini tundma õppida ja Jumalat paremini teenida. Võimalik, et mul tuleb Piibli osas korrigeerida mõningaid oma tõlgendusi.“

Üks arst, Isabel, kes loobus ametist ning läks kloostrisse nunnaks, pidas mu emaga mitu kuud ühendust telefoni ja kirja teel. Oma esimeses kirjas ütles ta: „Võite mulle saata Piibli kohta kõiki materjale, mida tahate.“ Seda mu ema tegi ja seeme sai mulda. Tulemused on Jumala käes.

„Tähtis on seeme külvata,“ ütles mu ema. „Issand ütleb: „Viska oma leib vee peale, sest pikapeale leiad sa selle jälle“ (Koguja 11:1).“

_Liitu seitsmenda päeva adventistide ülemaailmse koguduse algatusega reklaamida ja levitada 2023. ja 2024. aastal massiliselt raamatut „Suur võitlus“. Kui soovid rohkem teada saada, külasta veebilehte greatcontroversyproject.com või küsi oma pastorilt._
