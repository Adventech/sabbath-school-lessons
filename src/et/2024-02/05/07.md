---
title: Toetav Mõte
date: 03/05/2024
---

„Jumala ustavad sulased ei tegutsenud üksinda. Sel ajal, kui vürstiriigid, võimud ja kurjad vaimud moodustasid nende vastu võimsa liidu, ei jätnud Issand oma rahvast maha. Kui tõekaitsjate silmad oleksid olnud avatud, oleksid nad näinud samasuguseid tõendeid jumalikust lähedalolust ja abist, nagu nägi üks muistse aja prohvet. Tol korral, kui Eliisa teener oli juhtinud oma õpetaja tähelepanu ümbritsevale vaenulikule armeele, kes oli ära lõiganud kõik põgenemisvõimalused, oli prohvet palunud: „Issand, tee ometi ta silmad lahti, et ta näeks!“ (2Kn 6:17). Ja ennäe, mägi oli täis tuliseid hobuseid ja vankreid! Taeva sõjavägi oli Jumala sulast kaitsmas. Samamoodi valvasid inglid töölisi ka reformatsiooni päevil.“ – Ellen G. White, „Suur võitlus“, orig lk 208.

„Kui võimsad vaenlased ühinesid reformeeritud usu hävitamiseks ja tuhanded mõõgad näisid tõusvat löögiks, kirjutas Luther: „Saatan raevutseb; jumalakartmatud prelaadid teevad salasepitsusi ja meid ähvardatakse sõjaga. Rahvast tuleb õhutada võitlema vapralt Issanda trooni eest usu ja palve läbi nii, et meie vaenlased Jumala Vaimu poolt võidetuina on sunnitud jääma rahule. Meie peamine vajadus ja töö on palve. Rahvas teadku, et ta on mõõgaterale ja Saatana raevule välja pandud ning seepärast – palvetagu!““ – D’Aubigné, 10. raamat, 14. peatükk nagu on tsiteerinud Ellen G. White raamatus „Suur võitlus“, orig lk 209.

Õigus usu läbi – see suur tõde, mille Luther taasavastas – on evangeeliumi vundament, tõde, millele toetub meie päästelootus. Lutheri loodud laul „Üks kindel linn ja varjupaik“ sõnastab evangeeliumi võimsalt: „Ei aita meie nõu ja töö, see puudulik on olnud. Üks Mees on võitlemisele meil’ Isast appi tulnud. Kas tunned seda Meest? See Issand suurest väest! Ta suri sinu eest, Ta ainus Jumal tõest’! Au Temale peab jääma!“ – Eestikeelses koguduse lauluraamatus „Vaimulikke laule“ (Tallinna Raamatutrükikoda, 1994) nr 297.

**Küsimused aruteluks:**

`1. Kuidas selgitada tasakaalu armu ja seaduse, usu ja heade tegude vahel?`

`2. Miks leiame, et väga kerge on lasta mõtetel libiseda käsumeelsusesse? Kuidas sina käsumeelsust defineeriksid? Miks see meie kristlikku usku niivõrd kahjustab?`

`3. Kas näed mõnd ohtu selles, kui ideed „päästmine armust“ õigesti ei mõisteta? Kuhu võib väärarusaamine välja viia?`

`4. Mida peab osa inimesi silmas, kui kasutab mõistet „odav arm“? Kas arm on kunagi odav?`

---


Annetus >> ADRA [toeta.advent.ee](https://toeta.advent.ee/)

Päikeseloojang 21.16
