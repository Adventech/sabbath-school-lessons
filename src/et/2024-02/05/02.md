---
title: Üksnes Jumala Sõna
date: 28/04/2024
---

`Loe Ps 119:103, 104; Ps 119:147 ja Ps 119:162. Mismoodi suhtus Jumala Sõnasse Taavet? Kuidas avaldas see mõju usupuhastajatele ning kuidas mõjutab see meie elu tänapäeval?`

Piibel oli reformaatorite usu alus ja nende õpetuste tuum. Nad mõistsid, et neil oli tegemist „Jumala elava ja jääva“ inspireeritud sõnaga (1Pt 1:23). Nad pidasid kalliks iga sõna. Kui nad Pühakirja lehekülgi lugesid ja selles olevaid tõotusi uskusid, muutus nende usk tugevamaks ja julgus sai uut hoogu. „Nii on kõigi tõotustega Jumala Sõnas. Neis räägib Ta isiklikult meile, kõneldes sama otseselt, nagu kuuleksime Tema häält. Kristus annab meile oma armu ja väge just nende tõotuste kaudu. Need on puulehed, mis „annavad tervist rahvastele“ (Ilm 22:2). Kui need on omaks võetud, siis on need iseloomu tugevuseks ning elu innustuseks ja ülalpidamiseks. Mitte millelgi muul ei saa olla niisugust tervistavat väge. Miski muu ei saa anda julgust ja usku, mis toovad eluenergia kogu olemusele.“ – Ellen G. White, „Tervise teenistuses“, orig lk 122.

Pühakirjast kiirgab rõõm üle meie mure, lootus üle heitumuse, valgus üle pimeduse. Pühakiri annab suuna segaduses, kindlustunde kimbatuses, vaimse toe nõrkuses ja tarkuse teadmatuses. Kui mõtiskleme Jumala Sõna üle ja toetume usus selle tõotustele, kingib Jumala eluandev vägi jõudu meie olemuse füüsilisele, vaimsele, emotsionaalsele ja vaimulikule tahule.

Reformaatorite meel oli Pühakirjast läbi imbunud. Nad elasid Sõna järgi ja paljud neist surid Sõna pärast. Nad ei olnud hooletud, loorberitel puhkavad, kergemeelsed kristlased, kelle usuelu olnuks pealiskaudne. Nad teadsid, et ilma Jumala Sõna väeta ei kannata nad välja nende vastu suunatud kurjuse jõude.

John Wycliffe’i tuline soov oli tõlkida Piibel inglise keelde nii, et tavainimene suudaks seda lugeda ja mõista. Kuna niisugune tegevus oli seaduse vastu, toodi ta usu pärast kohtu ette, teda süüdistati ketserluses ja ta mõisteti surma. Kohtuistungil pöördus Wycliffe tõsiselt kuulajate poole: „Mõelge ise, kellega te võitlete? Kas ühe vana mehega, kes on haua äärel? Ei! Tõega, mis on teist tugevam ja võidab teid.“ – Wylie, 2. raamat, 13. peatükk, nagu tsiteerib Ellen G. White „Suures võitluses“, orig lk 90. Wycliffe’i surmaeelseid sõnu valgustas Jumala tõe valgus, mis hajutas keskaja pimeduse.

`Kuidas on Jumala Sõna sind katsumusaegadel lohutanud?`
