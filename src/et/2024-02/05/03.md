---
title: Jumala Sõna edasi andmine
date: 29/04/2024
---

`Loe 2Kr 4:1–6 ja 2Kr 2:14. Mida leiame neist kirjakohtadest Pauluse kindlameelsuse kohta, vaatamata raskustele, millega ta Jumala Sõna tõe kuulutamise pärast silmitsi seisis?`

Apostel Paulus puutus evangeeliumi levitamise töös kokku tohutute raskustega, kuid ometi oli ta kindel, et Jumala Sõna võidab lõpuks. „Sest,“ ütles ta, „me ei suuda midagi tõe vastu, vaid üksnes tõe poolt“ (2Kr 13:8).

Reformaatoritel tuli tegemist teha sarnaste katsumustega, ometi jäid nad usu abil Jumala Sõnale ustavaks. Üheks näiteks julgusest tohutute katsumuste keskel on William Tyndale. Tyndale’i suurim soov oli anda Inglismaale täpne ja loetav piiblitõlge. Ta otsustas Piibli tõlkida originaalkeeltest ja parandada mõningad vead 140 aastat tagasi avaldatud Wycliffe’i tõlkes. Lõpuks vahistati ka Tyndale ja viidi kohtu alla. Paljud tema tõlgitud Piiblid, mida trükiti Wormsis Saksamaal, võeti ära ja põletati avalikult. Kohtuistung tema üle toimus Belgias 1536. aastal pKr. Ta mõisteti hukka valeõpetuse levitamises ja määrati põletamisele. Tema hukkajad kägistasid ta surnuks ajal, mil nad ta tulba külge sidusid, ning põletasid seejärel ära ta keha. Tyndale’i surmaeelsed sõnad, innukad ja valjud, on kirja pandud sellisel kujul: „Issand, ava Inglismaa kuninga silmad.“ Jumal vastas imeliselt Tyndale’i palvele.

Nelja aasta jooksul pärast tema surma avaldati neli trükki ingliskeelsest Piiblist. 1611. aastal trükiti King James Version ja see toetus suuresti Tyndale’i tõlketööle. 54 õpetlast, kes tõlke valmistasid, ammutasid väga palju Tyndale’i tõlkest inglise keelde. Ühe hinnangu kohaselt oli Tyndale’i tõlge säilinud 1611. aastal ilmunud „King James Bible“ Vana Testamendi osas 76 protsendi ulatuses ja Uue Testamendi osas 83 protsendi ulatuses. 2011. aastal tähistas King James Versioni nimeline piiblitõlge oma 400 juubelit sellega, et jõudis trükieksemplaride arvu poolest ühe miljardini. Seda versiooni on tõlgitud 2454 keelde ning see on mõjutanud kümneid miljoneid inimesi kogu maailmas. William Tyndale’i ohver oli igati seda väärt.

Ükskõik, kui suured olid raskused või kui keerulisena näisid olukorrad, usaldasid Tyndale ja tema Piiblisse uskuvad kolleegid, et Jumal pöörab kõik Tema tahte kohaselt heaks. Tyndale’i elu muutis midagi igaveseks.

`Loe Tn 12:3 ja Ilm 14:13. Kuidas sobivad need kirjakohad võimsalt kokku Tyndale’i eluga? Mõtle nüüd enda elule ja mõjule, mida kaasinimestele avaldad. Mismoodi julgustavad need salmid sind leidma võimalusi, kuidas mõjutada kaaslasi igaviku valgel?`
