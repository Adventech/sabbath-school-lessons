---
title: Surm Uues Testamendis
date: 04/06/2024
---

`Loe Jh 11:11–14, 21–25; 2Tm 1:10; 1Kr 15:51–54 ja 1Ts 4:15–17. Kuidas vastab Uue Testamendi autorite kirjeldus surmast Vana Testamendi omale?`

Nii Vana kui ka Uus Testament kasutavad surma kohta võrdlust unega. Piiblis võrdub sõna „uni“ vähemalt viiekümne kolmel korral surmaga. Piibli kirjapanijad on ühel arvamusel, et ei ole olemas sellist asja nagu teadvust kandev surematu hing, mis lahkub vahetult pärast surma kehast.

Uus Testament annab täiendava mõõtme Vanas Testamendis juba viidatule: aulisele ülestõusmisele Kristuse tagasitulekul.

Evangeeliumid rõhutavad, et igavene elu on ainult Kristuses. Kõik põrgulikud deemonid kokku ei saa usklikelt röövida nende kindlustunnet igavesele elule. Kristus võitis surma ristil. Haud ei suuda oma ohvreid enam kinni hoida. Kristuse ülestõusmine on tagatis tõsiasjast, et kõik usklikud äratatakse Tema tagasituleku päeval hauast üles.

Vaata Pauluse järgnevaid sõnu: „Sest kui surnuid üles ei äratata, siis ei ole ka Kristust üles äratatud; kui aga Kristust ei ole üles äratatud, siis on teie usk tühine, siis te olete alles oma pattudes. Nii on siis ka hukkunud need, kes on Kristuses magama läinud“ (1Kr 15:16–18). Kuidas saab neil sõnadel olla üldse mõtet juhul, kui surnud on surma korral juba taeva õndsuses? Mida peab Paulus silmas ütlusega, et nad on „hukkunud“, kui nad oleksid juba taevas?

Pauluse öeldu kogu mõte on hoopis selles, et Kristuse ülestõusmine on meie ülestõusmise aluspõhimõte ning ilma ülestõusmiseta „on teie usk tühine; te olete alles oma pattudes“ ja surnud jääksid hauda – oleksid hukkunud.

Need salmid sobivad täiuslikult kokku Piibli teiste kirjakohtadega lootusest, mis meil on ülestõusmisele Jeesuse tagasitulekul, mil saame „kadumatu ja rüvetamatu ja närtsimatu pärandi, mis on taevas talletatud teile“ (1Pt 1:4). Ent juhul, kui surnud oleksid juba taevas, miks räägib Peetrus siis pärandist, mis on „taevas talletatud“ meie jaoks? Selge on, et Uue Testamendi usklikud ootasid innukalt Kristuse tagasitulekut ja surnute ülesäratamist ning see lootus innustas neid jääma katsumustes ustavaks.

`Miks on ülesäratamine kristliku usu niivõrd võimas lootus? Mis saaks siis, kui meil oleks rist, aga poleks ülestõusmist? Mida oleks loota? Miks on ülesäratamisel seega meie usus niivõrd tähtis osa?`
