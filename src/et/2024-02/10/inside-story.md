---
title: Misjonilugu
date: 07/06/2024
---

#### Linn Nigeerias, kus kuulutust polnud

_Loo on kirja pannud Andrew McChesney._

Umuacha linn Nigeeria Liitvabariigis paikneb Lõuna-Nigeeria strateegilisel ristteel. Linn uhkeldab suure turuga, kuhu tuleb iga päev hulgaliselt rahvast ümberkaudsetest linnadest. Aga selles linnas ei ole seitsmenda päeva adventistide kogudust.

Adventkiriku puudumine on üllatav, sest adventkogudusele sai sealkandis alus pandud rohkem kui 70 aastat tagasi – ja kogudused on kõigis ümberkaudsetes linnades. Lähikonnas Abas asub isegi Adventkiriku Põhjaliidu keskus. Aga Umuachas ei ole kogudust.

Miks?

Esimene kirik Umuachas avati rohkem kui 80 aastat tagasi ning sellest plaaniti teha linnakese ainus kirik. Aastad aga möödusid ja linnaelanikud müüsid oma maad kõrvalistele isikutele, kes ehitasid sinna omakorda kirikud. Vanim kirik ei olnud uustulnukatele vastu, aga kõik teatasid, et adventistid, kes pidasid jumalateenistust teisel päeval, ei ole iialgi teretulnud.

Ümberkaudsete linnade adventkogudused nägid vaeva, et kuulutus Umuachasse jõuaks. Kui nad püüdsid korraldada evangeelseid koosolekuid, ei andnud keegi neile koosolekuruumi. Lootus kasvas siis, kui ligidal asuva Mba linna kogudus korraldas väljaspool linna kahenädalase kuulutuskoosolekute seeria ja avas seejärel haru-hingamispäevakooli. Aga juba kolme kuu pärast pani hingamispäevakool uksed kinni. Hiljem andsid Mba noored seal piiblitunde ja tõid hingamispäeviti mitu perekonda Umuachast Mba kirikusse. Aga perekonnad lõpetasid kirikus käimise, kui naabrid neid kividega viskama hakkasid.

2021. aastal koostas Aba Põhjaliit uue plaani evangeelsete koosolekute korraldamiseks Umuachas, kuid jälle nähti vaeva toimumiskoha leidmisega. Üks maaomanik lubas esialgu oma maatükil telgikoosolekuid pidada, aga muutis siis ootamatult meelt. Uued jõupingutused tol aastal ja 2022. aastal osutusid edutuks. Asi näis lootusetu.

Siis tegi üks koguduseliige, Christian, veel kord katse koosolekupaika leida. Oma otsingute käigus kohtus ta Chilakaga, koolipidajaga.

„Sina, kes sa ringi käid, mida sa otsid?“ küsis koolipidaja.

„Mulle näib, et ma otsisin sind,“ vastas Christian.

Pärast vestlust pakkus kooli omanik koosolekute pidamiseks oma valdust. Christian võttis pakkumise tänuga vastu.

Kuu aja pärast kuulutasid adventjutlustajad Umuachas Jumala Sõna. Nendega tegi koostööd meedikute meeskond, kes hoolitses haigete eest. Lõpuks ristiti 29 väärtuslikku inimest. Siis annetas keegi maatüki ja Umuachas avati adventkirik.

„Täna edeneb see kogudus Jumala auks,“ ütles Caleb Uchenna Onyendi, Aba Põhjaliidu misjonitöö juht.

„Jumala ajakava on täpne,“ lisas ta ning luges 2. Moosese 9:5: „Ja Issand määras aja, öeldes: „Homme teeb Issand seda siin maal.““ Issand tegi seda Umuacha linnakeses.
