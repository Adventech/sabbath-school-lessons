---
title: Spiritismi surmavad tagajärjed
date: 02/06/2024
---

Väljamõeldis, et surm on tegelikult sisenemine uude eluetappi, toetub uskumuste süsteemile, et hing on loomupäraselt surematu. Selline paganlik mõttekäik imbus kogudusse varakult, kui kogudus eemaldus piibellikult aluselt, kuna püüdis muuta usku Rooma maailmas laialdasemalt arusaadavaks. „Õpetus hinge surematusest oli üks neist valeõpetustest, mille roomakatoliku kirik paganluselt laenas ja kristliku religiooniga ühendas.“ – Ellen G. White, „Suur võitlus“, orig lk 549.

`„Ja ärge kartke neid, kes ihu tapavad, hinge ei suuda aga tappa, pigem kartke teda, kes võib nii hinge kui ihu põrgus hukata“ (Mt 10:28). Mida räägib kas või ainult see salm meile hinge oletatava surematuse kohta?`

Issand keelas oma rahval tegemist teha mis tahes laadi okultismiga. Nad ei tohtinud sallida endi hulgas „manajat, vaimude ja tarkade küsitlejat ega surnutelt nõu otsijat“ (5Ms 18:11). Sellised inimesed tuli kividega surnuks visata (3Ms 20:27). Karistus tundub olevat uskumatult karm, aga selle mõtteks oli kaitsta Iisraeli valejumalate kummardamise eest.

Nõiakunst on deemonlik. See võrgutab inimesed väärjumalateenimisse ja võltsib ehtsat suhet Jumalaga, aga ei suuda iial rahuldada südame sügavaimaid vajadusi. Spiritism on kesksel kohal Saatana plaanis maailm vangistada. Aga Jeesus vabastab oma armu ja väe abil vangid kurjuse ahelaist, mis neid seovad.

`Loe Kg 9:5; Ii 7:7–9 ja Js 8:19, 20. Mida õpetavad need Piibli kirjakohad meile surma ja surnutega suhtlemise kohta?`

Ebapiibellik uskumus, et surnu läheb kohe pärast surma taevasse, on, nagu pühapäevgi, juba nii kaua olemas olnud ja nii kindlalt kinnistunud, et inimestel on väga raske sellest lahti lasta. Nad kasutavad mõnda kontekstist välja rebitud salmi, püüdes niiviisi oma uskumust õigustada. Aga see valeõpetus teeb nad kaitsetuks Saatana pettuste suhtes, millega ta neile just lõpukriisis peale tungib.

`Milline on olnud sinu kogemus, kui oled püüdnud teistele kristlastele selgitada surnute olukorda? Mis, kui üldse miski, on sinu arvates toiminud?`
