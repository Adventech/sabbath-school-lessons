---
title: Spiritism lõpuajal - 1. osa
date: 05/06/2024
---

`Loe Mt 24:5, 11, 24; 2Ts 2:7–9; Ilm 13:13, 14 ja Ilm 16:13, 14. Milliste pettustega on inimestel lõpuajal tegemist?`

Kurat hakkab rahva petmiseks just enne Jeesuse tulekut kasutama „suuri tunnustähti ja imesid“ ning vaatemängulisi vägevaid tegusid. Deemonlike vaimude petliku väe selgitamiseks kasutab Ángel Rodriguez sellist kõnekat arutluskäiku: „Nende veenmisvõime ei peitu mitte niivõrd nende sõnumis, kuivõrd üleloomulike ilmingute jõus, mida nimetatakse „tunnustähtedeks“ ehk „imetegudeks“. Nad sooritavad/teevad (_poieō_) tunnustähti ja mõjutavad seega eelkõige inimese afektiivset [tormilise tundepuhangu] poolt, mitte aga inimese kaalutlusvõimet ja mõistuspärast suutlikkust. Tõsiasi, et neid tunnustähti teevad deemonid, näitab, et kolme deemoni [lohe, metsalise ja valeprohveti] sõnumi ühendatud vägi on olemuselt spiritistlik – selle lähteallikaks ei ole Jumal. Kui kosmiline konflikt ligineb lõpule, astuvad deemonlikud jõud inimajaloo näitelavale ennenägematul moel. Spiritism, mille aluseks on mittepiibellik õpetus hinge surematusest, võtab kontrolli alla peaaegu kogu maailma.“ – „The Closing of the Cosmic Conflict: Role of the Three Angels’ Messages“, avaldamata käsikiri, lk 6.

`Miks on ohtlik usaldada oma emotsioone? Millist osa, nii head kui ka halba, täidavad tunded meie usukogemuses? Kuidas võib Saatan meie mõtlemisprotsessist mööda hiilida ja panustada tunnetele?`

„Saatan on kaua valmistunud viimaseks jõupingutuseks petta kogu maailma… Tasapisi on ta valmistanud teed oma meistritööle – spiritismile. Ta ei ole jõudnud veel oma plaane täielikult teostada, kuid ta teeb seda peagi… Kogu maailm, välja arvatud need, keda hoitakse Jumala väes usu läbi Tema Sõnasse, mässitakse Saatana pettustesse. Inimesed suigutatakse petlikus kindlustundes, kust nad ärkavad alles siis, kui Jumala viha välja valatakse.“ – Ellen G. White, „Suur võitlus“, orig lk 561, 562. Meie ainsaks varjupaigaks on Jeesus ja Tema Sõna.

Pole raske näha juba miljoneid, lausa miljardeid inimesi, kes ei mõista surnute seisukorda ja keda võivad kaasa tõmmata meelepetted, mille hulka kuulub idee, et surnu elab edasi pärast surma.

`Milliste üldlevinud pettuste eest on juba praegu kaitstud need, kes saavad aru, et surma võib võrrelda unega?`
