---
title: Surm Vanas Testamendis
date: 03/06/2024
---

`Loe Ps 6:6; Ps 115:17; 1Kn 2:10; 1Kn 11:43 ja 1Kn 14:20. Mida saame neist salmidest teada surnute olukorra kohta?`

Vana Testament ei õpeta hinge surematust ega ka seda, et pärast suremist tõusevad jumalakartlikud igaveseks taevasse. Samuti ei õpeta Vana Testament seda, et pärast suremist laskuvad jumalakartmatud põrgusse, kus nad igavesti põlevad. Vana Testament õpetab, et surm on uni. Kuningate raamat kasutab usuisade surma korral väljendit „läks magama oma vanemate juurde“. Psalmid nimetavad seda „uinumiseks/ surmauneks“ (Ps 13.3; võrdle Ps 90:5). Iiob räägib surmale osutades „unest, millest ei ärka“ (Ii 14:12). Psalmi kirjutaja lisab: „Mina aga saan näha su palet õigluses; kui ma ärkan, täidab mind sinu sarnasus“ (Ps 17:15, NKJV).

Pärast Assüüria armee võitmist ja hävitamist nimetati surnud sõdureid unne suikunuks (Ps 76:6, 7). Idee, et surnute kehatud hinged hõljuvad ringi ja suhtlevad elavatega, ei ole Piibli seisukoht, vaid puhas paganlus.

Kui tõrgume mõistmast tõde surma kohta, jääme avatuks Saatana pettustele. „Paljudel tuleb seista silmitsi kurjade vaimudega, kes esinevad nende armastatud sugulaste või sõprade kujul ja levitavad sel teel kõige ohtlikumaid eksiõpetusi. Külalised vaimudemaailmast puudutavad inimeste kõige õrnemaid tundeid ja teevad oma väidete toetuseks imesid. Me peame olema valmis vastu astuma neile Piibli tõega „Surnud ei tea midagi“ ja need, kes lahkunute vaimudena ilmuvad, on kurjad vaimud.“ – Ellen G. White, „Suur võitlus“, orig lk 560.

`Loe Tn 12:2 ja Ii 19:25, 26. Milliseid üksikasju surnute olukorra kohta lisavad need salmid?`

Surm on surmaunes puhkamine kuni ülestõusmiseni. Pole olemas kehatuid hingi, mis hõljuksid ringi ja suhtleksid elavatega. Olgugi et paganad uskusid hingede maailma, mõtlesid iisraellased surmast kui unest, mis kestab ülestõusmise hommikuni.

Kuigi me leiname surnuid, mõelgem neist, kes Kristusesse uskudes surevad, nii: nad sulevad surres silmad ja järgmine hetk, mida nad teadvustavad, on Jeesuse tagasitulek, kulugu selleks ükskõik kui palju aega. Esimene mõte, mis neid ülestõusmisel valdab, on _Vau! Jeesus tuli ikka väga varsti tagasi!_
