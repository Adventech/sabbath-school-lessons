---
title: Spiritism lõpuajal - 2. osa
date: 06/06/2024
---

Meie päästelootus lähtub Kristusest. Tema verega määrdunud käed kutsuvad meid omaks võtma nii heldelt pakutavat lõpmatult hinnalist ohvrit. Kristus tuleb peagi tagasi omadele järele. Tt 2:13 nimetab Kristuse teist tulekut „õndsaks lootuseks“.

Saatana eesmärk on see lootus hävitada. Ta teeb imesid, tunnustähti ja vägevaid tegusid – kõike ja ükskõik mida, mis võib juhtida inimesi eemale Piibli tõdedest ning päästest Kristuses.

„Siin olgu kannatlikkust pühadel, kes hoiavad alal Jumala käske ja Jeesuse usku“ (Ilm 14:12). Viimases võitluses teeb Saatan kõik, mida suudab, et takistada inimesi pidamast „Jumala käske“ või omamast „Jeesuse usku“ – või hoida neid eemal mõlemast. Seepärast on vaja olla ettevaatlik iga õpetuse suhtes – isegi siis, kui sellega kaasnevad tunnustähed, imeteod ja vägevad teod –, mis pööraks meid eemale kas ühest või mõlemast ülejäänuid iseloomustavast tunnusest.

`Loe Mt 24:23–27; 2Kr 11:13, 14 ja 2Ts 2:9–12. Mida räägivad need kirjakohad meile Saatana petlikust väest ja tegutsemisviisist?`

Lõpuaja viimastel hetkedel tuleb Saatan lagedale oma viimase pettusega: „Imettegevate kurjade vaimude väe märgina ilmuvad taevalaotuses peagi kohutavad üleloomulikud vaatepildid. Rüvedad vaimud lähevad maailma kuningate juurde ja kogu maailma, et inimesi pettuses kinnitada ning neid temaga viimases võitluses taevase valitsuse vastu ühinema õhutada. Selliste abinõude vahendusel petetakse nii valitsejaid kui alamaid. Esile astuvad isikud, kes väidavad, et nad on Kristus, ja nõuavad austust, mis kuulub maailma Lunastajale. Nad teevad imetlusväärselt terveks haigeid ja tunnistavad, et neil on ilmutusi Jumalalt – ilmutusi, mis on _vasturääkivad Pühakirja tunnistusele._

Pettuse suure draama krooniks esineb Saatan ise Kristusena. Kogudus on juba kaua tunnistanud, et Päästja tulek on lootuste täitumine. Nüüd lasebki suur petja paista, et Kristus on tulnud. Maailma erinevates osades ilmutab ta ennast inimestele majesteetliku olendina pimestavas hiilguses, mis sarnaneb Johannese poolt Ilmutusraamatus antud Jumala Poja kirjeldusega“ (Ilm 1:13–15).“ – Ellen G. White, „Suur võitlus“, orig lk 624 (rõhuasetus lisatud).

`Miks on sedavõrd tähtis mõista nii Kristuse tagasituleku viisi kui ka tõde surnute olukorra kohta selleks, et mitte petetud saada?`
