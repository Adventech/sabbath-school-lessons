---
title: Taanieli 8 -14 ja 2300 päeva
date: 15/05/2024
---

William Miller pani tähele, et prohvetite kuulutatud sündmused olid täpselt täitunud: 400 aastat olid Aabrahami järeltulijad oma kodumaalt eemal viibinud, 40 aastat oli Iisrael kõrbes rännanud, 70 aastat oli Iisrael olnud vangipõlves ja 70 nädalat oli Taanieli sõnade kohaselt määratud Iisraeli jaoks (1Ms 15:13; 4Ms 14:34; Jr 25:11 ja Tn 9:24).

`Loe Mk 1:15; Gl 4:4 ja Rm 5:6. Kuidas räägivad need salmid Jumala ajakavast Kristuse esimesel tulekul?`

Kui Miller prohvetikuulutusi tundma õppis ja Pühakirja Pühakirjaga võrdles, jõudis ta järeldusele, et kui Jumalal oli kogu Piibli ulatuses taevane ajakava, siis pidi Jumalal olema taevane ajakava ka Issanda teise tuleku jaoks.

`Loe Tn 8:14. Missugune sündmus pidi toimuma 2300 päeva lõpus?`

William Miller võttis omaks populaarse vaate, et „pühamu puhastamine“ oli Maa puhastamine tulega. Ta uuris Pühakirja hoolsalt, et mõista sellise tohutu tähtsusega sündmust. Ta leidis seose Tn 8. peatüki ja Tn 9. peatüki vahel. Tn 8. peatükis sai ingel korralduse: „Seleta see nägemus tollele [mehele] seal“ (Tn 8:16). Peatüki lõpuks oli kogu Tn 8. ptk nägemusest jäänud seletamata ainult üks osa (vaata Tn 8:27) – see, mis kõneles 2300 päevast. Hiljem tuli ingel Taanieli juurde tagasi ja teatas: „Nüüd olen ma tulnud sind targaks tegema“ (Tn 9:22; vaata ka Tn 9:23, 25–27). Ingel pidi aitama tal aru saada 2300 päevast.

Teame seda, kuna pärast Taanielile antud korraldust „pane tähele sõna ja õpi mõistma nägemust“ (Tn 9:23), olid ingli esimesed sõnad järgnevad: „Seitsekümmend aastanädalat on seatud su rahvale ja su pühale linnale“ (Tn 9:24). Sõna, mis on tõlkes „seatud“, tähendab otseses mõttes „maha lõigatud“. Seitsekümmend nädalat, 490 aastat, on millestki maha lõigatud. Millest? Tõenäoliselt 2300 päevast rääkiva nägemuse ainsast osast Tn 8. peatükis, millest Taaniel aru ei saanud ja mida ingel nüüd selgitama tuli.

Ja kuna 70 nädalat sai alguse „sõna tulemisest Jeruusalemma taastamiseks ja ülesehitamiseks“ (Tn 9:25), teadis Miller, et kui ta selle kuupäeva kätte saab, teab ta 70-nädalase ja 2300-päevase prohvetikuulutuse algust.
