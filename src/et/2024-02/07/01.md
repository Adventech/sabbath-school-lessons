---
title: Lootusest ajendatuna
date: 11/05/2024
---

### Selle nädala õppeaine

1Ts 4:13–18; Mt 24:17.30, 31; 2Pt 1:19–21; Tn 8:14; Tn 9:20–27; Esr 7:7–13.

> <p>Juhtsalm</p>
> „Ja sel päeval öeldakse: „Vaata, see on meie Jumal, keda me ootasime, et ta meid päästaks. See on Issand, keda me ootasime, hõisakem ja tundkem rõõmu tema päästest“ (Js 25:9).

Jeesuse teine tulek on Pühakirja üks peamine teema. See läbib kuldse niidina Piibli pühi lehekülgi. Üks õpetlane ütleb, et hinnanguliselt on Vanas Testamendis 1845 viidet Kristuse teisele tulekule. Uue Testamendi 260 peatükis on Kristuse tagasitulekule üle 300 viite. Igast 25 salmist üks mainib seda. Uue Testamendi 27 raamatust kakskümmend kolm viitavad sellele imelisele sündmusele.

Pärast seda, kui reformatsioon Euroopas murenema hakkas ning seda pärssisid lahkhelid ja tülid, juurdus protestantism Uues Maailmas, eelkõige Ameerika Ühendriikides, kus paljud võtsid ülle tõekuue, sealjuures tõe Kristuse teisest tulekust.

Nende hulgas oli baptistist talunik William Miller. Olles Piiblit uurinud, uskus ta, et Jeesus saabub varsti – juba tema eluajal –, ning ta hakkas seda sõnumit kuulutama. Nii sai alguse liikumine, mis tõi küll kaasa suure pettumuse, kuid mille käigus avanesid paljud tänini asjakohased piiblitõed.

Selle nädala õppetükis vaatleme, miks on Kristuse teine tulek täitnud sajandite jooksul usklike südant rõõmuga ja kuidas saame meie selleks imeliseks sündmuseks valmis olla.

_Õppides selle nädala õppetükki, mis põhineb „Suure võitluse“ 18.–21. peatükil, valmistud hingamispäevaks, 18. maiks._
