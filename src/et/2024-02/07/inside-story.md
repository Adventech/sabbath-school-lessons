---
title: Misjonilugu
date: 17/05/2024
---

#### Lukust lahti keeratud südamed

_Loo on kirjutanud F. Edgar Nunes._

Äsjasel hingamispäeval oli Seitsmenda Päeva Adventistide Kingstoni koguduses Ontario provintsis Kanadas jumalateenistusel kaks põgenikku Süüriast. Tundsin koguduse pastorina rõõmu iga külastaja üle, kuid ootamatu eesõigus oli öelda tere tulemast emale ja tütrele, kes kuulusid teise maailmareligiooni. Kuidas nad meist kuulda said? Kes neid jumalateenistusele kutsus?

Tuli välja, et kaua aega enne seda, kui need Süüria põgenikud seadsid sammud meie kirikusse, olid nad saanud sõbraks ühe meie koguduse liikmega, Shirleyga.

Shirley süda on avatud võõramaalastele, eriti just põgenikele, ning ta tervitab inimesi sooja naeratusega, mis sulatab kõik tõkked. Talle meeldib aidata igati, kuidas võimalik, ning inimesi liigutab tema lahkus ja osavõtlikkus. Nad võtavad hea meelega vastu tema kutse perekondlikule lõunasöögile ja suvisele piknikule. Süüria ema ja tütar, Eman ja Heba, võtsid vastu Shirley kutse tulla hingamispäeval kirikusse.

Pärast jumalateenistust suhtlesime väljaspool pühakoda. Eman ja Heba näisid jutlemise üle rõõmu tundvat ja olid valmis selleks, et ma nende pärast palvetan. Pärastpoole küsisin, kas neid huvitaks Johannese evangeelium araabia keeles, mille Kanada Piibliselts oli trükkinud.

„Ma ei solvu, kui ütlete ei,“ teatasin ma.

Ema võttis raamatu vastu.

„Me usume, et Jeesus on prohvet, sellepärast me loeme seda raamatut,“ ütles ta.

Mõni päev hiljem helistas Shirley mulle ja küsis, kas ma räägiksin „sudaanlastega“.

„Mul on siin veel üks perekond Aafrikast ja soovin, et sa neid külastaksid,“ ütles ta.

Shirley ehe armastus ja soojus võõraste vastu avab inimeste südame. Tema eeskuju innustab meid järgima Kristuse meetodit. „Üksnes Kristuse meetod tagab inimesteni jõudmises tõelise edu. Päästja seltsis inimestega nagu see, kes soovib neile head. Ta osutas nende vastu kaastunnet, teenis nende vajadusi ja võitis nende usalduse. Siis käskis Ta: „Järgne mulle!“ – „Tervise teenistuses“ orig lk 143.

Shirley seltsib inimestega, kuulab, teenib, ilmutab omakasupüüdmatut armastust ja tunnustust ning purustab nii ka kõige hirmuäratavamad takistused. Meiegi saame iga päev suhelda südamest südamesse, nagu teeb Shirley.

Jeesus ütles: „Sellest tunnevad kõik, et te olete minu jüngrid, kui te üksteist armastate“ (Johannese 13:35). Armastus, mis näitab, et oleme Tema jüngrid, on sama vägi, mis avab võõramaalaste südamed ja suunab nad mõtlema Tema jüngriks saamisele.

See misjonilugu illustreerib Seitsmenda Päeva Adventistide koguduse strateegilise plaani „Mina lähen“ misjonieesmärki nr 2: „Edendada ja mitmekesistada adventmisjonit suurlinnades, 10/40 akna ulatuses, inimrühmade keskel, kelleni on evangeelium jõudnud vähesel määral või üldse mitte, ning mittekristlikes piirkondades.“ Rohkem saad teada aadressilt IWillGo2020.org
