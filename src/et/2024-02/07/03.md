---
title: Aega ette aimates
date: 13/05/2024
---

Kuigi protestantidest reformaatorid uskusid otsesõnu toimuvasse, nähtavasse, kuuldavasse ja imelisse Kristuse tagasitulekusse, muutus vähehaaval arusaamine sellest Piibli tõest. Populaarsed 19. sajandi jutlustajad õpetasid, et Kristus tuleb rajama oma riiki maa peale ja nii algab 1000-aastane rahu. See tegi inimesed vaimulikus mõttes uniseks ning vaimulikele väärtustele pühendumine vajus varjusurma.

Sarnaselt said ka Kristuse jüngrid valesti aru Messia tuleku olemusest. Nad mõtlesid, et Ta tuleb vallutava kindralina, kes purustab Rooma orjuse ahelad, mitte aga isikuna, kes vabastab nad patu hukkamõistust ja köidikuist. Nii ei osanud nad aru saada Tema tulemise viisist.

`Loe Ap 1:9–11; Ilm 1:7 ja Mt 24:27, 30, 31. Mida annavad need salmid meile teada Issanda taastulemise viisi kohta?`

Kristuse esimesel tulekul, lapsena Petlemma sõimes, said väga _vähesed_ inimesed aru Tema tulekust. Aga siis, kui Ta tuleb teist korda, näeb Tema tulekut „iga silm“. Iga kõrv kuuleb Tema tagasituleku pasunahäält. Iga inimene maa peal näeb Tema auhiilgust. Me ei pea laskma end petta. Pühakiri on teinud tema taastulekut ümbritsevad sündmused väga selgeks.

„Üheks kõige pühalikumaks ja aulisemaks Piiblis ilmutatud tõeks on Kristuse teine tulek, mis viib lõpule suure lunastustöö. Jumala rändavale rahvale, kes nii kaua on viibinud „surmavarju maal“, on tõotus Tema ilmumisest kallihinnaliseks ja rõõmsaks lootuseks. Tema, kes on „ülestõusmine ja elu“, tuleb viima väsinud rändajaid koju. Õpetus Kristuse teisest tulemisest on Pühakirja juhtmõtteks. Alates päevast, mil esimene inimpaar kurvalt Eedenist lahkus, on usurahvas oodanud Tõotatu ilmumist, kes murrab hävitaja võimu ja viib nad tagasi kaotatud Paradiisi.“ – Ellen G. White, „Suur võitlus“, orig lk 299.

Üks adventistide esimesi juhte, Luther Warren, tavatses noorsoole öelda: „Ainus viis Kristuse tulekuks valmis olla on valmistuda ja valmidusse jääda.“ Sõnum Kristuse peatsest taastulekust esitab pakilise üleskutse meist igaühele – uurigem oma südant ja andkem hinnang oma vaimulikule elule. See on üleskutse elada jumalakartlikult. Kristuse tagasituleku au lõõmavas valguses ei saa jääda erapooletuks.

`Loe 1Ts 5:2–5 ja Hb 9:28. Kuidas julgustavad need salmid Kristuse tulekut ootama?`
