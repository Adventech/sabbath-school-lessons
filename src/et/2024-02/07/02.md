---
title: Tema tagasituleku tõotus
date: 12/05/2024
---

Protestantidest usupuhastajad ja usu pärast Hollandist Uude Maailma rännanud inimesed igatsesid Jeesuse tulekut. Nende jaoks oli Kristuse teine tulek rõõmus sündmus, mida nad pikisilmi ootasid. John Wycliffe ootas Kristuse tulekut kui koguduse lootust. Calvin kõneles kõikide reformaatorite nimel, kui ta nimetas Kristuse aulist tagasitulekut „kõikidest kõige paljutõotavamaks sündmuseks“. Jumalale ustavate meeste ja naiste jaoks oli Kristuse teine tulek rõõmuga oodatud sündmus, mitte aga miski, mida karta.

`Loe Jh 14:1–3; 1Ts 4:13–18 ja Tt 2:11–14. Miks andsid need Piibli kirjakohad väga suurt lootust eri sajandite kristlastele?`

On lihtne aru saada, miks on Kristuse teise tulemisse uskumine pakkunud Piiblisse uskuvatele inimestele väga suurt lootust ja rõõmu. See suunab pilgu ajale, mil lõppevad haigused, kannatused ja surm. See osutab vaesuse, ülekohtu ja rõhumise lõppemisele. Sellest aimub lõpp vaenule, võitlemisele ja sõjale. See annab teada saabuvast rahust, õnnest ning igavesti kestvast osadusest Kristusega ja kõikidest ajastutest pärit lunastatutega.

„Issanda tulek on kõikidel aegadel olnud Tema ustavate järelkäijate elavaks lootuseks. Õlimäel öeldud kinnitus, et Ta tuleb tagasi, valgustas Tema jüngrite tulevikku ja täitis südame rõõmu ja lootusega, mida ei suutnud summutada mure ega tumestada rasked katsumused. Keset kannatusi ja tagakiusamisi oli „suure Jumala ja meie Päästja Jeesuse Kristuse ilmumine“ „õndsaks lootuseks“. Kui Tessaloonika usklikud leinasid surnud sõpru, kes olid lootnud elada ja saada Issanda tuleku tunnistajaiks, juhtis Paulus nende tähelepanu ülestõusmisele, mis leiab aset Kristuse tulekul. Siis tõusevad üles need, kes on Kristuses surnud, ja lähevad koos elavatega vastu Issandale õhku. „Ja nõnda,“ ütles ta, „saame me olla ikka ühes Issandaga. Seepärast kinnitage nüüd üksteist nende sõnadega!“ (1Ts 4:16–18).“ – Ellen G. White, „Suur võitlus“, orig lk 302.
