---
title: Pikim prohvetlik ajajoon
date: 16/05/2024
---

`Loe Esr 7:7–13. Millal väljastati käskkiri, mis lubas Iisraelist pärit vangidel minna Pärsiast tagasi, et ehitada oma tempel uuesti üles?`

Käskkirja andis välja Pärsia kuningas Artaxerxes 457. aastal eKr. See käskkiri oli viimane kolmest käskkirjast, millega lubati juutidel kodumaale tagasi minna, et ehitada üles Jeruusalemm ja taastada templiteenistus. See viimane käskkiri oli kõige terviklikum ja tähistab prohvetikuulutuse algust 2300 päevast/aastast.

`Loe Tn 9:25, 26. Millal sai kogu see prohvetlik ajajärk alguse? Milliseid peamisi sündmusi need salmid ette kuulutavad?`

Selles tähelepanuväärses prohvetikuulutuses ütles Taaniel ette, et „alates sõna tulemisest Jeruusalemma taastamiseks ja ülesehitamiseks“ kuni Messiani saab olema 69 prohvetlikku nädalat või 483 prohvetlikku päeva ehk tegelikku aastat. Kuna käskkiri anti välja sügisel 457. aastal eKr, jõudsid 483 aastat välja sügisesse 27. aastal pKr. Sõna „Messias“ tähendab „võitu“. 27. aasta sügisel pKr Kristus ristiti ja Ta sai võitud Püha Vaimuga (Ap 10:38). Pärast ristitud saamist läks Jeesus Galileasse „ja kuulutas Jumala evangeeliumi: „Aeg on täis saanud ja Jumala riik on lähedal. Parandage meelt ja uskuge evangeeliumisse!“ (Mk 1:14, 15).

Kevadel 31. aastal pKr, viimase prohvetliku nädala keskel, kolm ja pool aastat pärast ristitud saamist, löödi Jeesus risti. Ohvriteenistuse süsteem, mis suunas vaatama ajas ettepoole Jumala Tallele, lõppes Kristuse ohvriga Kolgatal. Vari kohtus tegelikkusega ning lõpptulemusena lakkas kogu tseremoniaalsüsteemi ohvrite ja ohverduste toomine.

`Loe Tn 9:27. Kuidas pidi seitsmekümne nädala pikkune prohvetikuulutus lõppema?`

Seitsekümmend nädalat ehk 490 aastat, mis olid erilises mõttes määratud juutidele, lõppesid 34. aastal pKr, kui Suurkohus (Sanhedrin) hülgas evangeeliumi sõnumi (Ap 6:8 – 7:60).

Kui lahutame selle prohvetikuulutuse 2300 aastast 490 aastat, jääb prohvetikuulutuse lõpuni veel 1810 aastat. Sellega jõuame aastasse 1844 pKr. William Miller ja esimesed adventistid uskusid, et pühamu, millest räägib Tn 8:14, oli maakera ja nad arvasid, et Kristus tuleb 1844. aastal maad tulega puhastama. (Vaata reedeses osas olevat kaarti.)
