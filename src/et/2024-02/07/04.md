---
title: William Miller ja Piibel
date: 14/05/2024
---

Niisamuti, nagu Jumal kasutas protestantidest reformaatoreid selleks, et inimesed avastaksid uuesti tõe õigeksmõistmisest üksnes usu kaudu Kristusesse, kasutas Jumal William Millerit, kes avastas taas tõe Kristuse teise tuleku viisi kohta. Pühakirja uurides leidis Miller selle lehekülgedelt Kristuse, kes armastas teda rohkem, kui ta kujutledagi suutis. Käes Piibel, pliiats ja märkmik, alustas ta lugemist Moosese esimesest raamatust ja luges just nii kiiresti, kuidas ta suutis käsil olevast lõigust aru saada. Pühakirja Pühakirjaga võrreldes laskis ta Piiblil ennast ise seletada.

`Loe Js 28:9, 10; Õp 8:8, 9; Jh 16:13 ja 2Pt 1:19–21. Milliseid Piibli tõlgendamise põhimõtteid sa neist kirjakohtadest leiad?`

Kui William Miller võrdles Pühakirja Pühakirjaga, avanesid talle Piibli saladused. Ta otsis, nagu otsib inimene peidetud varandust, ning sai rikkaliku tasu. Püha Vaim avas Jumala Sõna tema arusaamisele. Prohvetikuulutusi uuris ta Piiblist sama hoolsalt, nagu oli tundma õppinud muidki kirjakohti.

`Loe Tn 1:17; Tn 2:45; 1Pt 1:10, 11 ja Ilm 1:1–3. Mida ütlevad need kirjakohad Piibli prohvetikuulutustest aru saamise kohta?`

Prohvetlikes raamatutes leiduvad sümbolid ei ole lukustatud ega salajased. Armas Jumal on meile andnud oma prohvetliku sõna selleks, et valmistada meid ette tippsündmusteks, mis selles maailmas toimuma hakkavad. William Miller mõistis selgesti, et prohvetikuulutus oli iseenda parim tõlgendaja. Piibel ise teeb prohvetikuulutuse sümbolid selgeks. Metsalised kujutavad kuningaid ehk kuningriike (Tn 7:17, 23). Tuul kujutab laastamistööd (Jr 49:36). Vesi kujutab rahvaid või rahvusi (Ilm 17:15). Naine kujutab kogudust (Jr 6:2; Ef 5:22–32). Ajast rääkivad prohvetikuulutused Taanieli raamatus ja Ilmutusraamatus antakse samuti edasi sümbolite keeles nii, et üks prohvetlik päev kujutab ühte tegelikku aastat (4Ms 14:34; Hs 4:6). Kui William Miller rakendas Piibli tõlgendamise kõnealuseid põhimõtteid, jahmus ta avastuse üle, mille uskus olevat Kristuse tagasituleku aja.

`Miks on meie usu jaoks väga tähtis saada õigesti aru prohvetlikust sümboolikast?`
