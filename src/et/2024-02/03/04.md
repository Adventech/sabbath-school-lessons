---
title: Jumala Sõna kaitse
date: 16/04/2024
---

`Võrdle omavahel Jh 17:15–17 ja Ap 20:32. Mida annavad Jeesus ja apostel Paulus meile teada selleks, et oleksime kaitstud Saatana pettuste eest?`

Piibel on Jumala tahte eksimatu ilmutus. See toob valge ette inimkonna päästmise taevase plaani. Kuna „kogu Pühakiri on Jumala sisendatud“, on see „kasulik õpetamiseks, noomimiseks, parandamiseks, kasvatamiseks õiguses“ (2Tm 3:16). See tähendab, et „kogu Pühakirja“ on sisendanud Jumal; Ta ei sisendanud ainult mõnd osa sellest või üht osa rohkem kui teist. Kogu Piiblit tuleb võtta Jumala Sõnana. Vastasel juhul on uks pettuse ees pärani.

Piibel toob suure võitluse taustal selgelt esile Jumala ääretu armastuse. Ühtlasi paljastab see Saatana meelepetted ja teeb nähtavaks tema pettused. Kurat vihkab Jumala Sõna ja on teinud sajandite jooksul kõik võimaliku Jumala Sõna mõju hävitamiseks.

Lõpuks, kuidas teaksime ilma Piiblita, mis on lunastusplaan? Kui palju – kui üldse midagi – mõistaksime Jeesuse sünnist, elust, õpetustest ja tööst? Kas me ilma Pühakirjata üldse saaksime aru Kristuse ohvri sügavusest, Tema ülestõusmise aulikkusest, Tema vahemehetöö võimsusest ja Tema taastuleku ülevusest?

Jumala Sõna avaldab, õpetab ja rõhutab kõiki neid üliolulisi tõdesid. See ja üksnes see peab olema kogu püha tõe lõplik ja ülim mõõdupuu.

Seepärast tuleb meil vastu võidelda mitmesugustele ja kõikvõimalikele püüdlustele õõnestada Piibli autoriteeti või inspireeritust ka nende poolt, kes suuga tunnistavad, et väga armastavad Piiblit, kuid külvavad selle suhtes üsna märkamatult kahtlusi. Traagika on, et moodsa mõtlemise pealetungi all keskenduvad paljud teoloogid ja kristlased niivõrd Pühakirja inimlikule poolele, et Piiblist saab inimsõna, selle asemel, et olla Jumala Sõna. _Piibel,_ väidavad nad, _on kuningate, karjuste, kalameeste, preestrite, luuletajate ja teiste inimeste kirjutatud, kes edastasid oma arusaamist ja seisukohti Jumalast, loodusest ja reaalsusest parimal viisil, kuidas nemad oma ajas ja paikkonnas aru said._

Kas tõesti? Kui esitatud väide oleks tõsi, siis miks peaks meile, tänapäeva inimestele 21. sajandil päriselt korda minema see, mida nood inimesed mõtlesid, või veel vähem see, mida nad pidasid meie igavikulootuse aluseks?

Ei peakski.

`Loe Ps 119:105, 116, 130, 133 ja 160. Millised mõtted esitab psalmi kirjutaja meile Jumala Sõna olulisuse kohta päästeplaanis?`
