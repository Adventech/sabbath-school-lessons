---
title: Kompromiss - Saatana peen strateegia
date: 14/04/2024
---

`Võrdle omavahel Jh 14:6 ja Jh 8:44. Mille poolest vastanduvad Jeesuse ja Saatana iseloom nende kahe kirjakoha põhjal?`

Jeesuse öeldu on tõsi, sest Tema on tõe looja. Tõde saab alguse üdini targa, üdini armastava, kõike teadva Jumala südamest. Tema on tegelikkuse ja kogu tõe alus.

Saatan on seevastu valetaja ja valede isa. Ta on varmas kasutama valet, petmist, valeinfot ning tõe väänamist selleks, et Jumala rahvast eksiteele juhtida. Ta pettis Eedenis ära Eeva sellega, et moonutas tõde, tekitas kahtluse ja eitas jultunult Jumala öeldut. Saatana väide, et hea ja kurja tundmise puu vilja süües „te ei sure, kindlasti mitte“, vastandus ilmselgelt sellele, mida Jumal oli öelnud. Sajandeid on Saatan kasutanud samasugust tegevuskava. Ta õõnestab usaldust Jumala Sõnasse, läheb vastuollu Jumala ilmutatud tahtega, moonutab Pühakirja ja vahetevahel tsiteerib Piiblit valesti, juhul kui see tuleb talle kasuks.

`Loe Õp 23:23; Jh 17:17 ja Jh 8:32. Milliseid sarnasusi leiad neist piiblisalmidest Jumala Sõna tõe kohta? Mis on nende põhisõnum?`

„Saatan teadis hästi, et Pühakiri avab inimeste silmad nägema tema pettusi ja annab jõu tema mõjule vastu seista. Pühakirja sõnadega lõi maailma Lunastaja ise tagasi kiusaja rünnakud, vastates: „Kirjutatud on.“ Vaenlase igale ettepanekule vastandas Issand Sõna, tarkuse ja väe. Et võimu inimeste üle säilitada ja paavsti juhtpositsiooni kinnitada, pidi Saatan rahvast Pühakirja suhtes teadmatuses hoidma. Piibel ülistab Jumalat ja näitab surelikele inimestele kätte nende koha, sellepärast tuli pühi tõdesid varjata ja maha suruda. Niisuguse suuna võttiski Rooma katoliku kirik. Piibli levitamine jäi sajandeiks keelu alla. Rahval keelati selle lugemine ja kodus hoidmine. Põhimõttelagedad preestrid ja prelaadid tõlgendasid Piibli õpetusi meelevaldselt. Nii hakati paavsti viimaks peaaegu üldiselt pidama Jumala maapealseks asemikuks, kellele kuulus võim kiriku ja riigi üle.“ – Ellen G. White, „Suur võitlus“, orig lk 51.

Arutle, mil viisil püüab Saatan Jumala Sõna tänasel päeval väänata või valesti tõlgendada.
