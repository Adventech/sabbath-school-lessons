---
title: Misjonilugu
date: 19/04/2024
---

#### Ustav õpilane Itaalias

_Loo on kirja pannud Andrew McChesney._

Itaalias on riigikooli õpilastel võimalus käia igal nädalal usuõpetustundides. Väikese tüdrukuna otsustas Sara neis käia, sest ta tahtis Piiblist rohkem teada saada.

Sara klassikaaslased taipasid peagi, et ta tundis Piiblit hästi. Kui õpetaja mõne küsimuse esitas, ütlesid lapsed sageli: „Sara teab vastust!“

Kui õpetaja oli kuulnud lapsi niiviisi juba mitu kuud ütlevat, küsis ta Saralt: „Kuidas sina Piiblit nii hästi tunned?“

„Ma käin seitsmenda päeva adventistide kirikus,“ vastas Sara.

Õpetaja tahtis rohkem teada saada ja läks seepärast Saraga koos kirikusse.

Sara sai kuuendas klassis uue usuõpetuse õpetaja. Jälle suutis ta õpetaja küsimustele väga hästi vastata. Kuna see avaldas õpetajale muljet, palus ta tüdrukul teha kogu klassile tunnipikkuse ettekande adventkogudusest. Sara valmistus selleks oma pastori ja koguduse teiste juhtide abiga. Ettekande lõpul külvasid klassikaaslased ta üle küsimustega seitsmenda päeva hingamispäevast.

Praegu on Sara keskkoolis ja usuõpetustunni õpetajaks on nunn. Taaskord avaldas Sara nunnale muljet – eksamil piiblisalmi kirjutamisega. Teised teismelised tsiteerisid Piiblit väga harva. Nunn küsis selgitust ja Sara rääkis talle oma usust. Hiljem tuli nunn tema kirikusse.

Keskkoolis ühe teise aine tunnis sai õpetaja pahaseks, kui Sara ei osanud vastata küsimusele Itaalia religiooni kohta. Sara selgitas, et ta ei tea vastust, sest ta ei ole Itaalia kõige suurema uskkonna liige. Õpetaja küsis veel mõne küsimuse ja palus Saral rääkida klassile adventkogudusest. Sara ettekanne meeldis õpetajale ja ta ütles: „Suurepärane on teada, et meie klassis on veel muudki usku.“

Kuid järgmisel aastal oli Saral sama õpetajaga laupäevane tund. Õpetaja survestas Sarat tundi tulema, aga kui Sara keeldus, siis narris õpetaja teda. „Palun tule kooli,“ ütles ta. „Me ei ütle kellelegi, et sa tulid.“ Nädalast nädalasse nokkis ta Sara kallal. „Mina võiksin ka laupäeviti kodus püsida,“ teatas ta. „See on ju palju parem kui kooli tulla.“

Sara üllatuseks hakkasid klassikaaslased teda õpetaja ees kaitsma.

Siis, ühel hingamispäeval, kui Sara oli kirikus, rääkis sama õpetaja klassile temast kiitvalt. „Kuigi Sara on tunnis ainult pooltel kordadel, on tema hinded paremad kui kellelgi teist,“ ütles ta.

Sara usub, et Jumal on teda õnnistanud avameelsusega oma usu suhtes.

„Ma ei ole kunagi klassikaaslaste eest oma usku varjanud,“ rääkis ta adventmisjonile. „Mu klassikaaslased peavad minust lugu ja teavad, et mul on usuga tõsi taga.“

_See misjonilugu illustreerib Seitsmenda Päeva Adventistide koguduse strateegilise plaani „Mina lähen“ misjonieesmärki nr 7: „Aidata noorsool ja noortel täiskasvanutel seada Jumal elus esikohale.“ Rohkem saad teada aadressilt IWillGo2020.org._
