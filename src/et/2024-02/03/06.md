---
title: Võitlus mõistuse pärast
date: 18/04/2024
---

`Loe 2Kr 4:3–6. Mida tähendavad sõnad „need, kellel praeguse aja jumal on mõtted sõgestanud, kes ei usu“ (2Kr 4:4; NKJV)? Kuidas nad on sõgestatud? Kuidas olla sõgestamata?`

Siinses lõigus kasutatakse „mõtete“ kohta kreekakeelset sõna _noema_. Otsetõlkes tähendab see meie taju või vaimseid võimeid. Teos „Piibli kommentaarid, SPA poolt välja antud“ esitab selle salmi kohta valgustava väite: „Kristuse ja Saatana vaheline võitlus on võitlus inimeste mõistuse pärast. (Rm 7:23, 25; 12:2; 2Kr 3:14; 11:3; Fl 2:5; 4:7, 8). Saatana põhitöö on sõgestada ehk pimestada inimese mõistus. Selle täideviimiseks hoiab ta inimesed Jumala Sõna õppimisest eemal, häirib mõistusejõudu keha ja hinge liialduste kaudu, vallutab meele täielikult siinse elu asjadega ning meelitab inimesi uhkusele ja eneseülistusele.“ – 6. köide, lk 854.

Hukkujatel ei puudu teadmised mitte sellepärast, et neil pole võimalust teada, vaid sellepärast, et nad taha teada. Paljudel on olnud kõik võimalused tõde tunda, aga nad valisid mitte uskuda ning Saatan sõgestas nende mõistuse. Saatana riik on pimeduse riik. „Piibli kommentaarid, SPA poolt välja antud“ lisab: „Evangeelium on ainus vahend, mis toob valge ette Saatana kuratlikud skeemid ja pettused ning mille abil inimesed näevad teed pimedusest valgusesse.“ 6. köide, lk 854. Uue Testamendi tuumsõnumiks on Jeesuse elu, surm ja ülestõusmine. Jeesus on evangeeliumi süda ja kogu Pühakirja kese. Kogu Pühakiri tunnistab Temast (Jh 5:39).

`Loe Jh 1:4, 5, 9 ja 14. Kuidas need salmid Jeesust kirjeldavad? Pööra eriliselt tähelepanu Jh 1:14-le.`

Kristliku koguduse esimestel sajanditel pühendusid Uue Testamendi aegsed usklikud täielikult Kristusele kui Valgusele pimeduses. Tema arm lunastas nad, Tema vägi muutis nad, Tema armastus motiveeris neid. Surmgi ei suutnud katkestada nende ustavat sidet Kristusega. Evangeeliumi imekaunis valguses tundsid nad ära kuradi pettused. Kristusel on alati olnud mehi ja naisi, kes on Tema armust seisnud julgelt Tema tõe eest. Kõnealustel esimestel sajanditel paistis Kristuse armastuse, armu ja tõe valgus läbi pimeduse.
