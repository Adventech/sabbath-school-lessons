---
title: Metsikud hundid
date: 15/04/2024
---

`Loe Ap 20:27–32. Milliseid erilisi hoiatusi annab apostel Paulus Efesose koguduse juhtidele eelseisva usust taganemise kohta?`

Pauluse nõuande eesmärgiks oli kogudust ette valmistada selleks, mis tuleb. Nendes kirjakohtades räägib ta kahest peamisest murest.

Tema esimene mure on, et „teie sekka tulevad julmad hundid, kes karja ei säästa“ (Ap 20:29). See tähendab, et usklikel tuleb vahetult tegemist metsiku tagakiusamisega just koguduse seest.

Apostel väljendas oma muret sõnadega: „Teie eneste seast tõusevad mehed, kes moonutavad tõde, et vedada jüngreid eneste järele“ (Ap 20:30). Kogudusse tungib väärõpetus. Jumalikud tõed asendatakse valede tõekspidamistega. Paganlikud kombed saavad valitsevaks. Neljandal ja viiendal sajandil hiilis kristlikku kogudusse märkamatult kompromiss, arvatavaks põhjenduseks edukam misjonitöö. Aga selle kohutavaks tulemuseks oli Jumala Sõna tõdedest kaugenemine.

`Loe 2Ts 2:7–12. Kuidas kirjeldab apostel Paulus eelseisvat usust taganemist? Milliseid iseloomulikke jooni tuli neil silmas pidada?`

Mõtlemapanev on Pauluse ütlus „vägivalla saladus on juba toimimas“. Juba Pauluse eluajal toimus vähehaaval kaugenemine Jumala Sõna tõest, sest tehti järeleandmisi Jumala seadusele kuuletumises. See kaugenemine puhkes õitsele hilisematel sajanditel.

Vastupidi teisele käsule võeti kristlikul jumalateenistusel kasutusele puuslikud. Mitu tuhat aastat olid jumalakujud olnud esiplaanil kõikides paganlikes religioonides. Selleks, et teha kristlus omasemaks kristlikku kogudusse tulevatele paganatele, anti paganlikele jumalustele niinimetatud pühakute nimed. Tasahaaval hakati päikesejumala kummardamise päeva, pühapäeva, pidama Kristuse ülestõusmise auks kristliku jumalateenimise päevana. See vale päev, mida Pühakiri heaks ei kiida, on valitseval kohal praegugi.

`Mislaadi kompromisse näeme kogudusse tungimas tänapäeval? Tähtsaim veel – milliseid kompromisse teed ehk sina? Kas põimid mõnikord kokku tõe ja eksituse?`
