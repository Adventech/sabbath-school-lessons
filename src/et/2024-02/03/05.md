---
title: Inimlik mõttekäik ilma Pühakirjata
date: 17/04/2024
---

Püha Vaim tegutseb meie mõistuse kaudu. Ta kutsub meid üles vaatlema universumi saladusi. Keegi on tabavalt märkinud: „Meie, kristlased, ei jäta oma aju kiriku ukse taha.“ Ja ikkagi ei suuda ainuüksi inimliku mõttekäigu toredus avastada Pühakirja jumalikke tõdesid. Tõde ei sõltu inimese arvamusest. See sõltub jumalikust ilmutusest.

`Loe Õp 16:25; Km 21:25 ja Js 53:6. Mida saame neist salmidest teada Saatana petliku tegevuskava kohta?`

Kuradi üheks tõhusaimaks pettuseks on panna meid uskuma, et Jumala tahte mõistmiseks piisab inimlikust mõttemõlgutusest, millele Püha Vaim kaasa ei aita ja mis on Jumala Sõna suhtes teadmatuses. On võimalik, et mõni tee tundub meile või kogu kultuurile õige, kuid Jumala silmis on see täiesti vale.

Mõni aasta tagasi otsustasime koos naisega veidi matkata selle hotelli lähedal metsas, kus me ööbisime. Tavaliselt olen ma orienteerumises päris hea ning kui olime umbes tund aega seigelnud ja mitmesugustele radadele põiganud, olin küllalt kindel, et leian tagasitee kõigest väheste raskustega. Aga varsti saime aru, et olime metsa lootusetult ära eksinud. Päike oli loojumas ja kartsin halvimat. Õnneks kohtasime teisi matkajaid, kes teed teadsid. Olime viie miili kaugusel, aga peatee läheduses. Kuna nende auto oli pargitud lähedale, pakkusid nad, et sõidutavad meid tagasi hotelli. Meie jaoks oli tähtis, et leidsime kellegi, kes teed tundis ja suutis meid sihtkohta tagasi viia.

Jumal ei ole jätnud meid üksi maa pealt taevasse rändama. Püha Vaim suunab meid auväärse Pühakirja juurde, mis juhib meid kodu poole. Tõde ja eksitus, õige ja vale, hea ja kuri – õigesti saab neid mõista üksnes Jumala Sõna valgel. See, mis läheb Jumalaga ja Tema Sõnaga vastuollu, on eksitus, ning eksitus on alati ohtlik; see, mis on Jumalaga kooskõlas, on alati tõene ja hea. Väga oluline on võtta Jumala Sõna lõplikuks otsustajaks tõe ja kõlbluse üle.

`Miks ei suuda inimmeel Püha Vaimu abita jumalikku tõde leida? Arutlege, kuidas on seotud inimese mõttekäik ja jumalik ilmutus. Kuidas aitab mõtlemine meil tegelikult aru saada jumalikust ilmutusest? Vaata näiteks Tn 2. peatüki prohvetikuulutust, mis hõlmab maailma ajaloo Babüloonia päevist tulevikuni. Kuidas seesugune prohvetikuulutus tugevalt inimese mõtlemist eeldab?`
