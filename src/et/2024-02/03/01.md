---
title: Valgus paistab pimeduses
date: 13/04/2024
---

### Selle nädala õppeaine

Jh 8:44; Õp 23:23; Ap 20:27–32; 2Ts 2:7–12; Ps 119:105, 116, 130, 133, 160; Õp 16:25; 2Kr 4:3–6.

> <p>Juhtsalm</p>
> „Jeesus ütles neile: „Valgus on veel pisut aega teie seas. Käige, kuni teil valgus on, et teid ei tabaks pimedus. Kes käib pimeduses, ei tea, kuhu ta läheb““ (Jh 12:35).

Piibli viimases raamatus, Ilmutusraamatus, kujutatakse kuradit lohena ja maona (Ilm 12:9). Ta on lohe, sest ta soovib hävitada Jumala rahvast, ning madu, sest ta kasutab nende petmiseks kõiki oma kavalaid valesid. Kristuse ristisurma järgsetel aastatel piinas keiserlik Rooma tuhandeid kristlasi, heitis neid lõvide ette ja põletas tuleriidal selle eest, et nad keeldusid kummardamast nende „jumalusi“. Ometi jäid paljud ustavaks, vaatamata julmadele karistustele, ning evangeelium levis ja kogudus kasvas.

Seetõttu muutis Saatan oma tegevuskava. Ristiti suurel hulgal paganaid, õpetamata neile põhjalikult Piibli tõdesid. Kogudusse tungisid eksiarvamused, kui juhid sulatasid Pühakirja tõed kokku rahvakommetega. Neljas ja viies sajand oli vastastikuse järeleandmisega saavutatud kokkulepete ajajärk, mil kiriku kõrgeimad vaimulikud, prelaadid, segasid paganlikke tavasid kristlike õpetustega.

Ometi oli Jumal ka kõige keerulisemal ajal pidevalt oma rahvaga. Inimesed leidsid Jeesuse, „tee, tõe ja elu“, ning jäid Püha Vaimu väes kindlaks ka tohutu surve all, kui neid sunniti lahti ütlema oma südametunnistuse veendumustest. Nad jäid ustavaks Pühakirjas ilmutatud Jumala tahtele ning seisid vankumatult Tema sõna tõe eest, sõltumata survest, mida neile avalikult või varjatult avaldati.

_Õppides selle nädala õppetükki, mis põhineb „Suure võitluse“ 3. peatükil, valmistud hingamispäevaks, 20. aprilliks._
