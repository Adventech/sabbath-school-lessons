---
title: Jumala seaduse muutumatus
date: 27/05/2024
---

`Loe Mt 5:17, 18; Ps 111:7, 8; Kg 12:13, 14; 1Jh 5:3 ja Õp 28:9.`

Seitsmenda päeva adventistid astuvad protestantidest usupuhastajate jälgedes, kes kaitsesid Jumala käsu pühadust. Pane tähele jõulist kinnitust, mille ütles välja John Wesley: „Meie Issanda tulek tõepoolest purustas, lõpetas ja tühistas sootuks Moosese poolt Iisraeli lastele antud rituaalse ehk tseremoniaalse seadustiku, mis sisaldab kõiki vana templiteenistuse ja ohvritega seotud ettekirjutusi ja määrusi… Aga moraaliseadust, mis sisaldub kümnes käsus ja mille täitmisele prohvetid üles kutsusid, ta ära ei võta. Tema tuleku eesmärk ei olnud kuulutada ühtki osa sellest kehtetuks. Tegemist on seadusega, mida ei saa kuidagi murda, mis püsib kindlalt nagu taevane ustav tunnistaja… Selle seaduse iga osa peab jääma jõusse kogu inimkonna jaoks ja kõikideks ajastuteks; see ei sõltu ajast ega kohast ega mingist muust muutlikust olukorrast, vaid Jumala olemusest ja inimese olemusest ja nende omavahelisest muutmatust suhtest.“ – Koguteosest „Upon Our Lord’s Sermon on the Mount“ V diskursus, „John Wesley’s Sermons: An Anthology“ (Nashville, TN: Abington Press, 1991), lk 208, 209.

`Võrdle omavahel 2Ms 34:5–7 ja Rm 7:11, 12; Ps 19:8–12; Ps 89:15 ja Ps 119:142, 172. Mida räägivad need salmid meile Jumala seaduse ja Jumala iseloomu omavahelise seose kohta?`

Kuna Jumala seadus on Tema iseloomu ärakiri, Tema trooni alus ja inimkonna kõlbeline aluspõhi, siis vihkab Saatan seda. „Nende veendumuse kummutamiseks tehti palju tõsiseid jõupingutusi, ent igaüks võis vaevata mõista, et nii nagu maine pühamu oli taevase pühamu kuju ehk koopia, nii oli laekas hoitud käsuõpetus maa peal täpne koopia käsuõpetusest taevases laekas. Seega oli nende kohustuseks, kes võtsid vastu tõe taevase pühamu kohta, tunnustada ka Jumala käsuõpetuse nõudeid ja pidada neljanda käsu hingamispäeva. Siin peituski kibeda ja kindla vastuseisu salajane põhjus, kui esitati selgelt Piibli seletust Kristuse teenistuse kohta taevases pühamus.“ – Ellen G. White, „Suur võitlus“, orig lk 435.

`Milliseid põhjendusi toovad inimesed sageli selle kohta, et enam pole me kohustatud kümmet käsku pidama? Mis on sinu meelest tegelikult selle taga?`
