---
title: Kolme ingli kuulutus
date: 30/05/2024
---

Ilm 14:7 hüüab esimene ingel valjult: „Kartke Jumalat ning ülistage teda, sest tema kohtumõistmise tund on tulnud, ning kummardage teda, kes on teinud taeva ja maa ja mere ja vete allikad.“ Taevas esitab meile üleskutse, et peatset kohtuotsust arvestades kuuluks meie ülim truudus ja südamlik jumalakartus Loojale.

Teine ingel teeb teatavaks: „Langenud, langenud on suur Paabel, kes oma hooruse raevuviinaga on jootnud kõiki paganaid“ (Ilm 14:8). Paabel kujutab langenud, usust taganenud religioosset süsteemi, kes on hüljanud esimese ingli sõnumi ja hakanud selle asemel hoidma vale kummardamissüsteemi poole. Just seepärast hoiatab Ilm 14:9–11 meid teenimast „metsalist ja tema kuju“. Siin tuuakse esile kaks vastandlikku valikut – kummarda Loojat või kummarda metsalist. Iga inimene planeedil Maa langetab oma lõpliku, pöördumatu otsuse küsimuses, kellele ta päriselt truudust vannub – Jeesusele või Saatanale.

`Loe Ilm 14:12. Millised kaks tunnusjoont iseloomustavad neid, kes keelduvad kummardamast metsalist? Miks on mõlemad üliolulised?`

Jumalal on lõpuajal rahvas, kes jääb Talle truuks ka siis, kui nad on silmitsi maailma ajaloo suurima vastasseisu ja tuliseima tagakiusamisega. Kristuse õiguse anni tõttu elavad nad armurikast, sõnakuulelikku usuelu. Loojat austamine, mis väljendub Jumala käskude pidamises, vastandub selgelt metsalise austamisele. Viimase võitluse keskmes – kas olla Kristuse poolt või metsalise väe poolt – on kummardamine; ning hea ja kurja vahelise suure võitluse südames on hingamispäev.

Päästja pühendunud järelkäijatel on nii „Jeesuse usk“ kui ka „usk Jeesusesse“. Jeesuse usk on nii sügav, nii usaldav, nii pühendunud, et ka kõik põrgulikud deemonid ja maapealsed katsumused ei saa seda kõigutada. See on usk, mis usaldab siis, kui ei näe, usub, kui ei suuda lõpuni põhjendada, ning loodab, kui lootus näib arusaamatu. „Jeesuse usk“ on and, mille usu läbi saame. See kannab meid läbi eelseisva kriisi. Kui lõpukriis puhkeb ning meil on tegemist majandusliku boikotiga, tagakiusamisega, vangistamisega ja surmagagi, kannab Jeesuse usk meid läbi maakera viimaste tundide Jeesuse tulekuni.

`Kuidas valmistab Jumal praegu ette su usku selleks, mis on tulemas?`
