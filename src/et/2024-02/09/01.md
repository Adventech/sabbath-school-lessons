---
title: Jumala käsu alus
date: 25/05/2024
---

### Selle nädala õppeaine

Ilm 14:6–12; Kg 12:13, 14; Õp 28:9; Tn 7:25.

> <p>Juhtsalm</p>
> „Ja lohe vihastas naise peale ja läks sõdima nendega, kes olid jäänud üle naise soost, kes hoiavad tallel Jumala käske ning kellel on Jeesuse tunnistus“ (Ilm 12:17).

Usina piibliuurimise kaudu hakkasid adventistid aru saama seaduse tähendusest taevase pühamu kõige pühamas paigas. Jumala seaduse südamesse vaadates avastasid nad ka neljanda käsu hingamispäeva tähtsuse. Tegelikult esineb kõigist käskudest kõige äratuntavamalt just selles käsus mõte, et Jumal on Looja; see tõsiasi on kogu tõelise jumalakartuse alus ja teema, mis viitab eriti asjakohaselt maa ajaloo viimastele päevadele (vaata Ilm 14:6–12).

Saatan on püüdnud algusest peale nurjata Jumala austamist Tema seaduse kahjustamise kaudu. Ta teab, et „vääratada ühesainsas asjas“ tähendab olla „süüdi kõige suhtes“ (Jk 2:10); ja nii julgustab ta inimesi Jumala seadusest üle astuma. Saatan vihkab hingamispäeva, sest see tuletab inimestele meelde nende Loojat ja seda, kuidas Teda teenida. Aga seegi säte on tallel taevase pühamu kõige pühamas paigas olevas Jumala seaduses. Kuna seadus ütleb, mis on patt, peavad inimesed tunnistama kehtivaks kogu Tema seadust, kaasa arvatud hingamispäeva, nii kaua, kui nad soovivad olla Jumalale ustavad.

Käesoleva õppetüki eesmärk on näidata, kuidas on omavahel seotud pühamu, Jumala käsk, hingamispäev ja tulevane kriis metsalise märgi üle. Samuti vaatleme, kuivõrd kuulub lõpuaja põlvkonna juurde hingamispäev.

_Õppides selle nädala õppetükki, mis põhineb „Suure võitluse“ 25.–27. ja 28. peatükil, valmistud hingamispäevaks, 1. juuniks._
