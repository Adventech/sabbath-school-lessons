---
title: Misjonilugu
date: 31/05/2024
---

#### Kirikust ära jooksmine, II

_Loo on kirja pannud Andrew McChesney._

Pärast seda, kui ühes Euroopa linnas elavad kaks noort pagulast andsid oma südame Jeesusele, hakkasid nad paluma, et nende ema mõtleks Jeesusele.

„Ema, kas sa ei taha päästetud saada?“ küsis 20aastane Rosen.

Tema ema Aneliya pahvatas nagu vulkaan. „Ma ei jäta iialgi oma usku!“ hüüdis ta ja lõi käega vastu lauda. „Ma hoian oma usku nii kaua, kuni suren!“

Tema 22aastane poeg Sergei rääkis sellest, kuidas Jeesus löödi inimeste pattude pärast risti ja äratati kolmandal päeval üles.

„See on võimatu, et Ta ellu äratati,“ ütles Aneliya.

„Kui sina usud Jeesust ja sured, siis äratatakse sind ka üles,“ ütles Sergei.

Ühel päeval luges ta oma emale Johannese 3:36: „Kes usub Pojasse, sellel on igavene elu, aga kes ei kuula Poja sõna, see ei näe elu, vaid tema peale jääb Jumala viha.“

„Me sureme,“ ütles ta emale, „aga kui Jeesus tagasi tuleb, siis äratatakse meid haudadest üles.“

„Mu poeg, kuidas meid haudadest üles saab äratada?“ küsis ema.

„Me oleme jälle elavad,“ ütles poeg.

Aneliya jaoks oli see raske küsimus. See oli tema meelest kõige keerulisem küsimus. Kuidas on võimalik, et inimene äratatakse üles ja ta elab igavesti?

Kui Aneliya oma poegade juttu kuulas, hakkasid piiblisalmid, mis teda varem segadusse viisid, mõttekaks muutuma. Ta hakkas aru saama, mida oli Paul – see mees, kes oli esimesena nende peret kirikusse kutsunud – neile Piiblist lugenud ja mida ta oli oma esimesel kirikuskäigul Jeesusest kuulnud. Varsti võttis Aneliya Jeesuse oma Päästjaks vastu. Kui ta seda tegi, valdas teda soov Jeesusega koos olla ja kirikus jumalateenistustel viibida.

Siis ristiti tema 15aastane tütar. Aneliya ei olnud käinud oma kahe poja ristimisel, aga ta läks oma tütre ristimisele. Pärast ristimist õnnitles ta tütart. „Ema, järgmisena on sinu kord,“ ütles tütar.

Sergei uuris koos emaga Piiblit ja samuti luges ema ise Piiblit. Tema südames kasvas janu elada Kristuse heaks. Kui Aneliya oli 47aastane, saabus päev, mil ta andis ristimisel oma südame Jeesusele. „See oli puhas rõõm,“ ütles ta vestluse ajal. „Ma ei oska oma rõõmu kirjeldada. Esimest korda 47 aasta jooksul olin ma nii rõõmus. Ma uskusin ja võtsin Jeesuse Kristuse vastu.“

Praegu on Aneliya 48aastane ja ta on oma rahva jaoks misjonär. Tema abikaasa on Piibli õpetuse vastu võtnud ja ka tema vanemad nende kodumaal peavad hingamispäeva. Samuti korraldab Aneliya naabruskonnas piiblitunde.

„Oli aeg, mil jooksin kirikust ära, aga nüüd soovin ma joosta kirikusse,“ ütles ta. „Püha Vaim tõi mu Jumala juurde.“

Täname, et toetad Adventmisjonit, mille Globaalmisjoni keskused aitavad välja õpetada koguduseliikmeid, kes jagavad häid päästesõnumeid muudesse religioonidesse kuuluvatele kallihinnalistele inimestele. Kui soovid rohkem teada, külasta veebilehte globalmissioncenters.org.
