---
title: Hingamispäev ja seadus
date: 28/05/2024
---

`Loe Ilm 14:6, 7; Ilm 4:11; 1Ms 2:1–3 ja 2Ms 20:8–11. Kuidas on omavahel seotud loomine, hingamispäev ja Jumala seadus?`

Loomine räägib meile, kui väärtuslikud oleme Jumala silmis. Me ei ole universumis üksi, ei ole mingisugused kosmilise tolmu kübemed ega ka mitte geneetiline praak. Ühesõnaga, üldlevinud teaduslik arusaam elu tekkimisest, mille on üles korjanud uudismeedia ja popkultuur, esitab meie päritolu kohta vaate, mis käib piibliloole igati vastu.

Oleme olemas sellepärast, et Jeesus lõi meid. Ja Tema väärib meie austust nii seetõttu, et Ta meid lõi, kui ka seetõttu, et Ta meid lunastas. Loomine ja lunastamine on igasuguse tõelise jumalakartuse kese. Seepärast on hingamispäev lunastusplaani mõistmiseks eluliselt oluline. Hingamispäev räägib Looja hoolest ja Lunastaja armastusest.

Loomisnädala lõpetuseks puhkas Jumal enda tehtud ilusas ja suursuguses maailmas. Ta puhkas meilegi eeskuju andmiseks. Hingamispäev on iganädalane paus, et tänada Teda, kes on meid teinud. Kui me hingamispäeval Jumalat kummardame, avame oma südame vastu võtma erilist õnnistust, mille Tema on just sellele (ja mitte ühelegi teisele) päevale pannud.

Hingamispäev suunab meid Looja juurde, kes armastas meid liiga palju selleks, et hüljata meid siis, kui eksisime kõrvale Tema kavatsusest. Hingamispäev on igavene sümbol sellest, et puhkame Temas. See on eriline tähis ustavusest oma Loojale (Hs 20:12, 20). Selle tähenduseks on hingetõmbamine, mitte teod; arm, mitte käsumeelsus; kindlustunne, mitte hukkamõist; sõltumine Jumala päästest, mitte iseendast. Tõeline hingamispäeva puhkus on puhkamine armus Tema armastavate käte vahel, kes meid lõi ja lunastas ning kes meie pärast tagasi tuleb.

Ilmutusraamatu 14. peatüki sõnum, Jumala lõpuaja sõnum maailmale, kutsub inimesi igal hingamispäeval üles puhkama Tema armastuse ja hoole all. See kutsub meid üles meeles pidama Teda, kes meid lõi, ning andma au Temale. Hingamispäeva pidamine on ka ühenduslüli Eedeni täiuslikkuse ning tulevase uue taeva ja uue maa erakordsuse vahel. See tuletab meile meelde, et ühel päeval taastatakse Eedeni toredus.

`Valdav osa seitsmenda päeva adventistidest on kokku puutunud süüdistusega, et nad on käsumeelsed, ning tavaliselt on see süüdistus seotud hingamispäeva pidamisega. Arutlege hingamispäeva kui lunastamise ja usu läbi õigeks saamise sümboli üle. Miks paneb kuuletumine Jumala korraldusele puhata inimesed mõtlema, et püüame oma tegudega taevasse saada?`
