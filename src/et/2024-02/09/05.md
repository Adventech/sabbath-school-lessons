---
title: Metsalise märk
date: 29/05/2024
---

`Loe Ilm 12:12, 17 ja Ilm 13:7. Kuidas räägivad need salmid Saatana raevust? Miks on kurat maruvihane Jumala lõpuaja rahva suhtes?`

Ilm 12. peatükk visandab Kristuse ja Saatana vahel ajastuid kestnud konflikti. Selle ülimaks astmeks on Saatana viimane rünnak Jumala rahva vastu. Ilm 13. peatükk tutvustab meile lohe kahte liitlast, merest välja tulnud metsalist ja maast välja tulnud metsalist. Need kaks jõudu asuvad koos temaga sõdima Jumala rahva vastu.

`Loe Ilm 13:4, 8, 12, 15 ja Ilm 14:7, 9–11. (Vaata ka Ilm 15:4; Ilm 16:2; Ilm 19:20; Ilm 20:4; Ilm 22:9.) Milline oluline teema paistab välja kõigist neist salmidest?`

Märkad vastandlikku nähtust. Inimesed kummardavad kas Loojat või midagi muud. Looja on kummardamist väärt (Ilm 5:9). Suur võitlus Kristuse ja Saatana vahel sai taevas alguse Jumala austamise pärast: „Ma lähen üles pilvede kõrgustikele, ma teen ennast Kõigekõrgema sarnaseks“ (Js 14:14). Saatan tahtis kummardamist, mida pälvis üksnes Looja. Ilm 13. ptk põhjal saavutab ta edu maast välja tulnud metsalise tegevuse kaudu (Ilm 13:4).

Võrdlus Tn 7. peatükiga näitab, et maast tulnud metsaline on seesama väike sarv, kes „püüab muuta aegu ja seadust“ ja kelle võim kestab 1260 prohvetlikku „päeva“, see tähendab 1260 aastat (Tn 7:25; võrdle Ilm 13:5; vaata 6. õppetükk). Jumala kümne käsu ainus osa, millel on tegemist ajaga, on neljas käsk. Kirik, millest jutt, on püüdnud tõsta jumalakummardamise päeva laupäevalt, nädala seitsmendalt päevalt, pühapäevale, nädala esimesele päevale.

Maine võim, mis püüab muuta jumalakummardamise päeva, seitsmenda päeva hingamispäeva, mille Jumal ise andis oma võimu tähiseks (2Ms 31:13; Hs 20:12, 20), püüab jumalikku autoriteeti seadusevastaselt omastada kõige põhjapanevamal tasemel. Siinkohal koondubki lõpukonflikti tähelepanu õigele ja valele kummardamisele.

Sel põhjusel esitleb Ilmutusraamat Jumalale ustavaid inimesi selgesti nendena, kes „hoiavad tallel Jumala käske“ (Ilm 12:17; Ilm 14:12). Nende käskude hulgas on seitsmenda päeva hingamispäev, mitte pühapäev. Inimesed, kes keelduvad kuulamast kolme ingli esitatud kutset kummardada Jumalat Tema pühal päeval (Js 58:13) ning kummardavad metsalist tema võltsitud puhkepäeval, pühapäeval, võtavad vastu metsalise märgi (vaata 11. õppetükk).
