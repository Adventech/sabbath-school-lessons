---
title: Ilmutusraamatu viimane konflikt
date: 09/06/2024
---

Ilmutusraamatu sõnum on midagi hoopis enamat kui vaid mõistatuslikud sümbolid, ebatavalised metsalised ja veidrad vaatepildid. See räägib igavestest tõdedest, mida armastav Jumal on lõpuaja põlvkonnale andnud. Konflikt Kristuse ja Saatana vahel sai taevas alguse küsimuse üle, keda kummardada. See jõuab oma lõplikku haripunkti küsimusega, keda kummardada.

`Võrdle omavahel Ilm 14:7, 9 ja Ilm 4:11. Milline teema kosmilises hea ja kurja vahelises võitluses läbib kogu Ilmutusraamatut?`

Kogu Ilmutusraamatus on jumalakartus ja loomine lahutamatud. Ilm 14:7 kutsub meid üles kummardama kogu loodu Issandat. Evolutsiooniteooria taustal, mis on kahel viimasel sajandil tormina üle maailma tuisanud, meenutab hingamispäev igavesti meie kuuluvust. See kinnitab lakkamata, et oleme loodud olevused ja meie Looja väärib meie truudust ning austust. See on üks põhjus, miks Saatan hingamispäeva nii väga vihkab.

`Loe Ilm 12:17 ja Ilm 14:12. Milles leiab Looja kummardamine oma lõpliku väljenduse?`

Looja Jumala kummardamine Tema käskude pidamise kaudu vastandub teravalt metsalise kummardamisele. Jumalal on lõpuajal rahvas, kes on Talle truu, hoolimata kogu ajaloo suurimast vastuseisust ja tuliseimast tagakiusamisest.

„Nii nagu vale-hingamispäeva pidamine, kuulekuse avaldusena riigiseadusele, kuid vastuolus Jumala neljanda käsuga, on truudusemärgiks Jumala-vastasele võimule, nii on õige hingamispäeva pühitsemine, kuulekuses Jumala käsule, ustavuse tõendiks Loojale.“ – Ellen G. White, „Suur võitlus“, orig lk 605.

Ilm 14:12 nendib, et Päästja pühendunud järelkäijatel on „Jeesuse usk“. Jeesuse usk on nii sügav usk, et see usaldab ka siis, kui silmaga ei näe. See peab vastu, kui ei suuda mõista. See on kingitus Jeesuselt, mille võtame vastu usu abil ja mis kannab meid läbi ähvardavast konfliktist.

`Seitsmenda päeva hingamispäev on Jumala kui Looja põhisümbol, mis ulatub tagasi Eedenisse. Püüd seda ära võtta, nagu Rooma tegi (vaata Tn 7:25), on niisiis püüdlus võtta Jumalalt ära autoriteet kõige põhilisemal tasemel. Kuidas aitab see tõde näha, miks muutub hingamispäev viimastel päevadel niisuguseks võitlusküsimuseks?`
