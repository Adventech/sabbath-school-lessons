---
title: Toetav Mõte
date: 14/06/2024
---

Metsalise ja tema kuju kummardamine viitab Tn 3. peatükis olevale Sadraki, Meesaki ja Abednego loole, kui Babüloonia kuningas käskis neil kas kummardada kullast kuju või saada visatud tulisesse ahju. Nii muistse Babüloonia (Paabeli) kui ka tänapäeva Paabeli puhul on jutt kummardamisest. Õige jumalakartus lähtub Jumala Sõnast õpetust saanud _mõistusest, Jumala armastuse_st ümber kujundatud hingest ja Tema Vaimuga täidetud südamest. Siis ei ole me „mugandunud selle maailmaga“, vaid elame Jumala tahte kohaselt, mille leiame Tema Sõnast. See on meie ainus turvalisus!

„Jumal ei sunni kunagi inimese tahet ega südametunnistust, kuid Saatan kasutab pidevalt karmi sundust, et saavutada võimu nende üle, keda ta ei saa teisiti hukutada. Hirmu või vägivalla abil püüab ta valitseda südametunnistust ja kindlustada endale austust. Selle eesmärgi nimel tegutseb ta nii usuliste kui ilmalike võimude kaudu, mõjutades neid välja andma Jumala käsuõpetust trotsivaid inimeste seadmisi.“ – Ellen G. White, „Suur võitlus“, orig lk 591.

„Selleks, et eelseisvates rasketes katsumustes vastu pidada, peavad nad mõistma Jumala tahet, nii nagu see on ilmutatud Tema Sõnas. Nad saavad Jumalat austada ainult siis, kui neil on õige arusaamine Tema iseloomust, valitsusest ja eesmärkidest, ning nad tegutsevad kooskõlas selle arusaamisega. Ainult need, kes on kindlustanud oma meeled Piibli tõdedega, jäävad püsima viimases suures võitluses.“ – Ellen G. White, „Suur võitlus“, orig lk 593.

„Ent Jumalal on maa peal rahvas, kes peab Piiblit ja ainult Piiblit kõikide õpetuste mõõdupuuks ja reformide aluseks. Õpetatud meeste hinnanguid, teaduslikke järeldusi, kiriklike nõukogude tõekspidamisi ja otsuseid, mis on niisama arvukad ja vastuolulised kui uskkonnadki, mida nad esindavad, enamuse arvamust – mitte midagi neist ega neid tervikuna ei tuleks pidada tõendiks seisukoha võtmisel ühegi usupunkti poolt ega vastu. Enne mingi õpetuse või eeskirja vastuvõtmist peaksime nõudma selle toetuseks kindlat tõendit: „Nõnda ütleb Issand.““ – Ellen G. White, „Suur võitlus“, orig lk 595.

**Küsimused aruteluks:**

`1. Kuidas elada Kristuse tuleku ootuses ja jagada seda lootust ilma, et meist saaksid paanikatekitajad?`

`2. Mõtiskle veel kummardamise üle. Mida räägib meie igapäevane elu, argirutiin, meile sellest, keda või mida me kummardame?`

`3. Kuidas aidata endal ja kaasinimestel vaadata tulevikku usaldusega, mitte hirmuga?`

`4. Millise praktilise erinevuse toob meie praegusesse ellu arusaamine lõpupäevade sündmustest?`

---

  
Annetus >> Eesti liidu ehitusfond [toeta.advent.ee](https://toeta.advent.ee/)  
  
Päikeseloojang 22.31
