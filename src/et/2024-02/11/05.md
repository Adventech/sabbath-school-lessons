---
title: Tuvastame metalise - 2. osa
date: 12/06/2024
---

Selle asemel, et metsalist kummardada, leiab Jumala rahvas suurima rõõmu ja ülima hüve Jumala austamises. Nende sõnakuulmine lähtub nende armastavast südamest. Nad pühenduvad Talle, sest teavad, kui pühendunud on Tema neile.

`Loe Ilm 13:5. Kirjuta iseloomustav joon siia reale.`

Meenutame 4. õppetükist, et Jumal annab meile võtme prohvetliku aja mõistmiseks – üks prohvetlik päev võrdub ühe tegeliku aastaga (4Ms 14:34; Hs 4:6). Arvutades Ilm 13:5 nimetatud ajaperioodi – 42 kuud – nii, et kasutame heebrea ajaarvestuses tarvitatud 30 päeva pikkust kuud, saame vastuseks 1260 prohvetlikku päeva ehk tegelikku aastat.

Paavstlusel oli suur mõju 538. aastast pKr kuni 1798. aastani pKr. Aga siis, kui Napoleoni kindral Berthier paavsti 1798. aastal pKr vangistas, lõppes paavstluse ülemvõimu prohvetlik periood ning täitus Ilmutusraamatu prohvetikuulutus: „Keegi, kes vangi viib, peab ise vangi minema“ (Ilm 13:10; NKJV ja 1926. a tõlge). Löök paavstlusele oli ülimalt tõsine, aga mitte saatuslik. Ilm 13:12 sõnade kohaselt surmahaav paraneb. Veel kord tuntakse paavstluse mõju üleilmselt.

Tänapäeval tervitavad maailma juhid paavsti Rooma kiriku saadikuna ja külastavad teda Vatikanis korrapäraselt. Enneolematult ebastabiilses maailmas pannakse paika suuremat pilti, mille taustal hakatakse Rooma paavsti tunnustama maailma moraalijuhina, kes ühendab inimesi. 2012. aasta 6. juuni kõnes teatas paavst Benedictus XVI rohkem kui viieteistkümnele tuhandele Roomas Püha Peetruse väljakule kogunenud inimesele: „Pühapäev on Issanda ning meeste ja naiste päev; päev, mil igaühele peab andma võimalus olla vaba, vaba perekonna ja vaba Jumala jaoks. Pühapäeva kaitstes kaitseme inimvabadust.“ – https://www.vatican.va/content/benedict-xvi/en/audiences/2012/documents/hf_ben-xvi_aud_20120606.html. „Suur võitlus“ näitab selgesti, kuhu selline liikumine ühel päeval välja viib: „Neid, kes austavad Piibli hingamispäeva, tembeldatakse seaduse ja korra vaenlasteks, ühiskonna kõlbluspiirangute mahakiskujaiks, anarhia ja laostumise põhjustajaiks, kes tõmbavad maa peale Jumala nuhtlused… Neid süüdistatakse vaenulikkuses valitsuse vastu. Jutlustajad, kes eitavad Jumala käsu kohustuslikkust, nõuavad kantslist alistumist riigivõimudele kui Jumalast määratud ametnikele. Seadusandlikes kodades ja kohtutes esitatakse käsupidajaid vääriti ja mõistetakse nad hukka.“ – Ellen G. White, „Suur võitlus“, orig lk 592.

`Kuigi praegu võib olla raske näha midagi sellist juhtumas, vaata vaid, kui kiiresti meie maailm muutub. Mida kõnelevad kiired muutused selle kohta, kui ruttu jõuavad meieni lõpupäevade sündmused?`
