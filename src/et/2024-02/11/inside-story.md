---
title: Misjonilugu
date: 14/06/2024
---

#### Ei sealihale, jah hingamispäevale

_Loo on kirja pannud Andrew McChesney._

Sara mõtles seitsmenda päeva adventistide kogudusele ajal, mil ta aitas oma emal müüa sealiha ja õlut Lõuna-Aafrikas Mosambiigi Vabariigis.

„Miks käivad adventistid kirikus laupäeviti?“ arutles ta endamisi.

Väikese tüdrukuna oli Sara käinud korduvalt adventkirikus oma suure vennaga, kes oli adventist. Aga siis oli vend kolinud teise linna ja tema oli tagasi läinud oma ema kirikusse.

Emaga koos töötades meenusid mälestused adventkogudusest. Sara mõtles adventistidest naabrite peale, kes olid kõrvalkorterisse kolinud. Ta otsustas neilt küsida, miks nad käisid kirikus laupäeviti.

Naabrite meelest oli Sara küsimus teretulnud ning nad avasid Piibli neljanda käsu kohalt, Moosese 2. raamatu 20:8–10. Sara luges: „Pea meeles, et sa pead hingamispäeva pühitsema! Kuus päeva tee tööd ja toimeta kõiki oma talitusi, aga seitsmes päev on Issanda, sinu Jumala hingamispäev. Siis sa ei tohi toimetada ühtegi talitust.“ Ta luges teisigi salme, kus kirjutati seitsmenda päeva hingamispäeva pühadusest. Sara nägi, et siis, kui Jeesus siin maa peal elas, teenis Ta Jumalat seitsmendal päeval. Ta otsustas pidada seitsmenda päeva hingamispäeva.

Ema oli tulivihane, kui Sara ütles, et tema enam laupäeviti sealiha ja õlut ei müü. Ta keelas Saral adventkirikusse minna. Sara läks ikka. Ta tahtis austada oma ema, nagu Jumal viiendas käsus ütles (2. Moosese 20:12). Aga ta mõistis ka, et „Jumala sõna tuleb enam kuulata kui inimese sõna“ (Apostlite teod 5:29).

Pinged kasvasid veelgi, kui Sara lõpetas üldse sealiha ja õlle müümise. Ta selgitas emale, et Jumal ei salli roojaste loomade liha söömist, ja siga on roojane loom (3. Moosese 11:7), ega alkoholi joomist (Õpetussõnad 20:1). Pealegi, ütles ta, õpetab Piibel, et „kas te nüüd sööte või joote või teete midagi muud – tehke seda Jumala austamiseks“ (1. Korintlastele 10:31). Nende toodete müümine, mida Jumal pole heaks kiitnud, ei austa Teda.

Ema viskas Sara majast välja. Saral polnud kuhugi minna ja nii lahkus ta linnast ning läks oma adventistist venna, tema naise ja nende poegade juurde. Ta süda oli raske. „Kas selline on Jeesuse järel käimise hind?“ arutles ta endamisi.

Sara vend rääkis tema loo koguduse juhtidele. Nende jõupingutuste tulemusena kohtus üks adventpastor emaga. Ema kuulas tähelepanelikult, mida mees ütles. Ta ei olnud kõigega nõus, aga ta nägu muutus vestluse ajal leebemaks. Ta ütles, et Sara võib koju tagasi tulla.

Tänagi ei jaga ema Saraga samu veendumusi. Sara palvetab, et Püha Vaim puudutaks ema südant. Ta teab, et Jumal, kes andis temale suurema arusaamise oma armastusest, saab teha sama tema emaga.

Täname sind misjoniannetuste eest, mis aitavad levitada häid sõnumeid Jeesuse peatsest tulekust Aafrikas ja üle kogu maailma.
