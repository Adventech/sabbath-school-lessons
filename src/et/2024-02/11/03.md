---
title: Saabuv kriis
date: 10/06/2024
---

Ilm 13. peatüki prohvetikuulutus metsalise märgist räägib meile ägedaimast ja halvimast etapist Saatana sõjas Jumala vastu. Sellest ajast peale, mil Jeesus ristil suri, on vaenlane olnud teadlik oma lüüasaamisest, aga ta on otsustanud endaga kaasa kiskuda võimalikult palju inimesi. Tema esmane strateegia selles lahingus on petta. Kui petmine ei toimi, siis kasutab ta jõudu. Lõpuks on ta käskkirja taga, millega mõistetakse surma igaüks, kes keeldub kummardamast metsalist või võtmast vastu tema märki.

Tagakiusamine usu pärast ei ole midagi uut. See on olemas olnud alates ajast, mil Kain tappis Aabeli, kuna Aabel oli sõnakuulelik Jumala korraldusele. Jeesus ütles, et seda juhtub usklikegi keskel.

`Loe Jh 16:2; Mt 10:22; 2Tm 3:12 ja 1Pt 4:12. Mida elas läbi Uue Testamendi aegne kogudus ja kuidas kehtib see Kristuse lõpuaja koguduse kohta?`

Kristliku ajaloo käigus on tagakiusamine olnud sagedane. Nii toimiti paganlikus Roomas, aga eriti jõhkralt ilmnes see keskajal, kui keskaja kirik kiusas taga Piiblisse uskuvaid kristlasi. Metsalise märk on viimane lüli põrgulikus ahelas. Sarnaselt tagakiusamistega möödanikus kavatsetakse igaüht sundida muganema teatud uskumuste kogumiga ja heaks kiidetud jumalateenistussüsteemiga.

Prohvetikuulutus vihjab sellele, et tagakiusamine algab majanduslike sanktsioonidega: keegi ei saa osta ega müüa ilma, et tal oleks märk. Igaüks, kes märgist keeldub, mõistetakse lõpuks surma (Ilm 13:15, 17).

Kurat valmistab nime poolest kristlasi juba ette võtma viimase katsumuse ajal vastu metsalise märki, julgustades neid tegema oma elus kompromisse. Kui avalikult paistab, et kogu maailm käib imestunult metsalise järel (Ilm 13:3), vahetub vaatepilt järsult ning prohvetlik kaamera pöördub Jumala rahvale. Ilm 14:12 edastab just sellise pildi: „Siin olgu kannatlikkust pühadel, kes hoiavad alal Jumala käske ja Jeesuse usku.“ Jumala rahvas elab jumalakartlikus kuulekuses. Tema armu abil seisavad nad kindlalt siis, kui kõik nende ümber vangub. Ajal, mil maailm käib metsalise järel, „järgivad nad Talle, kuhu ta iganes läheb“ (Ilm 14:4). Kristuse väes võidutsevad nad lahingukorda seatud põrgulike vägede üle.

Nägime 9. õppetükis, et hea ja kurja vahelise võitluse tuumaks on austamine, kummardamine. Metsaline kasutab petmist ning kui see ei õnnestu, siis jõudu ja sundust.

`Kui kiiresti lubad sa endal – kui üldse – minna majanduslike kaalutluste tõttu kompromissile hingamispäevapidamisega?`
