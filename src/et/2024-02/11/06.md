---
title: Metsaline maast
date: 13/06/2024
---

`Loe Ilm 13:11–18. Kuidas erineb Ilm 13. peatüki teine metsaline esimesest metsalisest?`

Esimene metsaline tõusis merest; teine metsaline tuleb „maast üles“ (Ilm 13:11). Meri kujutab „rahvaid ja rahvahulki ja paganaid ja keeli“ (Ilm 17:15). Maa kujutab maailma hõredalt asustatud piirkonda. Teine metsaline tuleb esile pisut enne prohvetliku perioodi lõppu, mille jooksul teostab võimu esimene metsaline (Ilm 13:5). See tähendab, et teine metsaline hakkab silma paistma umbkaudu 1798. a pKr.

Selle kirjeldusega sobivad just Ameerika Ühendriigid. Ameerika Ühendriigid iseseisvusid 1776. a pKr ja võtsid tarvitusele oma põhiseaduse 1789. a pKr ning 19. sajandi lõpuks tunnistati need maailma suurriigiks.

Johannes jätkab: „Sel on kaks sarve otsekui tallel ning ta rääkis nagu lohe“ (Ilm 13:11). Piibli prohvetikuulutustes sümboliseerivad sarved võimu. Erinevalt esimesest metsalisest ei olnud sellel metsalisel sarvede peal kuninglikke peaehteid, mis viitab tõsiasjale, et tegemist pole monarhiaga. Kaks sarve kujutavad kahte peamist valitsemispõhimõtet, mis on Ameerika Ühendriikide tugevuse ja edu allikaks – poliitiline vabadus ja usuvabadus.

`Loe Ilm 13:11, 12. Millist muutust sa selle metsalise juures näed ning kuidas ta räägib?`

See leebe tallesarnane riik räägib lõpuks nagu lohe. See teeb „kõik esimese metsalise meelevallaga“ (Ilm 13:12) ja loobub oma usuvabaduse põhimõttest ning teeb, „et ilmamaa ja need, kes seal elavad, kummardaksid esimest metsalist“ (Ilm 13:12). Ameerika Ühendriigid väljastavad nõudmise, et igaüks, kes maakeral elab, kummardaks esimest metsalist, tunnistades paavstlust vaimuliku ja ilmaliku autoriteedina. See prohvetikuulutus ütleb, et Ameerika Ühendriigid moodustavad metsalisele kuju – kiriku ja riigi liidu – ja see liit hakkab nõudma, et igaüks _kummardaks_ seda kuju.

Muljetavaldav on tõsiasi, et ajal, mil see metsaline esimest korda ära tunti, ei olnud Ühendriigid sõjaliselt ja majanduslikult ligilähedaseltki selline suurkuju, milleks ta on saanud ja praeguseni jäänud.

`Mõtle Ameerika praegusele poliitilisele ebastabiilsusele. Kuidas võib see ühel päeval välja jõuda eelmainitud prohvetikuulutuse täitumiseni?`
