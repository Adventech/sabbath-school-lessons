---
title: Tuvastame metsalise - 1. osa
date: 11/06/2024
---

`Loe Ilm 13:1, 2. Kust see metsaline välja tuleb ja kes talle mõjuvõimu annab?`

Ilmutusraamat tuvastab, et lohe on eeskätt Saatan. Ilm 12:3–5 ütleb, et lohe püüdis hävitada sündivat „poeglast“, kes seejärel „haarati Jumala ja ta trooni juurde“. Kurat tegutses paganliku Rooma kaudu, kes püüdis hävitada Kristust (vaata Mt 2:16–18). Jumala ja inimese põline vaenlane tegutseb poliitiliste ja religioossete institutsioonide kaudu, et oma eesmärke täita.

Kõnealuse metsalise väe kohta antakse meile teada: „Lohe andis temale oma väe ja oma trooni ja suure meelevalla“ (Ilm 13:2). See prohvetikuulutus täitus üksikasjadeni mitusada aastat hiljem, kui Rooma keiser Konstantinus kolis oma pealinna Roomast paika, mida hakati nimetama Konstantinoopoliks ja mis paikneb tänapäeva Türgis. Selline samm tekitas keiserlikus Roomas seniste keisrite troonil võimuvaakumi. Paganlik Rooma andis metsalisele oma aujärje ehk pealinna.

Isaac Backus märkis: „Impeeriumi aujärje üleviimisega Konstantinoopolisse… avas Konstantinus tee Rooma piiskopile tõsta end kõrgemaks kõigist inimestest maa peal ja kõrgemaks taeva Jumalast.“ – „The Infinite Impostance of the Obedience of Faith, and of Separation from the World“, lk 16 (mida on tsiteerinud Le Roy Edwin Froom oma raamatus „The Prophetic Faith of Our Fathers“, 3. kd, lk 213). Thomas Hobbes on öelnud: „Paavstlus pole muud kui surnud Rooma impeeriumi vaim, kes istub kroonituna selle haual.“ – „Leviathan“ (New York: Oxford University Press, 1996), lk 386. Hoolikas analüüs näitab, et Ilm 13. peatüki metsaline, kes tuli välja merest, on usust taganenud religioosne võim, mis tuleb välja Roomast ja muutub ülemaailmseks kummardamissüsteemiks (Ilm 13:3, 4). See metsaline ei ole isik; tegemist on usuorganisatsiooniga, mis on asendanud Jumala Sõna tõed inimese käskudega.

`Loe Ilm 13:1, 6. Millist olulist sõna kasutatakse siin metsalise mõjuvõimu tuvastamiseks?`

Piibel seletab mõiste „jumalateotus“ või „jumalapilge“ lahti Jh 10:33 ja Lk 5:21 kahe näite abil: (1) kui inimene kujutleb või väidab, et ta on Jumal, ja (2) kui inimene väidab, et tal on vägi patud andeks anda. Tollased süüdistused olid valed, sest Jeesus on tõepoolest Jumal ja seega oli Tal õigus patte andeks anda. Rooma paavstlusel on kaks iseloomulikku doktriini, mida Piibel nimetab jumalapilkeks: paavstlus väidab, et selle preestritel on vägi patud andestada ning et paavstil on maa peal Jumala eelisõigused.
