---
title: Ühtsust ehitav, armuküllane kõne
date: 15/08/2023
---

`Missugune Pauluse nõuanne usklike kõnelemisviisi kohta on sinu jaoks praegu tähtsaim? Miks? (Ef 4:25–29).`

Paulus kasutab Ef 4:25–32 mitu korda huvitavat ülesehitust, mida illustreerib Ef 4:25: eitav korraldus („jätke maha vale“), seejärel jaatav korraldus („rääkige tõtt oma ligimesega“) ja siis põhjendus („sest me oleme üksteise liikmed“, mis näib tähendavat „kuna oleme ühe ihu liikmed ja seega üksteisega ühendatud nagu kehaosad“). Pauluse manitsus „rääkida tõtt“ ei ole ainult üleskutse mitte vastandada end teistele koguduseliikmetele tõsiasjade taktitundetu nentimisega. Paulus viitab Sk 8:16-le, mis manitseb tõtt rääkima rahu edendamiseks.

Kuna Paulus käsib Ef 4:31 taltsutada viha ja vihakõnet, keelavad tema sõnad Ef 4:26 koguduses viha õhutamise. Paulus küll möönab, et vihastamise võimalus on olemas, kuid piirab samas selle väljendumist: „Kui peaksite vihaseks saama, siis ärge laske sellel kanda täieliku patu vilja.“

Seejärel Paulus katkestab kõnelemisviisist rääkimise ja hakkab keelama vargaid: „Kes seni varastas, ärgu varastagu enam“ (Ef 4:28). Ta käsib vargal hoopis teha „tööd oma kätega“ (Ef 4:28; vaata ka 1Kr 4:12; 1Ts 4:11) ja põhjendab öeldut nii: „…et tal oleks jagada sellele, kellel on puudus“ (Ef 4:28). Võib-olla poetab Paulus varastele mõeldud sõnumid siia varguse ja petujutu vahelise seose tõttu, mida illustreerib Hananiase ja Safiira lugu Ap 5:1–11. Pauluse usk Kristuse ümbermuutvasse jõusse on nii tugev, et ta näeb lausa, kuidas varastest saavad heategijad!

Siis annab Paulus korralduse: „Ühtegi nurjatut sõna ärgu tulgu teie suust“ (Ef 4:29), mis sisuliselt tähendab, et hävitav sõna liigub justkui pidurdamatult huulteni, valmis tegema kahjulikku tööd. Paulus toonitab, et sellest on vähe, kui kahjustavad sõnad peatatakse; nende asemel öeldagu midagi, mis on väärt. Öeldav olgu (1) „ülesehitamiseks“; (2) „hea“ ja (3) edastagu „kuuljatele armu“ (Ef 4:29). Oleks ometi kõik meie sõnad sellised!