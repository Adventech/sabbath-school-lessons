---
title: Misjonilugu
date: 18/08/2023
---

#### Jumal teeb tõeliselt terveks, 5. osa

_Loo on kirja pannud Andrew McChesney._

Almira rääkis vanematele oma otsusest saada seitsmenda päeva adventistiks. Samuti rääkis ta, et oli käinud keelatud õppusel, kus kõneldi üleloomulikest teemadest, ning kurja vaimu ilmumistest ja visalt kestnud õudusunenägudest.

Ema nuttis. „Kui kogudus sind aitab, siis mine,“ ütles ta.

Pärast ristimist ei vaevanud vaim enam Almirat.

Praegu on Almira H. Jališeva 46-aastane ja töötab keeleõpetajana Zaokski Adventülikoolis Venemaal. Tema abikaasa Kemil K. Jališev, keda Almira kohtas 1990-ndate lõpus Zaokskis õppides, on selle ülikooli pastor ja üliõpilasküsimuste aseesimees. Enne ülikoolis tööle asumist teenis abielupaar ühe aastakümne misjonäridena mittekristlastest inimesi, kes elavad Põhja-Kaukasuse piirkonnas 10/40 aknas. Üsna hiljuti omandasid abikaasad Filipiinidel asuvas Adventistide Rahvusvahelises Täiendõppe Instituudis (AIIAS) doktorikraadi.

Almira on ka ema ja ta on kehtestanud reegli, et kõik multifilmid ja raamatud, kus on märkigi nõidusest, on nende kodus keelatud. Pärast oma kogemust kurjade vaimudega usub ta, et pole olemas midagi sellist nagu hea ja halb nõidus. Ta ütleb, et igasugune nõidus avab tee Saatanale ja tema kurjadele jõududele. Nii mõnigi kord küsivad teised lapsevanemad: „Millest mu laps oma sõpradega räägib, kui ta multifilme ei vaata?“ Almira selgitab neile, et kui nad on kodus teinud valiku teleri kasuks, siis leidub seal palju huvitavamatki, mida vaadata ja mille üle arutleda – näiteks dokumentaalfilmid loomariigist ja loodusest.

Almira õde Fanija on adventist ja nende isa teenis enne oma surma hingamispäeviti Jumalat koos nendega. Nende ema on praegu 75aastane ning loeb regulaarselt Piiblit ja Ellen White’i kirjutisi. Enam ei ole tal peavalusid, mida Almira lootis ravida üleloomulike teemade kursuse abil. Pärast ristimist hakkas Almira tooma kirikust koju terviseajakirju. Ema luges neid ja tasapisi tema eluviis muutus. Kord jõi ta ainult musta teed, kuid on selle asendanud värske veega ja muutunud füüsiliselt aktiivseks. Peavalu on kadunud. Almira soov täitus, aga mitte sel viisil, nagu ta arvas. Ema sai terveks.

Almira palved on olnud tervistavaks läheduseks paljude elus ja ta ütleb: „Julge samm, mille astusin sellega, et andsin oma elu Jeesusele, muutis mu elu. Rikutud, isekale tüdrukule on antud eesõigus saada Jeesuse käteks ja jalgadeks. Mu suurim soov on teenida Teda.“