---
title: Lahkus (mitte kibedus)
date: 17/08/2023
---

Paulus on viitega „lunastuspäevale“ (Ef 4:30) kutsunud oma lugejaid üles mõtlema, kuidas nad Kristuse teise tuleku kontekstis oma kõneandi kasutavad. Seega tuleb Ef 4:31, 32 mõista kui pilguheitu sellele suurele sündmusele kõneanni tasandilt lähtudes.

`Milline kõneanniga seotud suhtumine ja käitumine tuleks Kristuse tagasituleku valgel kõrvale jätta? Milline suhtumine ja käitumine tuleks omaks võtta? Ef 4:31, 32.`

Ef 4:17–32 leiduv viimane manitsus on taas Pauluse keeld kuuenda pahe osas, mis peab „jääma teist kaugele eemale“ (Ef 4:31). Paulus käsib olla lahke, õrnasüdameline ja andestav (Ef 4:32) ning põhjendab seejärel öeldut. Usklikel tuleb üksteisele andeks anda „nii nagu ka Jumal on teile andestanud Kristuses“ (Ef 4:32). Kuue pahe loetlemine algab ja lõppeb üldise, laiahaardelise mõistega – „kõik kibedus“ ja „kogu kurjus“ ehk igasugune pahatahtlikkus. Nende vahele jääb neli täiendavat mõistet: „raev“, „viha“, „kisa“ ja „teotamine“ (Ef 4:31).

Neist viimane on kreeka keeles _blasphemia_, mille eestistatud versioon _blasfeemia_ on hakanud tähistama Jumala vastu suunatud kõnet, jumalapilget. Kuid kreeka keeles märgib see sõna Jumala või teiste inimeste „laimamist“ ning neist „kurja rääkimist“. Selle loetelu järgi hakkab suhtumine (kibedus, raev, viha) üle keema vihakõneks (kisa, teotamine). Sisuliselt võtab Paulus kristlase kõnelemisviisilt relvad ära. Kristlase arsenalist peavad saama kõrvaldatud hoiakud, mis ajendavad vihakõnet, ja retoorilised võtted, mis seda rakendavad. Ainult seal, kus kõnealused asjad kõrvale jäetakse, õitseb kristlik kogukond ja tugevneb koguduse ühtsus (võrdle Ef 4:1–16).

Kurja kõnet ei tule mitte ainult alla suruda, vaid selle peab asendama. Meie vestlusi ja tegutsemist Kristuse perekonnas – ning väljaspool seda – peab motiveerima kõige üllam lahkus, halastus ja andestamine, mitte aga viha; kusjuures normi paneb paika andestamine, mida Jumal Kristuses meile pakub (Ef 4:32). Paulus esitleb „horisontaalse andestamise“ (see, mida üksteisele pakume, võrdle Kl 3:13; Mt 6:12, 14, 15) eeskujuna „vertikaalset andestamist“ (Jumalalt meile pakutut).

`Mõtle oma sõnade väe üle. Kuidas kasutada neid ülesehitamiseks, julgustamiseks ja usukinnituseks?`