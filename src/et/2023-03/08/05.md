---
title: Püha Vaim on uskliku elu
date: 16/08/2023
---

`Kuidas manitseb Paulus kristlaskonda sõnadega tehtavate pattude osas, pidades seejuures silmas Püha Vaimu kohalolu usklike elus? Ef 4:30.`

Paulus esitab ühtaegu hirmutava hoiatuse ja südantsoojendava tõotuse. Meie patud üksteise vastu koguduses pole väheste tagajärgedega väikesed eksitused, sest Püha Vaimu kurvastab see, kui kasutame valesti – teiste mahakiskumiseks – Jumalast antud kõneandi (Ef 4:25–27, 29, 31, 32). Paulus kordab Js 63:10 sõnu ja tõstab esile tõsise hoiatuse: „Aga nad [Iisrael] tõstsid mässu ja kurvastasid tema Püha Vaimu; seepärast ta muutus nende vaenlaseks, võitles ise nende vastu.“

Rahustavas tõotuses kinnitab Paulus, et Püha Vaim on uskliku pitser alates päevast, mil ta võttis vastu Kristuse (Ef 1:13, 14), kuni „lunastuspäevani“ (Ef 4:30). Vaimu suhe usklikuga on vastupidav, mitte habras. Kui usklikud eiravad Vaimu enda sees ning teevad Jumala antud kõneannist relva, saab Vaim küll _kurvaks_, kuid siin ei öelda, et Ta _lahkub._ Vaim kavatseb olla usklikega kuni Kristuse tagasitulekuni ning tähistada nad Jumala omandi ja kaitse märgiga.

Paulus tõstab Vaimu täieliku jumalikkuse esile sõnadega „Jumala Püha Vaim“ ja rõhutab Püha Vaimu isikulisust (isikuks olemist) tõsiasjaga, et Püha Vaimu saab kurvastada. (Vaata ka Rm 8:16, 26, 27; 1Kr 2:10, 13; 1Kr 12:11; Gl 5:17, 18.)

Me peame Jumala olemuse saladuse üle arutlemises olema ettevaatlikud. Vaim on Isa ja Pojaga ühtaegu üks ja erineb neist. „Vaimul on oma tahe ja vastavalt sellele Ta valib. Teda saab kurvastada ja pilgata. Selliste väljenditega ei iseloomustata mingit jõudu või mõju, vaid kirjeldatakse isikut. Kas Vaim on isik nagu sina ja mina? Ei, me ju kasutame jumaliku kirjeldamiseks inimlikku piiratud sõnavara, aga Vaim on selline, nagu inimesed iial olla ei saa.“ – Paul Petersen, „God in 3 Persons – In the New Testament“ (Silver Spring, MD: Biblical Research Institute, 2015), lk 20.

`„Jumala Püha Vaim“ elab meiega nii lähedases ühenduses, et meie tegevus, nagu öeldud, mõjutab Teda. Me jagame elu Jumala ühe liikmega, kes on nii püsivalt meile pühendunud, et tahab meid pitseerida selle maailma ajaloo lõpuni. Kuidas vastata usus sellisele hämmastavale tõele?`