---
title: Täielik riiete vahetus
date: 14/08/2023
---

`Millise tähtsa mõttekohani jõuab Paulus siis, kui ta jutustab kuulajaskonnale taas oma uskutulemise lugu? (Ef 4:20–24).`

Kuulajate endisest paganlikust elust (Ef 4:17–19) rääkides ei ütle Paulus: „Teie ei ole aga niimoodi õppinud Kristuselt.“ Ta hüüatab hoopis: „Teie ei ole aga niimoodi Kristust tundma õppinud“ (Ef 4:20). Lisaks märkimisele, et kirja saajad „kuulsid teda“ [Kristust] ja neid õpetati „temas“ (Ef 4:21) või „tema poolt“ (NKJV), toetab Paulus Kristuse-meelse elu omaks võtmist ütlusega „nii nagu tõde on Jeesuses“ (Ef 4:21). Pauluse jaoks saab usku tulemisel olulisimaks selline elav ja ehtne suhe Kristusega, mille kohta saab kasutada sõnu „Kristust tundma õppima“. Me tunnistame, et ülestõusnud ja ülendatud Jeesus elab ja on meie juures. Meid vormivad Tema õpetused ja eeskuju ning me oleme Temale kui oma elavale Issandale ustavad. Me avame oma elu Tema aktiivsele juhendamisele ja suunamisele, mis toimub Vaimu ja Sõna kaudu.

Paulus räägib meile, et Kristuse-meelse elu omaks võtmine tähendab kolme teguviisi, mida ta kujutab piltlikult riietumisena: (1) „eneste pealt ära heita“ ehk „jätta“ vana eluviis (Ef 4:22, 1926); (2) kogeda sisemist uuenemist (Ef 4:23) ja (3) „eneste peale võtta“ ehk „selga panna“ uus, Jumala-sarnane elumuster (Ef 4:24). Pauluse kasutatavast rõivasümboolikast paistab läbi Vana Testamendi kujutluspilt patususe (nt Ps 73:6; Sk 3:3, 4; Ml 2:16) ja pääste (nt Js 61:10; Hs 16:8; Sk 3:4, 5) kohta.

Vanal ajal kandsid mehed alusrõivana põlveni ulatuvat tuunikat ning selle peal keepi või mantlit, mis pakkus kaitset päikese eest. Samamoodi kandsid naised tuunikat ja pikka rüüd. Kultuurid, millest Piibel räägib, olid elatuskultuurid. Riided olid väärtuslikud ja kallid ning neid kanti kaua aega. Üks rõivakomplekt inimese kohta oli üsna tavaline. Rõivaste kvaliteet ja stiil andsid märku kandja kuuluvusest ja ühiskondlikust seisusest. Riiete vahetamine, ühe rõivakomplekti asendamine teisega, oli erakordne ja tähtis sündmus (mitte tühine nähtus, nagu paljudes kultuurides tänapäeval). Paulus kujutab elumuutust sama silmatorkavana nagu ühe rõivakomplekti vahetamist teise vastu esimese sajandi kontekstis.

`Mis on ülioluline vahe Kristusest teadmise ja Kristuse tundmaõppimise vahel?`