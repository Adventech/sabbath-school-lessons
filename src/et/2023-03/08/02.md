---
title: Patu allakäiguspiraal
date: 13/08/2023
---

`Võrdle omavahel Ef 4:17–32 ja Kl 3:1–17. Kuidas toetab Paulus usklike elamist viisil, mis edendab ühtsust koguduses?`

Eelnevas tekstiosas, Ef 4:1–16, käsitles Paulus koguduse ühtsust. Kui võrdleme omavahel Ef 4:1 ja Ef 4:17, märkame, kui sarnaselt räägivad need kaks üleskutset _käimisest_ ehk elamisest. Selline sarnasus annab mõista, et Paulus kirjutab samal teemal – ühtsusest ja eluviisist, mis seda toetab –, aga uuest ja esialgu negatiivsemast vaatepunktist.

Ef 4:17–24 vastandab Paulus paganliku eluviisi, mida ta peab ühtsust kahjustavaks (Ef 4:17–19), ning tõelise kristliku elumustri, mis ühtsust toidab (Ef 4:20–24). Kui loeme mahajäetud paganliku eluviisi teravat kriitikat, peaksime meelde tuletama Pauluse veendumust, et Jumal lunastab paganad Kristuse kaudu ja võtab nad samamoodi vastu nagu Jumala rahva (Ef 2:11–22; Ef 3:1–13). Seega esitab ta meile Ef 4:17–19 kitsapiirilise ja negatiivse kirjelduse „loomu poolest paganatest“ (Ef 2:11).

Pauluse jaoks pole niivõrd tähtis mõni paganate konkreetne patt või käitumine. Teda paneb muretsema nende käitumismuster, patu haardes oleva elu allakäik. Ef 4:17–19 on tähelepanu all nüristunud vaimsuse portree: „… elavad oma tühises meeles, olles oma mõtlemisega sattunud pimedusse ning võõrdunud Jumala elust“ (Ef 4:17, 18). Nüristunud vaimsus on eespool nimetatud tumenenud arusaamise („olles oma mõtlemisega sattunud pimedusse ning võõrdunud Jumala elust neis oleva teadmatuse ja südame paadumuse tõttu. Nende tunnetus on nüristunud,“ Ef 4:18, 19) ja seejärel kõlvatu seksuaalpraktika allikas („ja nad on loovutanud end kõlvatusse tegema ahnelt kõike roppust“ Ef 4:19). Jumalast võõrandununa ei tea nad, kuidas elada, ning kuna nad ei ole seotud Tema päästva armuga, jätkavad nad liikumist patu ja kõlvatuse allakäiguspiraalil.

`Kuidas oled sa kogenud patu jõudu, mis tirib inimest allapoole veel suuremaisse pattudesse?`