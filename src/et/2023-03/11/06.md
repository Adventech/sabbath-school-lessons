---
title: Isandad, kes on orjad
date: 07/09/2023
---

Pauluse viimastes orjadele mõeldud sõnades „olgu ta ori või vaba“ osutab sõna „vaba“ orjapidajatele ning võimaldab Paulusel oma nõuandega edasi liikuda orjapidajate juurde, kujutledes ühtaegu, kuidas orjad ja orjapidajad seisavad kohtus Kristuse ees võrdsetel alustel (võrdle 2Kr 5:10; Kl 3:24, 25).

`Oletame, et sa oled kristlasest orjapidaja, kes kuulab, kui Kirja efeslastele sinu kodukirikus ette loetakse. Kuidas reageeriksid sellele nõuandele, mis loetakse ju ette su orjade juuresolekul? Ef 6:9.`

Paulus pöördub _isandate_, orjapidajate poole tabava manitsusega, mis tekitab terava vastuolu „isandate“ (kreeka keeles _hoi kurioi_), kel oli tavaks oma orje „ähvardada“, ning Issanda“ (_ho kurios_) Kristuse vahel, kes „ei ole erapoolik“.

Paulus palub isandatel „teha sedasama neile“, orjadele; esimese sajandi orjapidaja jaoks oli öeldu kindlasti rabav. Peremehed peaksid oma orjadele vastama heade tegudega, mis tulenevad nende ustavusest Kristusele ja langevad kokku sellega, mida Paulus äsja orjadel teha palus (Ef 6:5–8). Ta ütleb, et isandad lõpetaksid orjade ähvardamise; selline oli üleüldine tava ajal, mil isandad määrasid orjadele mitmesuguseid karistusi, sealhulgas ihunuhtlus (1Pt 2:20), seksuaalne väärkohtlemine, müümine (ja omastest lahutamine), üle jõu käiv töö, näljutamine, aheldamine, põletusmärgi kõrvetamine ja isegi surm. Selle eest mõistab nende üle kohut Jumal.

Paulus toetab oma korraldusi kahe veendumusega, mis kutsub orjapidajaid üles vaatama kaugemale kreeka-rooma maailma ühiskonnakorraldusest. 1. Isandad ja nende arvatavad orjad on ainsa Isanda ühised orjad („teades, et nii neil kui teil on Isand taevas“; võrdle Kl 4:1); 2. Taevas olev Isand mõistab kõikide üle erapooletult kohut. Kuna orjapidajate Isand kohtleb teistega võrdsetel alustel neid, keda peetakse orjadeks, tuleb seda teha orjade isandailgi (võrdle Fm 15, 16).

Pauluse keelekasutus Kirjas efeslastele on kristlastest orjade jaoks meeliülendav: lapseõigus (Ef 1:5); lunastus (Ef 1:7); liisuosa (Ef 1:11, 14; Ef 3:6); troonile tõusmine koos Jeesusega (Ef 2:6); „pühade kaaskodanikeks ja Jumala kodakondseteks“ saamine (Ef 2:19; võrdle 3:14, 15) ning Kristuse ihu lahutamatuks osaks olemine (vaata Ef 3:6; Ef 4:1–16). Ef 6:5–9 annab mõista, et kõik efeslastele saadetud kirja õpetused kehtivad ka orjade ja orjapidajate vahelistes suhetes, kaasa arvatud kõnelemisviisi kohta käiv nõuanne (Ef 4:25–32) ja seksuaaleetika (Ef 5:1–14).