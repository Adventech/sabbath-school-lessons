---
title: Nõuanne lastele
date: 03/09/2023
---

`Millist nõu annab Paulus lastele ja kuidas kinnitab ta Vanast Testamendist pärit nõuannet? Ef 6:1–3. (Vaata ka Mt 18:1–5, 10; Mk 10:13–16.)`

Selleks, et täiel määral hinnata Pauluse nõuannet lastele, tuleb meil kujutleda selle kirja ettelugemist õitsva Efesose suurlinna kodukirikutes. Sõna „lapsed“ (kreeka keeles _ta tekna_) võib tähistada laia vanuserühma, kuna lapsed jäid isa alluvusse, kuni isal täitus 60. eluaasta (Kreeka traditsioonis) või kuni isa surmani (Rooma traditsioonis). Kõnealuse salmi lapsed on piisavalt noored, et olla vanemliku väljaõppe all (Ef 6:4), kuid piisavalt vanad, et olla iseseisvad jüngrid.

Kuuleme, et Paulus palub kristlikes kogudustes Jumalat teenivatel lastel kuuletuda oma vanematele ja austada neid „Issandas“, see tähendab Kristuses (võrdle Ef 5:22; Ef 6:4, 5, 7–9). Meid kutsutakse siin lastest lugu pidama kui iseseisvatest Kristuse jüngritest ning kaasama neid jumalateenistuse aktiivsete osalejatena. Nii muutub see tekstilõik vanemliku kasvatuse ja laste heaks tehtava misjonitöö vundamendiks.

Pauluse korraldus kuulekas olla pole absoluutne. Kui lapsevanemate käsklused „lähevad vastuollu Kristuse nõuetega, siis, nii valus kui see ka on, tuleb neil [lastel] kuuletuda Jumalale ja usaldada tagajärjed Tema hoolde.“ – Ellen G. White, „Adventkodu“, lk 293.

Paulus lõpetab üleskutse lastele viienda käsu tsiteerimisega, andes seega tunnistust tõsiasjast, et ta hindab kõrgelt kümmet käsku kui kristlastest usklike elujuhist (Ef 4:1–6:9 ilmne tunnusjoon; eriti Ef 4:25, 28; Ef 5:3–14). Ta alustab tsitaadiga („Austa oma isa ja ema“, Ef 6:2), kiilub siia vahele toimetajamärkuse („see on esimene käsusõna tõotusega“, Ef 6:2) ning lõpetab tsitaadiga („…et su käsi käiks hästi ja sa elaksid kaua maa peal“, Ef 6:3). Viies käsk on tõend sellest, et vanemate austamine on osa Jumala kavast teha inimesed õnnelikuks. Austus vanemate vastu, nii ebatäiuslik kui see ka on, aitab kaasa tervise ja heaolu edendamisele.

`Kuidas toetavad need salmid tõdemust, et perekondlikud suhted on väga tähtsad?`