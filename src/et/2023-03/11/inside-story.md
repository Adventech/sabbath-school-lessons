---
title: Misjonilugu
date: 08/09/2023
---

#### Raamat ja autosõit

_Loo on kirja pannud Andrew McChesney._

Poolas elav 33-aastane ukrainlane Aleksei Arušanjan jäi hilja peale. Ta oli just lõpetanud oma töö, akende paigaldamise, ning pidi nüüd bensiinijaamas peatuma, kuigi ruttas oma naisega kokku saama, et õhtul poodi minna.

Bensiinipumba juures märkas Aleksei noort meest, kes püüdis oma rollerit käivitada. Mees proovis rollerit mitu korda käima saada, aga tulutult. Suur isoleerkihiga pakk tema rolleri pakiraamil andis mõista, et ta oli toidukuller. Aleksei ei rääkinud poola keelt hästi, kuid ta ei tahtnud aitamisvõimalust käest lasta. Bensiinipaaki täites ja selle eest makstes mõtles ta noorele mehele. Ta istus autosse ja avas akna ning hüüdis: „Mis lahti?“

Noor mees oli poolakas. Ta vastas: „Roller ei taha käivituda.“

Aleksei kuulus koguduseliikmete gruppi, kes jagasid inimestele Ellen White’i „Suurt võitlust“. See oli keeruline ülesanne, kuna vastuvõtlikke inimesi oli vähe, ning Aleksei nägi siin võimalust. Ta ulatas noorele mehele raamatu.

„Mul on sulle kingitus,“ ütles ta. „See on kristlik raamat, mis räägib ristikoguduse ajaloost alates esimesest sajandist; inimestest, kes pärast Kristuse taevaminekut seisid tõe eest, kuni sündmusteni, mis saavad ilmsiks selle maailma lõpul. Minu meelest pakub see sulle huvi.“

Noor mees võttis raamatu vastu ja tänas. Aleksei pöördus auto juurde tagasi ja mõtles: „Ma ei saa lahkuda. Ma pole täitnud oma kohust kristlasena. Andsin talle raamatu, aga ei täitnud ta vajadust.“ Autoust avades ütles ta. „Võin su sinna sõidutada, kuhu sa pead kauba viima.“

„Tõesti või?“ küsis noor mees üllatunult.

„Tõesti,“ vastas Aleksei. „Ma saan väga hästi aru, kuidas sa end tunned. Viin su kohale.“

Noormees haaras toidupaki ja Aleksei sõitis umbes kolm kilomeetrit adressaadini. „Kas ootad mind siin?“ küsis mees.

„Kindel see. Viin su tagasi.“

Tagasiteel bensiinijaama imestas noor mees Aleksei lahkuse üle. „Poolas peatuvad väga vähesed kristlased ja pakuvad abi, teie olete aga Ukraina juurtega kristlane ja aitasite mind,“ selgitas ta. Mees ütles, et tema nimi on Kamil. Aleksei rääkis talle Jumala armastusest ja Kamil kuulas süvenenult. Kui nad bensiinijaama jõudsid, saabus Kamili kaastööline, et rollerit parandada.

Aleksei lahkus. Kamilil oli nüüd abi ja ta võis ära minna.

Aleksei jäi küll naisele lubatud ajast hiljemaks, aga asi oli seda väärt. Tal oli viivitus Jumala asja pärast.

_Selle veerandaasta kolmeteistkümnenda hingamispäeva annetus läheb Trans-Euroopa Divisjonile, kuhu kuulub ka Poola. Täname, et kavatsed heldelt annetada._