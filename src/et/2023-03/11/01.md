---
title: Ülim ustavus Kristusele
date: 02/09/2023
---

### Selle nädala õppeaine

Ef 6:1–9; Mk 10:13–16; Kl 3:21; 1Pt 2:18–25; 2Kr 5:10; Kl 3:24, 25.

> <p>Juhtsalm</p>
> „Ja teie, isandad, tehke sedasama neile [orjadele] ning jätke maha ähvardamine, teades, et nii neil kui teil on Isand taevas ning tema juures ei ole mingit erapoolikust“ (Ef 6:9).

2018. aastal sai üks ese Washingtoni Piiblimuuseumis suure tähelepanu osaliseks. See oli kärbitud Piibel, mis oli mõeldud õpetama usu põhialuseid, kuid sellest olid välja jäetud kõik orjade mässule õhutavad lõigud. Trükitud oli see 1808. aastal ning tegemist polnud tekstis siin-seal tehtud kärbetega. Puudus üheksakümmend protsenti Vanast Testamendist ja viiskümmend protsenti Uuest Testamendist. Piibli 1189 peatükist oli alles jäänud vaid 232.

Ära võetud „heade sõnumite“ kõrval, mis moodustavad piibliloost nii tähtsa osa, on täielikult puutumata jäetud tekstilõigud, mis näivad tugevdavat orjuse pahet. Alles on jäänud näiteks sellised sageli vääralt kasutatud salmid nagu „Orjad, olge oma maistele isandatele kuulekad nagu Kristusele kartuse ja värinaga siiras südames“ (Ef 6:5).

Meie ajal ja meie kultuuris on tähtis, et loeksime Ef 6:1–9 kogu lunastusloo kontekstis, nagu seda ilmutab terve Piibel. Mida õpime, kui jälgime Paulust, kes paneb evangeeliumi väärtushinnangud kehtima tema aja vigastes sotsiaalsetes struktuurides?

_Selle nädala õppetükki õppides valmistud hingamispäevaks, 9. septembriks._