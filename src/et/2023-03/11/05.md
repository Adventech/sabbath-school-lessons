---
title: Kristuse orjad
date: 06/09/2023
---

`Mida nõuab Paulus oma üksikasjalikes juhistes kristlastest orjadelt? Ef 6:5–8.`

Paulus palub kristlastest orjadel kuuletuda oma isandatele ning pakkuda südamlikku, suurepärast teenistust. Märkimist väärib tõik, et ta viitab korduvalt suurele mõttemuutusele, mida ta neil teha palub. Orjad ei tohi paigutada oma orjapidajat Kristuse asemele sellega, et vannuvad talle niisugust truudust, mis kuulub ainult Kristusele. Küll aga peavad nad selleks, et teenida kohusetundlikult ja truult, südamlikult ja esmaklassiliselt, asendama orjapidaja Kristusega, Issandaga. Selle mõttenihke julgustamiseks kirjeldab Paulus muutunud, kristlikku arusaama peremehe ja orja suhetest.

Pane tähele viise, kuidas Paulus seda asendust inimestele mällu vajutab.

Kristlastest orjad võivad oma südamliku teenistuse eest oodata täit tasu Kristuselt, kui Ta tuleb. Nad on teinud oma tööd Temale ja võivad oodata tasu Temalt, mis on eriti veetlev mõte selle kohutava ühiskonnakorralduse lõksus olijate jaoks. Ori võib tunda, et ta pole maise isanda silmis midagi väärt või on olukord lausa väljakannatamatu (võrdle 1Pt 2:19, 20). Orjal, kes usub, on aga tähelepanelik Peremees, kes märkab, „mida head keegi on teinud“ (Ef 6:8, NASB ja 1926), ja see saab kindlasti tasutud.

`Kuigi me tahaksime väga, et Pühakiri sellise kohutava teguviisi avalikult hukka mõistaks, ei ole nii. Ometi, milliseid põhimõtteid saame välja tuua Pauluse siinsetest sõnadest selle kohta, kuidas suhtuda inimestesse, kellega meie oma ühiskonnas koos töötame?`