---
title: Orjandus Pauluse eluajal
date: 05/09/2023
---

`Loe läbi nõuanne orjadele ja orjapidajatele järgnevates kirjakohtades: Ef 6:5–9; Kl 3:22 – 4:1; 1Kr 7:20–24; 1Tm 6:1, 2; 1Pt 2:18–25. Kuidas võtad sellised soovitused kokku?`

On ehmatav kuulda Paulust pöördumas kristlastest orjapidajate poole ning kujutleda, et kristlastest orjad ja orjade kristlastest peremehed istuvad üheskoos Efesose koguduse kodukirikutes. Orjapidamine kreeka-rooma maailmas erineb oluliselt Uues Maailmas nähtud hilisemast versioonist. See ei olnud keskendunud ühele rahvusrühmale. Linnaorjadele ehk koduorjadele pakuti vahel võimalusi saada haridust ning nad võisid töötada arhitektide, arstide ja filosoofidena. Sellised koduorjad, majapidamisorjad, said mõnikord teatud teenistusaastate järel vabaks, kuigi enamasti ei saanud orjad iial vabaks. Proovides selliseid erinevusi tunnustada, antakse paljudes hilisemates piiblitõlgetes Ef 6:5–8 esinevale kreekakeelsele sõnale _doulos_ („ori“) vasteks „sulane“.

Sellele vaatamata on orjapidamine ükskõik mis ajal, millises kultuuris ja mis tahes oludes andestamatu pahe ning Jumal mõistab vastavalt oma lõpmatule õiglusele orjapidajad hukka ja süüdi – ja selle eest võime olla tänulikud.

Kummitama jääb endise orja Pubilius Syruse hüüd: „Ilus on surra, selle asemel, et orjaks alandatud saada.“ Arvestades kogu tegelikkust tervikuna, tuleb eelistada _doulos_’e tõlkimist „orjaks“ seetõttu, et just orjad elavad oma isandate ähvarduse all (Ef 6:9).

Orjapidamine oli Pauluse-aegses maailmas igipõline pahe. Paulus ei käsitle seda mitte ühiskonnauuendajana, vaid pastorina, kes annab usklikele nõu, kuidas tulla toime oma kaasaja oludega, ning kirjeldab uut maailmapilti, mille keskmes on üksikisikutest usklike muutumine, millel võib hiljem olla kaugeleulatuvam mõju ühiskonnale laiemalt. „Tema eesmärgiks ei olnud o_rjade kaotamine Rooma impeeriumist._ Tema nägemuseks ei olnud mitte j_uriidiline orjusest vabastamine,_ vaid _uus loodu, õdede-vendade-põhine osadus, mille aluseks on Jumala lapseks saamine_… Pauluse jaoks pidi ühiskondlik pööre ilmnema koguduses, Kristuse ihus, kohalikul tasandil ning kristlaste kodukirikutes ja peredes.“ – Scot McKnight, „The Letter to Philemon“ (Grand Rapids, MI: Eerdmans Publishing Company, 2017), lk 10, 11.

`Üks suur plekk kristlikus ajaloos on viis, kuidas osa inimesi on kasutanud orjuseteemalisi piiblitekste orjapidamise pahe õigustamiseks. Millise ehmatava sõnumi peaksime siit saama selle kohta, kui hoolikalt on meil vaja Jumala Sõnaga ümber käia?`