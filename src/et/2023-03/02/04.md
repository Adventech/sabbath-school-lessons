---
title: Jumala suur Kristuse-keskne kava
date: 04/07/2023
---

`Milline on Jumala kava „aegade täiuse korraldamiseks“ ja kui ulatuslik see on? Ef 1:9, 10.`

Paulus kasutab Jumala kava kohta kolme nimetust. See on (1) „tema tahtmise saladus“, (2) „tema hea nõu“ ja (3) „kava aegade täiuse korraldamiseks“ (ESV). Mis on Jumala ülim, lõplik kavatsus? Ühendada kõik kõikjal Jeesuses.

Paulus kasutab selle kavatsuse kirjeldamiseks värvikat sõna (kreeka keeles _anakephalaiōsasthai_): „juhtima [kõik kokku]“ või „kokku võtma“ kõik Kristuses. Iidses raamatupidamistavas liideti arvude tulp kokku ja kirjutati kogusumma päisesse. Jeesus on Jumala lõpliku, eshatoloogilise kavatsuse peamees. Sellele Kristuse-kesksele kavale pandi alus „enne maailma rajamist“ (Ef 1:4) ning see on nii avar, et hõlmab kogu aja („aegade täiuse“) ja ruumi („kõik, mis on taevas ja mis on maa peal“). Paulus kuulutab, et universumi jaoks on ühtsus Kristuses suur, jumalik eesmärk.

Arutledes Jumala „aegade täiuse“ (Ef 1:10) kava üle, räägib Paulus teemast, mida ta sellesse kirja ikka ja jälle sisse põimib. Jumal kavatseb võtta kõik kokku Jeesuse surma, ülestõusmise, taevassemineku ja ülendamise põhjal (Ef 1:15–2:10) ning Ta alustab oma kavatsust sellega, et rajab koguduse ja seob selles kokku inimkonna täiesti erinevad osad, juudid ja paganad (Ef 2:11–3:13).

Sel viisil annab kogudus kurjuse jõududele signaali, et Jumala kava läheb edasi ja kurjuse lõhestav valitsus lõppeb (Ef 3:10). Teisal ütleb Piibel nii: „Sest kurat on tulnud alla teie juurde; ta on suures raevus, teades, et tal on aega üürikeseks“ (Ilm 12:12).

Efeslastele saadetud kirja viimase osa alguses esitab Paulus südantliigutava üleskutse ühineda (Ef 4:1–16) ning manitseb pikalt, et välditaks ühtsust hävitavat käitumist ja hoitaks usukaaslastega tugevalt kokku (Ef 4:17–6:9). Paulus lõpetab innustava kujundiga – kogudus on nagu koondunud sõjavägi, kes osaleb hoogsalt Kristuse nimel rahu sõlmimises (Ef 6:10–20).

`Kuidas sa mõistad ja hoiad au sees tõsiasja, et lunastus, mida oled Kristuses Jeesuses kogenud, on millegi laiaulatusliku ja suurejoonelise osa, lahutamatu Jumala tööst ja ülimast kavatsusest võtta kõik kokku Kristuses?`