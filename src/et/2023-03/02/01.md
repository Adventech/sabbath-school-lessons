---
title: Jumala suur Kristuse-keskne plaan
date: 01/07/2023
---

### Selle nädala õppeaine

Ef 1:3–14; Ef 2:6; Ef 3:10; Kl 1:13, 14; 5Ms 9:29.

> <p>Juhtsalm</p>
> „Kiidetud olgu Jumal ja meie Issanda Jeesuse Kristuse Isa, kes meid on taevast õnnistanud kõige vaimuliku õnnistusega Kristuses“ (Ef 1:3).

Kakskümmend viis aastat pärast seda, kui Neil Armstrongist sai esimene kuul kõndinud inimene, kirjutas ta tänukirja loomingulisele meeskonnale, kes mõtles välja skafandri – ekstravehikulaarse liikuvusüksuse (ingl _extravehicular mobility unit_; EMU) – milles ta oma ajaloolised sammud astus. Armstrong nimetas oma skafandrit „kõige rohkem pildile saanud kosmoseaparaadiks ajaloos“ ja nöökis, et see varjas edukalt pilgu eest „selle inetut asukat“, kuid tänas Johnsoni Kosmosekeskuse „EMU kampa“ „sitke, töökindla ja teda peaaegu kallistava“ ülikonna eest, mis päästis ta elu. Ühtlasi saatis ta neile „veerandsajandi väärtuses tänu ja õnnitlusi“.

Paulus alustab oma Kirja efeslastele ülevoolava tänuga, kiites Jumalat Tema välja valatud õnnistuste eest, mis on usklike elu jaoks sama olulised nagu skafander kuu peal kõndija jaoks. Paulus väidab, et Jumal on tegelenud nende elutähtsate õnnistustega juba „enne maailma rajamist“ (Ef 1:4), ning tänab Jumalat kogu ajaloo kestel usklike heaks tegutsemise eest.

Pauluse esimesed sõnad Kirjas efeslastele on eriti väärtuslikud seetõttu, et need on näidiseks, kuidas kummardada ja tänada Jumalat nende paljude õnnistuste eest, mida Ta on andnud.

_Selle nädala õppetükki õppides valmistud hingamispäevaks, 8. juuliks._