---
title: Püha Vaim - pitser ja käsiraha
date: 06/07/2023
---

`Ef 1:13, 14 jutustab Paulus lühidalt oma lugejate uskutulemise loo. Millised sammud selles loos on?`

Kui Paulus käsitleb Püha Vaimu tähtsust usklike elus, kasutab ta Vaimu kohta kahte piltlikku ütlust. Esiteks kõrvutab ta Püha Vaimu „pitseriga“, kirjeldades niiviisi Vaimu kinnitavat kohalolu alates pöördumishetkest. Muistsel ajal kasutati pitsereid mitmel erineval otstarbel: et tõendada seaduste ja kokkulepete ehtsust, et kinnitada anuma sisu tipptaset või kogust (näit Hs 28:12) või tõendada tunnistajaks olemist tehingutele (näit Jr 32:10–14, 44), lepetele, kirjadele (nt 1Kn 21:8), testamentidele ja lapsendamistele. Esemele peale vajutatud pitser tähistas nii omanikku kui ka kaitset. Püha Vaimu kohalolek usklike elus tähistab ühtaegu nii Jumalale kuulumist kui ka Jumala tõotust neid kaitsta (võrdle Ef 4:30). Nad on „kinnitatud tõotatud Püha Vaimu pitseriga“ (Ef 1:13).

„Paulus ütleb selgesõnaliselt, et hetkel, mil inimene annab oma elu Jeesusele ja usub Temasse, pitseerib (kreeka tegusõna _sphragizō_) Püha Vaim selle uskliku Kristuses lunastuspäevaks. Imeline vabastav ja rahustav tõde! Jumala Vaim tähistab Kristuse järgijad päästepitseriga kohe, kui nad esimest korda usuvad.“ – Jiří Moskala, „Misinterpreted End-Time Issues: Five Myths in Adventism“, „Journal of the Adventist Theological Society“ 28, nr 1 (2017), lk 95.

Teine kujund, mida Paulus Püha Vaimu kohta kasutab, on „tagatis“. Püha Vaim on meie pärandi tagatis ning see suunab meie pilgu hetkele, mil pärand täies mahus üle antakse (võrdle 2Kr 1:22; 2Kr 5:5).

Sõna, mida tõlgitakse kui „tagatis“ (_arrabōn_), oli heebrea keelest laenatud sõna, mida kasutati Uue Testamendi ajal laialdaselt kreeka ühiskeeles ehk koinees, väljendamaks mõisteid „esimene sissemakse“, „tagatissumma“ või „käsiraha“, mis nõuab maksjalt täiendavaid makseid.

Pööra tähelepanu tõsiasjale, et käsiraha ei maksa usklikud, vaid nemad saavad selle Jumalalt. Püha Vaimu hinnatud kohalolu usklike elus, ütleb Paulus, on esimene sissemakse päästmise ja lunastamise täielikus pärandis, mille saame Kristuse tagasitulekul. Meie tööks on tänuliku ja alistuva südamega vastu võtta see, mida meile Jeesuses pakutakse.