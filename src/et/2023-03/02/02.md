---
title: Kristuses valitud ja vastu võetud
date: 02/07/2023
---

Tavaliselt märgitakse tänukirjas ära saadud kingitus või kingitused. Paulus loetleb Ef 1:3–14 pika rea kingitusi, kui tänab Jumalat evangeeliumi õnnistuste eest.

Paulus tänab Jumalat tõsiasja eest, et Jumal on „meid õnnistanud kõige vaimuliku õnnistusega Kristuses“ (Ef 1:3). _Vaimulikud_ (kreeka keeles _pneumatikos_) õnnistused viitavad sellele, et need tulevad Vaimu (pneuma) kaudu, ja seda kinnitab Pauluse poolt viimati nimetatud õnnistus, mis räägib Püha Vaimu tegevusest usklike elus (Ef 1:13, 14).

Ef 1:3–6 on innustavas sõnastuses kirjas see, kuidas Jumal meid Kristuses näeb. Enne maailma loomist valis Jumal meid Kristuses ning otsustas, et meil tuleb olla „pühad ja laitmatud tema palge ees“ (Ef 1:4; võrdle Ef 5:27) nagu loomise ja lunastuse tõttu Kristuses kalliks peetud pojad ja tütred (Ef 1:5). Enne, kui päike seda maailma valgustama hakkas, on Ta kavakindlalt „meid omaks pidanud oma Armsas“ (Ef 1:6 NKJV) ehk „enesele armsaks teinud armsa Poja sees“ (1926). Ühesõnaga, Jumala eesmärk on, et me saaksime päästetud. Kaotame pääste üksnes oma patuste valikute tõttu.

`Mida tähendab Kirjas efeslastele esinev ütlus „taevane olukord“, vanemas tõlkes „taevased asjad“ (ainus koht Uues Testamendis, kus seda kasutatakse)? (Vaata Ef 1:3, 20; Ef 2:6; Ef 3:10; Ef 6:12; võrdle sõna „taevas“ kasutamisega Ef 3:15, Ef 4:10; Ef 6:9.)`

Kirjas efeslastele tähistab ütlus „taevane olukord“, „taevased asjad“ või „taevas“ taevast kui Jumala eluaset (Ef 1:3; Ef 6:9), vaimsete jõudude asukohta (Ef 1:10, 20, 21; Ef 3:10, 15; Ef 6:12) ning paika, kus Kristus ülendati Isa paremale käele (Ef 1:20). Usklikel on praegu pääs sellisesse „taevasse“ kui sfääri, kus Kristuse kaudu pakutakse vaimulikke õnnistusi (Ef 1:3; Ef 2:6). Kuigi „taevased asjad“ on usklike jaoks saanud õnnistuste paigaks, on need siiski veel kokkupõrkekoht, kus kurjad jõud vaidlevad Kristuse isandaks olemise üle (Ef 3:10; Ef 6:12).

`Mõtiskle Ef 1:4 üle, mis ütleb, et oleme valitud Temas, Kristuses, „enne maailma rajamist“. Mida see tähendab? Kuidas avaldub siin Jumala armastus ja soov, et meie saaksime päästetud?`