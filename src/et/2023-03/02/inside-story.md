---
title: Misjonilugu
date: 07/07/2023
---

#### Tähelepanuväärne teekond Liibanoni

_Loo on kirja pannud Katie Lichtenwalter._

Vabatahtlik õpetaja Ruan Oliveira oli Liibanonis Beiruti Lähis-Ida ülikoolis misjoniüritusel „Mina lähen!“ ning kuulas ettekannet. Kõneleja tundus tuttavana. „Kus ma seda meest varem näinud olen?“ mõtles ta.

Ruan oli saabunud Brasiiliast, et teenida vabatahtliku õpetajana Adventistide Õppekeskuses, kus õpetatakse Süüriast tulnud põgenike lapsi esimese kaheksa kooliaasta jooksul. Ta kuulas ülikooli õppejõu Brian Manley kirjeldust „telgitegijatest“, seitsmenda päeva adventistidest, kes järgivad apostel Pauluse eeskuju: nad peavad mittekristlikes riikides mõnd ametit ja teevad samal ajal kuulutustööd.

Ruan tõmbas taskust mobiiltelefoni ja hakkas uurima aastatetaguseid fotosid.

Misjonitöö oli Ruanil veres. Brasiilias sündinud Ruan oli kasvanud üles kodus, kus räägiti misjonitööst ja elati vastavalt. Keskkooliõpilasena läks ta 2017. aastal oma vanematega Argentiinasse „Mina lähen!“ misjonitöö konverentsile. Ta südant liigutasid tugevasti Lähis-Ida vajadused.

Oma ülikooliõpingute esimesel aastal võttis Ruan vastu kutse õpetada inglise keelt ühes Aasia mittekristlikus riigis. Peagi pärast sinna jõudmist aga keeltekool suleti. Ruan jäi, et õppida kohalikku keelt, kuid tal keelati kellelegi Jumalast rääkida. Oma ülikooliõpingute teise aasta alguseks naasis ta küll Brasiiliasse, kuid tundis tugevat soovi minna taas välismaale. Ta täitis mitu taotlust Lähis-Idasse reisimiseks; see piirkond oli alates 2017. aasta Argentiina konverentsist vallutanud tema mõtted.

„Jumal, kõik sõltub Sinust,“ palvetas ta, kui saatis teele taotlused veebiaadressil VividFaith.com, mis on adventkoguduse ametlik vabatahtlikele suunatud koduleht. „Võtan vastu esimese kutse, mille sealt saan.“

Seitse minutit hiljem saabus Ruani mobiiltelefonile sõnum. See tuli Adventistide Õppekeskuselt Beirutis. Kuus nädalat hiljem jõudiski Ruan sellesse kooli. Aasiast lugupidamise juures tunnustas ta ka Liibanoni usuvabaduse põhimõtteid. „Vähemalt võin ma neile rääkida, et olen kristlane!“ ütles ta.

Ruan on olnud aasta Liibanonis ja kavatseb nüüd oma õpingud lõpetada ning saada täiskohaga misjonäriks. Tema veendumust, et Jumal on teda kutsunud, taaskinnitas mälestus sellest, kus ta Brian Manleyd varem näinud oli.

Pärast seda, kui Manley konverentsil kõnelemise lõpetas, astus Ruan tema juurde, telefon käes.

„Ma tean, kus ma sind varem näinud olen!“ ütles ta ja otsis telefonist välja viie aasta tagused fotod, et näidata ülesvõtet, kus tema ja ta vanemad olid koos Manleyga 2017. aastal Argentiina konverentsil. Sellel konverentsil pidas Manley telgitegijatest ettekande, mis äratas Ruani südame teenima Jumalat Lähis-Idas.