---
title: Toetav Mõte
date: 07/07/2023
---

Kas Ef 1:3–14 õpetab, et Jumal määrab ette inimeste tuleviku, otsustab ühtedele ette igavese elu ja teistele igavese surma? Kahjuks usuvad paljud inimesed nii. Mõtisklegem aga öeldu üle.

1. Kõnealuses tekstilõigus on Kristuse roll määrav, sest jumalik valik meid endale lapseks võtta tekib „Jeesuse Kristuse kaudu“ (Ef 1:5) ehk „temas“ (Ef 1:4, 11). See annab mõista, et Jumala valik ja ettemääratus rakendub kõigi suhtes, kes valivad usu Kristusesse; et enne inimeste sündi ei toimu juhupõhist selekteerimist, kes päästetakse või kes läheb hukka. Jumala otsus on ette kavatsetud, ette otsustatud, ette nähtud vastus neile, kes usuvad Kristusesse.

2. Ef 1:3–14 kirjeldab Jumala päästetööd kujundlikult peresuhete kaudu. Jumal on „Isa“ ning meie oleme Tema „lapsendatud“ lapsed (Ef 1:3–5), kes saavad Temale ülirikkalikke õnnistusi (Ef 1:8). Peame Jumala valiku ja ettemääratuse kohta käivaid väljendeid mõistma sellest piltlikust jutustamisviisist lähtuvalt. Jumal ei ole kauge, tundetu kohtunik, kes annab eemalt korraldusi, vaid on oma laste jaoks hoolitsev Isa (vaata Ef 3:15).

3. Tõsiasja, et Jumal austab inimese valikut, peegeldavad Ef 1:3–14 (eelkõige Ef 1:13, mille puhul tähtsustatakse „kuulmist“ ja „uskumist“), muud kohad selles kirjas (Ef 2:8; Ef 3:17; Ef 4:1–6:20, mis kõik rõhutavad või eeldavad valiku rakendamist ja uskumist) ning teised kirjakohad Uues Testamendis (nt 1Tm 2:4; Ap 17:22–31). Ellen G. White ütleb nii: „Oma Poja võrratus annis on Jumal ümbritsenud kogu maailma armu atmosfääriga, mis on niisama reaalne nagu õhk, mis ümbritseb maakera. Kõik, kes valivad hingata seda eluandvat õhku, elavad ja kasvavad täisealisteks meesteks ja naisteks Kristuses Jeesuses.“ – „Tee Kristuse juurde“, lk 68.

**Küsimused aruteluks:**

`1. Millised väited lisaks juba toodutele toetaksid mõtet, et Jumal ei vali enne meie loomist, kes saab päästetud ja kes läheb hukka?`

`2. Kelle valik lõpuks otsustab, kas Jeesus saab inimest päästa või ei saa?`

`3. „Temas on meil lunastus tema vere läbi, üleastumiste andekssaamine tema armu rikkust mööda“ (Ef 1:7). Kuidas selgitab see salm üksnes usu (ja mitte seadusetegude) kaudu päästetud saamist?`

---
  
Annetus >> Peakonverents - maailmamisjon [toeta.advent.ee](https://toeta.advent.ee/)  
  
Päikeseloojang 22.27