---
title: Elada Tema au ülistades
date: 05/07/2023
---

„Temas oleme ka meie saanud liisuosa ettemääratult kõiges toimivat kavandamist mööda tema tahtmise nõu järgi, et me oleksime tema kirkuse kiituseks, kes me varem oleme lootnud Kristusele“ (Ef 1:11, 12).

Näib, et Efesose usklikud on kaotanud selge taju, kes nad kristlastena on; nad on „loobunud“ (Ef 3:13). Kooskõlas sellega, mida Paulus varem on kinnitanud (Ef 1:3–5), soovib ta taaselustada nende kristlaseks olemist. Usklikud ei ole juhuse ohvrid, mitmesuguste jumaluste või taevavägede omavoliliste otsuste meelevallas. Nad on Jumala lapsed (Ef 1:5), kellel on Jumala sügavate nõuannete ja igavikuliste otsuste põhjal Kristuse kaudu juurdepääs paljudele õnnistustele. Selline on Jumala kavatsus, nõu ja tahe (Ef 1:11), mis toimib nende elus koos Jumala veel laiema kavaga võtta kõik kokku Kristuses (Ef 1:10). Nad võivad vankumatus usalduses seista Jumala palge ees ja saada osa Tema pakutavatest õnnistustest. Kuulutagu nende elu Ef 1:3–14 sõnumit. Kiidetud olgu Jumal ja meie Issanda Jeesuse Kristuse Isa!

`Võrdle „liisuosa“ (ehk „pärandi“) mõiste kasutamist Ef 1:11, 14, 18. Miks on sinu meelest see mõte Pauluse jaoks oluline?`

Oled sa kunagi saanud kellegi surma järel pärandi? Võib-olla jättis sugulane sulle hinnalise aarde või märkimisväärse rahasumma. Pauluse arusaamist mööda on kristlased Jeesuse surma tõttu saanud pärandi Jumalalt (Ef 1:14) ning saanud ise „pärandiks“ Jumalale (Ef 1:18).

Vanas Testamendis nimetatakse Jumala rahvast mõnikord Tema „pärisosaks“ ehk pärandiks (5Ms 9:29; 5Ms 32:9; Sk 2:16). Jumala pärandiks olemine või selleks saamine on Ef 1:18 selgelt tajutav ning see on ka Ef 1:11 oleva mõiste tõenäoline tähendus (mida võiks tõlkida nii: „Me oleme temas _saanud_ pärandiks“). Paulus soovib, et usklike kristliku enesemääratluse oluline osa oleks teadmine, et nad on Jumala silmis väärtuslikud. Jah, nad saavad pärandi Jumalalt (Ef 1:14; Ef 3:6; võrdle Ef 5:5), aga samuti _on_ nad Jumala pärand.

`Mis vahe on töö tegemisel, et midagi hankida, ja sellesama asja saamisel pärandiks? Kuidas aitab see arusaam mõista, mida on meile Jeesuses antud?`