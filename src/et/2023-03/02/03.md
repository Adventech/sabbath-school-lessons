---
title: Kallis lunastus; rikkalik andestus
date: 03/07/2023
---

Patt oli olnud Pauluse kuulajaskonna elus tume, valitsev jõud. Paulus kirjeldab nende endist elu kui surnult kõndimist – „surnud oma üleastumistes ja pattudes“ (Ef 2:1–3). Patt ja Saatan oli nad orjastanud ning neil polnud võimalik ennast ise vabastada. Nad vajasid päästmist. Jumal on teinud seda oma armutöö kaudu Kristuses ning Paulus rõõmustab Jumala armu kahe uue õnnistuse üle usklike elus: lunastuse ja andestuse üle.

`Loe Ef 1:7, 8. „Lunastus“ on mõiste, mida kasutatakse Uues Testamendis sagedasti. Võrdle sama mõiste kasutamist Kl 1:13, 14; Tt 2:13, 14 ja Hb 9:15. Millised teemad on nimetatud kirjakohtadel ühised Ef 1:7 ja 8-ga?`

Sõna, mida Ef 1:7 tõlgitakse kui „lunastus“, on kreeka keeles _apolutrōsis_, mida algselt kasutati orja vabaks ostmise või käsiraha eest vangile vabaduse tagamise puhul. Võib lausa kuulda oksjonil oma _kaupa_ pakkuva orjakaupleja häält ning orja käeraudade külma kriginat. Kui Uus Testament arutleb _lunastuse_ üle, siis on päevakorras orjade vabaks laskmise hind.

Meie vabadusel on ülikallis hind: „Temas [Jeesuses] on meil lunastus tema vere läbi“ (Ef 1:7). Mõiste _lunastus_ tähistab ka Jumala armulist suuremeelsust maksta meie vabaduse kallis hind. Jumal annab meile vabaduse ja väärikuse. Me ei ole enam orjastatud!

„Lunastus tähendab, et inimest koheldakse isiku, mitte esemena. See tähendab saada taeva kodanikuks, selle asemel et olla maailma ori.“ – Alister E. McGrath, „What Was God Doing on the Cross?“ (Grand Rapids, MI: Zondervan, 1992), lk 78.

Pange tähele: mõte, et Jumal maksab lunastamise hinna Saatanale, pärineb keskajast, mitte Piiblist. Jumal ei võlgne ega maksa Saatanale mitte midagi.

Üks Kolgata hüvedest on ka „üleastumiste andekssaamine“ (Ef 1:7). Ristil võtab Kristus enda kanda meie patu – nii mineviku kui ka tuleviku – kogu­maksumuse, „kustutades ära meie võlakirja, mis oli meie vastu oma seaduslike nõudmistega“ (Kl 2:14, ESV). Jumal, kes toimetab Kristuse kaudu sellise lunastuse ja andestuse, käitub meie suuremeelse Isana, „tema armu rikkust mööda“, mida Ta meile „ülirikkalikult jagab“ (Ef 1:7, 8, ESV).

`Mida tähendab sinu jaoks see, et sulle andestatakse ja sind lunastatakse Kristuse lepitusohvri tõttu? Mis siis, kui sa tunned, et ei vääri seda? (Vihje: sa ei väärigi – selles ongi risti mõte.)`