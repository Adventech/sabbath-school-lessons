---
title: Üleskutse olla kindel
date: 09/09/2023
---

### Selle nädala õppeaine

Ef 6:10–20; 5Ms 20:2–4; Rm 13:11–14; 1Ts 5:6–8; 1Kr 15:23, 24.

> <p>Juhtsalm</p>
> „Viimaks veel: saage vägevaks Issandas ja tema tugevuse jõus! Pange ülle Jumala sõjavarustus, et te suudaksite seista kuradi salanõude vastu!“ (Ef 6:10, 11).

Uni silmis, astub teener oma ööbimispaigast välja ning näeb ehmatavat vaatepilti – suurt, hästirelvastatud ja vaenulikku sõjaväge; väeüksused, hobused ja vankrid igal pool. Kogeledes teatab ta prohvet Eliisale uudiseid ja esitab tungiva küsimuse: „Oh häda, mu isand, mis me nüüd teeme?“

Eliisa vastab: „Ära karda, sest neid, kes on meiega, on rohkem kui neid, kes on nendega!“ Seda vastust ei suuda teener hoomata. Eliisa tõmbab teenri endale lähemale ja palvetab tema pärast: „Issand, tee ometi ta silmad lahti, et ta näeks!“ Prohveti palvele vastatakse kohe. Teener astub veel kord rinnatise äärde, aga sel korral kerkib kate nähtava ja nähtamatu vahel. Nüüd näeb ta ühe sõjaväe asemel kahte. „Issand tegi poisi silmad lahti ja too nägi, ja vaata, mägi oli täis tuliseid hobuseid ja vankreid ümber Eliisa“ (2Kn 6:15–17).

Kirjutades tekstilõiku Ef 6:10–20, palvetab Paulus, et usklike nägemine oleks parem, nii et nad suudaksid näha suure võitluse täit tegelikkust ja ammutada lootust sellest, mis neile avaneb.

_Selle nädala õppetükki õppides valmistud hingamispäevaks, 16. septembriks._