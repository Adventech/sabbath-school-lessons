---
title: Seistes muistsel lahinguväljal
date: 13/09/2023
---

`Loe läbi Ef 6:10–20 ja märgi ära kõik korrad, mil Paulus kasutab mingit vormi sõnast seisma. Miks on see mõte tema jaoks nii tähtis?`

Peame Pauluse sõjandusalaseid kujundeid mõistma muistse lahinguvälja taustal. Mida tähendas „seista“ (Ef 6:11, 13, 14)? Kas see tegusõna räägib ainult kaitseasendist? Sõjakirjanduse ühe suure klassiku Thucydidese teoste hulgas on võitlusele kutsuvaid kõnesid, mis heidavad valgust kolmele järjestikusele tegevusele, mida teha, et võitlev pool oleks võidukas: (1) sõdurid peavad „vaenlasega tihedalt kokku puutuma“, mis tähendab, et neil tuleb marssida oma vaenlastele vastu; (2) siis tuleb neil rünnata ja „kindlalt seista“ ehk „iga jalatäit maad hoida“ ning võidelda vaenlasega oskuslikult; (3) lõpuks tuleb neil „vaenlane tagasi lüüa“ (vaata Thucydides, „The Peloponnesian War“ [New York: E. P. Dutton, 1910] 4. 10. 1–5).

Muistse lahingu kese on kõnealusest kolmest tegevusest teine, kui kaks vastasväkke kuuluvat faalanksit kokku põrkuvad ning tekitavad „puruneva pronksi, puu ja liha õudse müra“, millele antiikautor Xenophon viitab sõnadega „kohutav krahh“. – Victor Davis Hanson, „The Western Way of War“ (New York: Oxford University Press, 1989), lk 152, 153. Muistses lahingus oli üliraske ülesanne sellisel strateegilisel hetkel seista kindlalt, hoida iga jalatäit maad. Lähivõitluses püüdis kumbki pool hooga „peale suruda“.

Pauluse üleskutse relvastuda räägib võitlusest, mille puhul sõdurid „olid rüsinal koos ning andsid ja said lühikese maa pealt sadu lööke“ – Victor Davis Hanson, „The Western Way of War“, lk 152. Seda kinnitab tõsiasi, et Paulus kirjeldab koguduse võitlust oma vaenlastega maadlusmatšina (Ef 6:12; vaata neljapäevast osa) ning kasutab 13. salmis tegusõna „seisma“ nõudlikumat vormi: „…et te suudaksite _vastu panna_ kurjal päeval“ (kaldkiri lisatud).

Tegemist pole pingevaba asendiga! „Seista“ tähendab jõuliselt lahingus osaleda, kasutades lähivõitluses iga relva. See mõte pärineb ilmselgelt Pauluse varasemas manitsuses peituvast militaarkujundist: „…et te ühes vaimus seisate ja ühel meelel külg külje kõrval võitlete evangeeliumi usu eest“ (Fl 1:27, ESV).

`Loe Hb 12:4. Kuidas aitab see salm hoomata, mida tähendab seista Issandas? Kuidas selline seismine üheskoos toimub?`