---
title: Suur võitlus Pauluse kirjades
date: 12/09/2023
---

`Loe Rm 13:11–14; 1Ts 5:6–8 ja 2Kr 10:3–6. Kuidas saab neid salme võrrelda Ef 6:10–20-ga? Miks Paulus kasutab sinu arvates sellist piltlikku keelt?`

Paulus kasutab oma kirjades tihtipeale sõjandusalaseid sõnu ja kujundeid ning kutsub usklikke omaks võtma eeskujulikku, kohusetundlikku käitumist. Ef 6:10–20 on Pauluse kirjutistes küll kõige pikem ja sõjandusterminite poolest tihedaim militaarkeelne lõik, kuid ka üldiselt rakendab Paulus evangeeliumi selgitamiseks tihti sõjapidamise mõisteid. Ülendatud Kristus, kes on ristil alistanud „valitsused ja meelevallad“ (Kl 2:15), toob nüüd võimudeülese Issandana esile oma võidu tulemusi (Fl 2:9–11). Kristus värbab oma järelkäijad kosmilises sõjas võitlema ning juhib valguse väed suure võidupäeva poole (1Kr 15:54–58; 2Ts 2:8; Rm 16:20). Kui võtta kokku korrad, mil Paulus kasutab sõjandussümboleid, siis näeme, et tema jaoks on headuse ja kurjuse vaheline võitlus „pikaaegne kosmiline sõda: lahingud on mõõna- ja tõusuperioodidega kahe väe vahel, kes seisavad ajastute jooksul vastamisi, kuni üks lõplikult vastasseisu võidab.“ – Peter W. Macky, „St. Paul’s Cosmic War Myth: A Military Version of the Gospel“ (New York: Peter Lang Publishing, Inc., 1998), lk 1.

Paulus lõimib kosmilise võitluse teema ka efeslastele kirjutatud kirja. Relvastumise üleskutse alla (Ef 6:10–20) koondab Paulus kosmilise võitluse kirjeldustest juba tuntud üksikasjad: Jumal teeb usklikud tugevaks võrratu suure „väega“ (Ef 1:18–20; Ef 3:16, 20); võit kuulub Kristusele ja Ta ülendatakse üle valitsuste ning meelevaldade (Ef 1:20–23); usklikud olid küll kunagi surnud, aga on nüüd üles äratatud sõjavägi, kelle tugevuseks on nende samastumine ülendatud Kristusega – nii on nad võimelised võitlema oma endise peremehe, pimeduse vürsti vastu (Ef 2:1–10); koguduse ülesanne on paljastada valitsustele ja meelevaldadele nende tulevane hukatus (Ef 3:10); Ps 68:19 abil kujutatakse Kristust alistava, jumaliku Võitlejana (Ef 4:7–11); ning usklikke kutsutakse üles „riietuma“ evangeeliumi rüüga (vaata Ef 4:20–24). Kui paneme üleskutsele vastates ülle Jumala „kogu sõjavarustuse“, oleme hästi ette valmistatud nii kosmilise konflikti keset mõistma kui ka kindlaks jääma, et saame osa Kristuse lõplikust võidust.

`Mil viisil oled sa isiklikult kogenud kosmilise võitluse tegelikkust ning – veelgi tähtsam – võitu, mida saame Jeesuselt taotleda? Miks on oluline mõista, et Tema võit on meie lootuse ja kogemuse põhialus?`