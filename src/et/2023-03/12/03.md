---
title: Leida jõud Kristuses
date: 11/09/2023
---

Paulus lõpetab oma kirja võimsa üleskutsega võidelda; ühtlasi koondab see terves kirjas olevad olulised teemad ja mõtted. Ta teatab kõigepealt kokkuvõtte üldise teema, mis meenutab väepealiku sõjahüüdu: „Viimaks veel: saage vägevaks Issandas ja tema tugevuse jõus!“ (Ef 6:10). Ülejäänud tekstilõik – Ef 6:11–20 – illustreerib ja avab seda suurt teemat.

`Loe veel kord Ef 6:10–20. Kuidas näed sina suure võitluse tegelikkust, mis hõlmab otseselt üleloomulikke jõude, nagu Paulus tabavalt märgib? Miks on meil vaja iga päev koos Jumalaga käies hoida seda olulist tõde silme ees?`

Paulus ütleb, et Kristus on usklike ainus jõuallikas; seda väljendab ütlus „Issandas ja tema tugevuse jõus“ (Ef 6:10), kusjuures „Issand“ tähistab Kristust, nagu tavaliselt Kirjas efeslastele (Ef 2:21; Ef 4:1, 17; Ef 5:8; Ef 6:1, 21). „Koguduse tugevus peitub tema ülestõusnud Issanda, tema sõjapidamise Juhi kõikvõimsuses.“ – G. G. Findlay, „The Epistle to the Ephesians“ (New York: Ray Long & Richard R. Smith, 1931), lk 398.

Paulus kasutab Ef 6:10 kordust; ta rõhutab oma mõtet samatähenduslike sõnade abil, nagu _vägevus ja tugevus_, kusjuures tugevus, mida kogudus ilmutab, pole usklike loomuses, vaid see saadakse Issandalt Kristuselt. Paulus võtab siin kokku selle kirja olulise teema – Jumal jagab oma väge usklikega (Ef 1:19–22, Ef 2:4–6, Ef 3:16, 17). Igaks praeguseks ja tulevaseks võitluseks vajalik tugevus peitub selles, kui usklikud liituvad üheks tervikuks ülestõusnud ja ülendatud Kristusega.

Kuigi esialgse korralduse järgi annab Kristus usklikele jõu (Ef 6:10), tugevdavad kristlasi vaimses võitluses kurjaga Jumala kõik kolm liiget. Jumal (Isa) annab oma relvad võitlejate valdusse „Jumala sõjavarustusena“ (Ef 6:11, 13; võrdle Js 59:17). Varem on Paulus öelnud, et Vaim annab usklikele jõudu, sest Paulus palvetas, et Jumal „teile oma kirkuse rikkust mööda annaks väge saada tema Vaimu läbi tugevaks seesmise inimese poolest“ (Ef 3:16). Siin öeldakse, et Vaim annab kätte _mõõga_ – „vaimumõõk, see on Jumala Sõna“ (Ef 6:17). Samuti tuleb usklikel palvetada „igal ajal Vaimus“ (Ef 6:18). Paulus soovib, et tema kuulajad saaksid aru, kuidas Kolmainu Jumal varustab neid igati võitluses kurjade jõudude vastu.