---
title: Misjonilugu
date: 15/09/2023
---

#### Õigete sõnade leidmine

_Selle loo on kirjutanud Andrew McChesney._

33-aastane Poolas elav ukrainlane Aleksei Arušanjan märkas naise riiulis, kelle aknaid ta paigaldas, Piiblit ja paljusid usuraamatuid.

Aleksei kuulus koguduseliikmete gruppi, kes jagasid Ellen White’i raamatut „Suur võitlus“. See oli raske ülesanne, kuna vähesed inimesed soovisid raamatut vastu võtta; nii palvetas Aleksei, et tal avaneks võimalus sellesse koju raamat jätta.

Umbes 40-ndates aastates naine, kes elas üksi, pakkus mehele tassi teed. Aleksei istus ja rüüpas teed, samal ajal kui naine oma toimetusi tegi. Naine laulis töötegemise ajal. Aleksei palvetas, mida teha. Lõpuks võttis ta sõna.

„Näen, et te armastate raamatuid lugeda,“ ütles ta.

„Jah, ma tõesti armastan lugeda,“ vastas naine. „Võib-olla märkasite, et mul ei ole telerit. Ma loen kogu aeg.“

Naine jätkas töötamist ja laulmist.

Alekseile tuli mõte. „Kas te olete kristlane?“ küsis ta.

„Jah, ma laulan kirikukooris.“

„Ka mina käin kirikus, Foksali tänav 8,“ nimetas Aleksei Poola pealinnas Varssavis oleva ainsa seitsmenda päeva adventistide koguduse aadressi. „Ma olen protestant. Olen seitsmenda päeva adventist.“

Nähes, et naine kuulab süvenenult, muutus Aleksei julgemaks.

„Tahaksin teile kinkida ühe raamatu kristluse ajaloost,“ ütles ta. „See on tõepoolest huvitav.“

Naine oli nõus raamatut vaatama.

Kui Aleksei läks oma tööriistu autosse viima, oli ta mures, kas naine teeb ikka ukse lahti, kui raamatut näeb. Aga naine tervitas teda taas. Oli näha, et naisele avaldas muljet kenas köites raamat ja ta hakkas seda kohe lehitsema. Näoilmest sai Aleksei aru, et naine ei nõustunud kõigega, mida ta lehitsedes märkas.

„See on teie valik, kas võtate või jätate selle, mis raamatus kirjas on,“ ütles Aleksei.

Naine võttis raamatu vastu ja lausus: „Tänan teid väga.“

Nad vestlesid pisut pikemalt ja Aleksei oli minema asudes rõõmus. Ta oli väga õnnelik, et oli leidnud viisi, kuidas naisele raamat anda.

„Oleksin võinud vaikida,“ ütleb ta. „Aga tal oli ju õigus raamat vastu võtta või võtmata jätta. Minu kohus oli seda talle pakkuda.“

_Selle veerandaasta kolmeteistkümnenda hingamispäeva annetus läheb Trans-Euroopa Divisjonile, kuhu kuulub ka Poola. Täname, et kavatsed heldelt annetada._