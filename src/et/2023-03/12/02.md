---
title: Lahingukõne
date: 10/09/2023
---

`Uuri efeslastele saadetud Pauluse kirja kõlavat kokkuvõtet (Ef 6:10–20). Mida tähendab Pauluse sõjahüüd tänapäeval meie kui suures võitluses sõdijate jaoks?`

Paulus lõpetab Kirja efeslastele kutsega võitlusele, paludes tungivalt, et usklikud asuksid positsioonidele koguduse võitluses kurjusega (Ef 6:10–20). Ta alustab üldise manitsusega saada „vägevaks Issandas“ (Ef 6:10) ning kordab seda üleskutsena panna „ülle Jumala sõjavarustus“ (Ef 6:11). Ta kinnitab üleskutset eesmärgi täpsustamisega („et suudaksite seista kuradi salanõude vastu“, Ef 6:11) ja esitab põhjenduse: võidelda tuleb võimsa kurjuse vaimsete jõududega (Ef 6:12). Siis selgitab Paulus oma kutset relvile üksikasjalikumalt. Usklikel tuleb võtta „kätte kõik Jumala sõjavarustus“ selleks, et võitluses püsima jääda (Ef 6:13), kanda vööd, rinnakilpi, jalatseid, kiivrit ja mõõka (Ef 6:14–17). Paulus kutsub nüüd täies relvis ja võitlusse astumiseks valmis usklikke tegema seda, mida vana-aja lahinguväljal sõdurid tõenäoliselt tegid – ta kutsub neid palvetama (Ef 6:18–20).

Pauluse sõnadest kajavad vastu Vana Testamendi lahingujuhised või lahingu eelõhtu kõned, sest ta räägib koguduse ülesandest sõjalise kokkupõrke ja relvastuse keeles. Sellest annab märku juba Pauluse käsklus: „Saage vägevaks Issandas ja tema tugevuse jõus“ (Ef 6:10).

Lahingukõned Vanas Testamendis (vaata näiteks 5Ms 20:2–4; Km 7:15–18; 2Aj 20:13–20; 2Aj 32:6–8; Ne 4:8, 13, 14) rõhutavad mõtet, et Iisraeli edu võitluses ei taganud relvade paremus ega vaenlastest suurem sõjameeste hulk. Küll aga sõltus võit Jumala kohalolekust ja väest. Edu pandiks polnud eneseusaldus, vaid kindel toetumine Jumala väele, ning Tema andis edu. Paulus kasutab neid teemasid julgelt selleks, et manitseda usklikke: (1) olema innukad koguduse missiooni elluviimisel; (2) olema tähelepanelikud nähtamatute mõõtmete suhtes, mis mõjutavad nende elu ja tunnistamistööd; (3) teadma, et edu tagab Jumal; ning (4) alati teadvustama, et usklike hulgas on tähtis ühtsus ja koostöö.

`Mida peaks Pauluse hoiatus, et me ei võitle liha ja verega, vaid üleloomuliku vaenlasega, õpetama selle kohta, kus on meie ainus võidulootus?`