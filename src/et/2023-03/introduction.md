### Sissejuhatus

#### Kuidas käia Jeesuse jälgedes raskel ajal

Kirjas efeslastele räägib Paulus meile efeslastest. Mõni aasta pärast kristliku misjonitöö algset edu Efesoses olid efeslased hädas oma kristliku usu tähenduse mõistmisega.

Paulus, kes selles Rooma impeeriumi suuruselt neljandas linnas kord majandust häiris, on nüüd ühiskondlikust elust kõrvale jäänud ja vangis. Vanglast kirjutades muretseb ta selle pärast, et usklikud Efesoses ei „kaotaks südant“: ei unustaks elavat tunnetust selles osas, mida tähendab olla Jeesuse järelkäija Efesose peenes, linlikus ja läbini paganlikus kultuuris. Kuigi Pauluse kirja kuulajad on juba kristlased, räägib Paulus toonil, mis veenab uskuma. Ta püüab neid justkui uuesti kristliku usu juurde kutsuda, sütitada neis jälle Kristusele pühendumise tuld ja taaselustada indu olla osa Jumala suurest algatusest maailmas – kogudusest.

Kuna kristlik usk keskendub kõiges Kristusele, kiirgab Paulusest imetlust ja ülistust. Selleks, et vankuvad kristlased leiaksid taas kindla pinna jalge alla, tuleb neil saada tagasi oma esimene armastus Jeesusesse ning hakata uuesti usaldama Tema armu ja väge. Niisiis rõhutab Paulus Kristuse ülendamist taevas. See on suurem igast meelevallast ja jumalusest, mis püüab meelitada Efesose usklikke endale pühenduma. Jumalal on siinse maailma jaoks plaan, mille eesmärk on Jeesus, ning usklikel, kes koguduse moodustavad, on täita oluline osa Jumala kavatsuses „võtta Kristuses kokku kõik“.

Kui Paulus püüab äratada Efesose usklikke taas oma Issandale pühenduma, ei vaiki ta maha kristlikuks jüngriks olemise nõudmisi. Ta kirjeldab üsna üksikasjalikult, milline näeb välja kristlik käitumine ja kogukond. Kristlased on kutsutud kummardama Jumalat Vaimust hingestatuna, Kristust austavana ja Jumalast juhituna, ning Paulus kirjeldab seda ikka ja jälle. Kristusele pühendumine mõjutab seda, mil viisil inimene tegutseb ja räägib. Kristuse armastamine tähendab kaasusklike austamist ja väärtustamist. Sellega kaasneb keeldumine võtta omaks alatut ja seksuaalselt mandunud käitumismustrit, mis lokkab kohalikus kultuuris. See tähendab, et meie suhete aluseks koguduses ja peres on Kristuse ennast ohverdav eeskuju. See tähendab näidata Efesose kaaskodanikele selgelt, kuidas uutmoodi elada.

Paulus kasutab oma kirja suurel määral selleks, et väljendada elevust uue eluviisi üle – selle üle, mida tähendab elada Jumala koguduse liikmena. Teda virgutab eelkõige mõte, et Jumal on liitnud üheks koguduseks teineteisest võõrandunud inimesed – juudid ja paganad. Elamine ühtsuses, kui vaenulikkus oleks hoopis ootuspärasem, pakub võimaluse näidata Jumala uue ühiskonna ja Tema tulevase riigi omadusi.

Rõhutamaks tõsiasja, kui tähtis on olla osa Jumala kogudusest, tõstab Paulus esile neli hästi tuntud mõistet. Usklikud moodustavad Kristuse _ihu;_ see kujund väljendab pühendumist Kristusele ja ühtsust üksteisega. Nad on <span class="Italic">elav tempel</span>, millele pani aluse Kristuse toodud ohver Kolgatal; tempel, kus kummardatakse Jumalat. Nad on Kristuse pruut, kes ootab pikisilmi ülevat abiellumistseremooniat, kui peigmees tuleb oma armsamale järele. Ja viimase kujundina, milles väljendub Pauluse pingutus efeslased uuesti kristlikule usule võita, on nad Kristuse <span class="Italic">sõjamehed,</span> rahuvalvajad Tema nimel, kes võitlevad Jumala jõuga pimeduse vastu, oodates seejuures pikisilmi Kristuse tagasitulekut.

Niisiis räägib Kiri efeslastele just tänapäevaga sarnasest ajast, mil maailma ahvatlus ning aja kulg ähvardab nüristada kristliku jüngerluse. See kiri kinnitab meie pilgu Kristusele ja rõhutab, kui tähtis on, et Tema tagasitulekule lootvad järelkäijad elaksid Tema koguduse tegusate ning innukate liikmetena. Sellel veerandaastal on meil eesõigus lugeda palvemeelselt Kirja efeslastele ning kogeda raskel ajal taas Jeesuse jälgedes käimise elevust.

John K. McVay, PhD on Walla Walla Ülikooli esimees ja usuteaduse õppejõud College Place’is, Washingtoni osariigis USAs. Ta on seal töötanud 2006. aastast alates.