---
title: „Ärka üles, kes sa magad!“
date: 22/08/2023
---

`Loe Ef 5:11–14. Missuguse jõulise hoiatuse Paulus siin esitab ning kuidas kehtib see meie praeguses olukorras?`

Ef 5:11–14 mõistmisel on abi sellest, kui vaadelda vaheldumisi Pauluse kaht korduvat manitsust: (1) elage Jumalat austades nagu „valguse lapsed“ (Ef 5:8, vaata ka Ef 5:1, 2, 4, 9–10, 11, 13, 14); (2) ärge elage kombelõtva suguelu, sest see on Jumala-vastane ja toob silme ette „pimeduse viljatud teod“ (Ef 5:11; vaata ka Ef 5:3, 4, 5–8, 12).

Leidkem Ef 5:8–10 sarnane manitsus, mis aitab aru saada Ef 5:11-st. Usklikel tuleb uskmatute silme all elada nagu „valgus Issandas“ ja „valguse lapsed“ (Ef 5:8). Põhjuseks, miks nii teha, olgu selge arusaam, et „valguse vili on ju igasuguses headuses ja õigluses ja tões“ (Ef 5:9). Paulus õhutab kristlasi seega näitama Jumala headust. Usklikud paljastavad pimeduse viljatud teod sellega, et nende elus saab kõigile nähtavaks õige valik.

Samal ajal võime näha 13.–14. salmi väljakutsuvas ilukõnes Pauluse julget väidet, et kui usklike elus avaldub „valguse vili“ ehk Vaimu vili (Ef 5:9), saavad nad selle abil võita maailma inimesi Kristuse usule. Vaim on nagu valgus ja ilmutab salajasi asju: „Aga kõik valguse poolt paljastatu saab avalikuks; sest kõik, mis saab avalikuks, on valguse käes“ (Ef 5:13, 14). Kui valgus paljastab laostunud eluviisi, näevad maailma inimesed oma käitumist niisugusena, nagu see on („see saab nähtavaks“) – tulevikuta ja vihaga seotud (Ef 5:5, 6) – ning võivad kogeda muutmist pimedusest valgusesse („sest kõik, mis muutub nähtavaks, on valgus“). Just seda muutmist on kogenud Pauluse kirja lugejad usklikena (Ef 5:8).

Mida arvata Ef 5:14 kirjas olevast luuletusest või laulust, kust kõlab üleskutse ärgata vaimsest unest ja tunda Kristuse muutvat kohalolu, mida luulekeel võrdleb maailma ajaloo lõpul toimuva surnute ülesäratamisega (võrdle Ef 2:1, 5)? Kuna Js 60:1–3, mis Pauluse sõnadest läbi kajab, on suunatud Jumala rahvale Iisraelile, tuleb seda luuletust või laulu (Ef 5:14b) võtta jõulise üleskutsena kristlastest usklikele, et nad ärkaksid nägema oma osa misjonitöös Kristuse valguse peegeldajatena pimedas maailmas (võrdle Fl 2:14–16; Mt 5:16).

`Kuidas saab sinu eluviis esile tuua pimeduse teod sellistena, nagu need on?`