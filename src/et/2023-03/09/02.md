---
title: „Selle asemel olgu tänu“
date: 20/08/2023
---

`Mis mõttes tahab Paulus öelda, et usklikud „võtaksid eeskujuks Jumala“? Vaata Ef 5:1, 2.`

Paulus innustab Efesoses olevaid usklikke käima armastuses; see üleskutse on vaadeldavas tekstilõigus tähtis (vaata Ef 5:8, 15). „Armastuses käimises“ (vaata Ef 5:2) tuleb eeskujuks võtta Kristuse armastus meie vastu (võrdle Ef 4:32), mida väljendab Tema lepitusohver. Paulus toob selle ohvri kohta esile neli tõsiasja: 1. Seda tõestavad Jumal Isa armastus (Ef 5:1) ja Kristuse armastus (Ef 5:2). 2. Tegemist on asendusega, mille puhul Kristus sureb meie eest. Kristus ei ole passiivne ohver, vaid Ta annab ennast meie eest. 3. Vana Testamendi pühamuteenistuse sümboolikas on Kristuse surm ühtlasi Jumalale toodav ohver. 4. Jumal kiidab selle ohvri heaks, sest see on „magus lõhn“ (Ef 5:2; võrdle 2Ms 29:18; 3Ms 2:9; Fl 4:18).

Seejärel toob Ef 5:3–5 sisse lõigu, milles väljendub mure seksuaaleetika pärast. Noortel usku pöördunud inimestel Efesoses oli oht jätta maha oma kristlik kutsumus ja lasta end tagasi tõmmata seksuaalkäitumisse, mis lükkaks ümber nende kristliku tunnistuse (võrdle 1Kr 5:1–11; 1Kr 6:12–20; 2Kr 12:21).

Ühest küljest oli esimese sajandi kreeka-rooma maailm täis kõlbelist allakäiku ja liiderlikkust, mida Uus Testament mujalgi mainib (vaata 1Kr 6:9; Gl 5.19; Ef 4:17–19; Kl 3:5). Näiteks käitusid jõukad inimesed sagedastel bankettidel nii, nagu Paulus kirjeldab Ef 5:3–14: olid purjus, ajasid sündsusetut juttu, nautisid siivutut meelelahutust ja tegid kõlblusevastaseid tegusid. Lisaks pakkusid linnapiirkonnad anonüümsust ja kõikelubavust, mis soodustasid ebamoraalset intiimelu. Teisest küljest elasid paljud selles ühiskonnas vooruslikku elu ja olid range moraali pooldajad. Alati, kui Uus Testament loetleb pahesid või voorusi ja räägib ühiskondlikest normidest (nt Ef 5:21 – 6:9; Kl 3:18 – 4:1), kajastub kirjapanekutes kreeka-rooma maailm. See maailm, ühtaegu kõlvatu ja vooruslik, aitab selgitada Pauluse manitsusi hoiduda paganate ebamoraalsetest käitumistavadest ning soovitusi, et usklikud vaataksid ette ja pälviksid kõrvalseisjate hulgas hea maine.

`Mil moel kohalduvad Pauluse sõnad seksuaalkäitumise kohta sinu kultuuris, ükskõik kus sa elad?`