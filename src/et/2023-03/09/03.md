---
title: Käige nagu valguse lapsed
date: 21/08/2023
---

Paulus kirjutab: „Ärgu ükski petku teid tühjade sõnadega, sest niisuguste asjade pärast tuleb Jumala viha sõnakuulmatute laste peale“ (Ef 5:6).

Paulus kasutab eri patte häbitult ja kahetsuseta viljelevate inimeste kohta sõnu „hooraja, kõlvatu, ahnitseja“ (Ef 5:5). Paulus on otse öelnud: need, kes on Kristuses ette nähtud olema osa Tema tulevasest riigist, ei tohiks käituda nii nagu need, kes seda ei ole (Ef 5:5). Nüüd muretseb ta „tühjade sõnade“ mõju pärast; see tähendab, et usklikke petetakse üksikasjalike argumentide abil mõtlema, nagu ei oleks seksuaalpatt tabu, või lausa ise sellisesse pattu langema (Ef 5:6). Paulus hoiatab, et niiviisi petetu riskib Jumala lõpukohtu otsusega, „Jumala vihaga“, mis „tuleb sõnakuulmatute laste peale“ (Ef 5:6).

Ütlus „Jumala viha“ vajab selgitamist. Et tegemist on Jumala viha või raevuga, siis tähendab see vastandumist tavalisele, tujukale inimlikule vihale (võrdle Ef 4:31). See on pikameelse ja õiglase Jumala liialdamata vastus kangekaelsele kurjusele andumisele; see ei ole pöörane, plahvatuslik reaktsioon tühisele õigusrikkumisele. _Jumala vihast_ on ju kõige sagedamini juttu seoses inspireeritud, piibellike hoiatustega Jumala tulevasest kohtust (nt Ilm 6:12–17; Ilm 16:1–16; Ilm 19:11–16). Jumal hoiatab, et kohtumõistmine tuleb – seegi on armutegu, sest inimesed on „loomu poolest viha lapsed“ (Ef 2:3), jumaliku karistuse all.

`Miks manitseb Paulus usklikke mitte saama patuste „kaaslasteks“ või „osalisteks“? (Ef 5:7–10).`

Paulus manitseb: „Käige nagu valguse lapsed“ (Ef 5:8) ja annab järgmise korralduse: „Uurige, mis on Issandale meelepärane“ (Ef 5:10). Pagan otsib naudingut „hoorusest ja kogu rüvedusest ja ahnusest“ (Ef 5:3). Uskliku siht on täiesti teistsugune – mitte meeldida endale, vaid meeldida Jumalale (võrdle Rm 12:1; 2Kr 5:9; Hb 13.21, kus kasutatakse sama kreekakeelset sõna: euarestos, „meelepärane“ ehk „vastuvõetav“). Usklik püüab peegeldada Kristuse eneseohverdust („käige armastuses, nõnda nagu Kristus meid on armastanud ja on iseenese loovutanud meie eest“, Ef 5:2).

`Millised on „tühjad sõnad“, mille suhtes peame meie ajal olema ettevaatlikud?`