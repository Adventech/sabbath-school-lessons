---
title: Misjonilugu
date: 25/08/2023
---

#### Mähkmed toidupoe nimekirjas

_Loo on kirja pannud Amy McHenry._

Ühel reedehommikul läksin iganädalasele ostukäigule meie kohalikku toidupoodi Beirutis, Liibanonis. Minu abikaasa Peter ostis õunu ja müslibatoone rajaleidjate nädalalõpumatka jaoks ning mina valisin toitu perele. Me teenime misjonäridena ja õpetame Lähis-Ida Ülikoolis bioloogiat.

Kui läksin poe teisele korrusele, et võtta desinfektsioonivahendit ja pesuseepi, libises pilk möödaminnes mähkmeriiulile, kus nägin üht poekülastajat mähkmeid silmitsemas. Mõtlesin endamisi, et inimesel, kes otsib Liibanonis mähkmeid, on päris raske. Rahaline seis on äärmiselt keeruline, sest Liibanoni rahaühik on kahe aastaga kaotanud rohkem kui 90 protsenti oma väärtusest ning kaupade hinnad on hüppeliselt tõusnud. Rohkem kui 80 protsenti selle riigi elanikest elab vaesuspiirist madalamal.

Järsku kõlas mu peas korraldus: „Osta mähkmepakk.“

Selline äkiline mõte üllatas mind. „Issand, kas sina oled selle taga?“ küsisin ma. „Miks ma peaksin mähkmeid ostma? Meie noorim laps on 10aastane!“

„Osta mähkmepakk.“

Hakkasin astuma eskalaatori poole.

„Issand, ma isegi ei tea kedagi, kellel oleks väike laps ja kes vajaks mähkmeid.“

Korraldus muutus tungivamaks: „Osta mähkmepakk.“

Läksin tagasi mähkmeriiuli juurde ja palvetasin: „Hästi, Issand, ostan mähkmeid ja Sina näitad mulle pärast, kelle jaoks need on. Millise suuruse ma võtan?“ Sirutasin käe nr 3 mähkmete järele ja jätkasin sisseoste.

Kui ma abikaasaga autos jälle kokku sain, ütlesin talle: „Ära imesta, kui sa näed pagasiruumis mähkmeid. Issand käskis mul need osta. Need on kingituseks, aga ma ei tea, kellele.“ Sõitsime koju.

Järgmisel päeval nägin kirikus sõpra, kelle naine töötab Beirutis pagulasperede heaks. Vestlesime pisut ja ma küsisin: „Mida sa arvad, kas su naine teab kedagi, kellel on mähkmeid vaja? Eile käskis Issand mul mähkmeid osta ja mina ei tea, kelle jaoks need on mõeldud.“ Sõber lubas naiselt küsida.

Samal õhtul sain tekstisõnumi. „Kui rääkisin oma naisele loo su mähkmetest, hakkas ta nutma,“ kirjutas sõber. „Homme külastab ta kahte perekonda, kes mähkmeid vajavad. Kas saame täna läbi tulla ja need kaasa võtta?“

Vähe aja pärast kallistasime ja vestlesime maja ees ning ma andsin üle mähkmed, mida Jumal oli mu toidupoe nimekirja pannud. Sain teada, et see naine töötas rohkem kui 20 pere heaks, kes vajasid mähkmeid ega suutnud neid osta. Nüüd tean panna sagedamini oma toidupoe nimekirja mähkmepaki.

_Täname sind misjoniannetuste eest, mis aitavad levitada evangeeliumi Lähis-Idas ja üle maailma._