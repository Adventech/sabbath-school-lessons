---
title: Haarata kinni soodsatest pakkumistest
date: 23/08/2023
---

Paulus võtab Ef 5:1–20 kokku kahe õpetuskõnega – Ef 5:15–17 ja Ef 5:18–20 – ja lõpetab tekstilõigu intiimelu puhtuse jätkuva rõhutamisega. Esimene manitsus algab sõnadega: „Vaadake siis hoolega, kuidas te elate: mitte nagu arutud, vaid nagu targad“ (Ef 5:15) ning teine on selline: „Sest ärge olge rumalad, vaid mõistke, mis on Issanda tahtmine“ (Ef 5:17). Vahepeale jääb üleskutse „kasutada aega õigesti“ (Ef 5:16).

`Mõtle Pauluse manitsusele elada viisil, mis peegeldab palvemeelset, otsustusvõimelist tarkust (Ef 5:15–17). Mille poolest erineb „targalt käimine“ rumalalt käimisest? Ja mida tähendab ütlus „aega kalliks pidama“?`

Kirjas efeslastele kasutab Paulus korduvalt Vanale Testamendile omast piltlikku ütlust „käima“ elamise mõistes (Ef 2:2, 10; Ef 4:1, 17; Ef 5:2, 8). Siin tarvitab ta seda julgustamiseks – olge teadlikult jüngrid. Just nagu sa „jälgid oma sammu“, kui astud ebatasasel või pimedal teerajal, nii tuleb usklikel „hoolega vaadata, kuidas te käite“ (Ef 5:15, ESV). Kuna Ef 5:15 paralleel on Ef 5:17, leiame sealt, mida tähendab elada targa inimesena. Me ei otsi tarkust enda seest. Tark olla tähendab sirutuda endast kaugemale ja mõista, „mis on Issanda tahtmine“ (Ef 5:17).

Paulus julgustab olema teadlikult jünger ühe ilmeka näite abil. Ütluses „kasutades aega õigesti“ (Ef 5:16; võrdle varasema tõlkega „pidades aega kalliks“) võtab Paulus appi tegusõna _exagorazō_ (võrdle Kl 4:5). See kauplemisega seotud tegusõna on tungivam vorm sõnast „ostma“ ja tähendab „soodsatest pakkumistest kinni haaramist“ ajal, mil ootame Kristuse tagasitulekut. „Aega“ väljendab kreeka keeles sõna _kairos_, mis märgib siin võimaluse hetke. „Aeg“ on kuni lõpuni paljulubav aeg, mida täiel määral kasutada. Samuti on see proovilepanemisaeg, sest „päevad on kurjad“ (Ef 5:16; võrdle Ef 6:13; Gl 1:4), kuna „selle maailma ajastu viisi“ üle valitseb „vürst, kellel on meelevald õhus“ (Ef 2:2).

Kui usklikud ootavad Kristuse tagasitulekut, elavad nad keerulisel ajal, mida Paulus kirjeldab nii riske kui ka tasusid täis turuplatsina. Usklikud peavad pöörama oma alles oleva aja kasutamisele sama suurt tähelepanu nagu ostjad, kes jahivad sooduspakkumisi, mis tähendavad suuri allahindlusi. Me ei saa küll päästet ära teenida, kuid võrdlus on igati asjakohane: võtke viivitamatult vastu see, mida Kristuses meile pakutakse.