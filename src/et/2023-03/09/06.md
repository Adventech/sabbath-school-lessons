---
title: Vaimu täis jumalateenistus (Ef 5 -18–20)
date: 24/08/2023
---

`Ef 5:18–20 kujutab Paulus ette, et kristlased kogunevad jumalateenistusele. Mida nad tema kirjelduse kohaselt sellel teenistusel teevad?`

Ef 5:1–20 viimases põhjenduses kutsub Paulus usklikke üles loobuma veiniga meelte tuimastamisest ning innustab neid koos kogema Vaimu kohalolu ja väge. Paulus keelab purjutamise (tõenäoliselt tsiteerib ta Õp 23:31 Vana Testamendi kreekakeelset varianti), mis annab mõista, et ta peab silmas tarkusekirjandusest pärinevaid ettekirjutusi, mis räägivad alkoholi tarvitamise vastu (Õp 20:1; Õp 23:29–35). Purjus olemine toob endaga kaasa mitmesuguseid pahesid, näiteks sündsusetu, meeleliselt ihar kõnelemisviis, meeletus, moraalitus ja ebajumalateenistus (Ef 5:3–14). Nende asemele tuleb tuua Jumala teenimine, sügav ja Vaimu täis mõtteviis. Esmatähtis on Pauluse üleskutse saada täis Vaimu; selle mõiste laiendamiseks on Ef 5:19–21 kirjas terve rida tegusõnu („rääkige“, „laulge ja mängige pilli“, „tänage“, „alistuge üksteisele“).

Paulus rakendab siin manitsust „saage täis Vaimu“ (Ef 5:18) kollektiivses mõttes, sest kujutab ette, kuidas usklikud kogunevad Vaimust innustatud jumalateenimisele, mis kasvatab ühtsust (Ef 4. ptk) ning vastandub enesekesksele, paganlikule käitumisele ja jumalateenimisele (Ef 5:1–18). Selles varakristliku jumalateenistuse kavandis toimub tänamine valdavas osas muusika kaudu. Öeldakse, et kogudus on laulus sündinud, ja see kirjakoht koos Kl 3:16-ga tõendab seda väidet vägagi hästi (võrdle Ap 16:25; Jk 5:13).

Jumalateenistusel on olemas rõhtsuund, sest laulmisel koguduseliikmed teatud mõttes „räägivad isekeskis laulude ja kiituse lugudega“ (Ef 5:19, 1926 ja NKJV). Siiski on muusikalise ülistuse konkreetne sihtgrupp Issand, keda Ef 5:20 nimetab „Issandaks Jeesuseks Kristuseks“ (võrdle Kl 3:16). Ef 5:20 nimetatud „tänamine“ on paralleel Ef 5:19-ga, muusikalise kiitusena toodava tänuga „Jumalale ja Isale meie Issanda Jeesuse Kristuse nimel“. Ütlus „hümnid ja vaimulikud laulud“ tõstab omadussõna „vaimulikud“ (kreeka keeles _pneumatikos_) abil esile Püha Vaimu osa jumalateenistusel, kuna mõiste „vaimulikud“ märgib laule, mida inspireerib või täidab Püha Vaim. Seega kirjeldab Paulus taas – seekord varakristliku jumalateenistuse kaudu – Jumala kolme liiget, kes teenistusel aktiivselt osalevad.

`Kuidas kasutada muusikat oma jumalateenistuse täiustamiseks?`