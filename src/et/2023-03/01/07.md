---
title: Toetav Mõte
date: 30/06/2023
---

Lugu kurjade vaimude väljaajajaist, kes kuritarvitasid Jeesuse ja Pauluse nime (Ap 19:13–20; vaata pühapäevast osa), aitab selgitada, miks kasutab Paulus Kirjas efeslastele väga palju volitamisalast sõnastust. Osa vastseid usklikke viskasid äsjases veendumuses, et Jeesus on kõrgem võim, oma hinnalised nõiduse käsiraamatud leekidesse. Meie päevini on säilinud umbes 250 nõidumisalast papüürust ja veel teisigi leide, mille tõttu on meil rohkelt näiteid rituaalide, loitsude, ärasõnamiste, needmiste jms kohta – sarnane teema, millest rääkisid eelmainitud nõidumisraamatud. Sellised teosed andsid uskujatele nõu, kuidas toimetada rituaale, mille abil veenda jumalaid, jumalannasid ja vaimseid jõude tegema seda, mida neilt paluti.

Luukas ütleb meile, et selliste köidete koguhinnaks oli 50 000 hõberaha ehk 50 000 päeva palk. (Tänases vääringus: kui oskustööline teenib päevas 80 dollarit, siis on kõnealune summa 4 miljonit dollarit!) Selline detail näitab, kui tähtsal ja kesksel kohal olid need köited inimeste igapäevaelus. „Ainult Jumala isiklik sekkumine sai viia nad veendumuseni, et neil tuleb täielikult kahetseda oma pidevat amulettide ja võluesemete kasutamist, manamist ning vaimsete jõududega traditsiooniliste vahendite kaudu ühenduses olemist.“ – Clinton E. Arnold, „Ephesians“ (Grand Rapids, MI: Zondervan, 2010), lk 34.

Hakkame aru saama, et Kiri efeslastele kirjutati usklikele, kes vajasid juhtnööre, kuidas „toime tulla kurjakuulutavate kosmiliste „jõudude“ jätkuva mõju ja rünnakutega“. – Clinton E. Arnold, „Power and Magic: The Concept of Power in Ephesians“ (Grand Rapids, MI: Baker Books, 1992), lk 165. Pauluse lahenduseks on kirjutada efeslastele epistel, milles ta tõstab esile Kristuse kui ainsa, kes on tõstetud üle iga meelevalla (Ef 1:20–23), ning rõhutab, et see jõud, mille Jumal usklikele annab, on võimsaim (Ef 2:15–19; Ef 3:14–21; Ef 6:10–20).

**Küsimused aruteluks:**

`1. Millised jõud ja meelevallad tegutsevad tänapäeval meie maailmas ja sinu elus? Kuidas need jõud ennast avaldavad? Kuidas nad kiusavad usklikke neid austama ja hindama ning kõigutavad vankumatut truudust ülendatud Kristusele?`

`2. Paulus väljendab tulevikulootust Jumala kavatsuse kontekstis võtta „parajal ajal“ kõik kokku Kristuses. Vaata, kuidas ta kasutab sõna „lootus“ Ef 1:18; Ef 2:12 ja Ef 4:4. Miks ta usub, et tulevik on lootusrikas?`

`3. Kuidas osutab Paulus efeslastele saadetud kirja sellistes lõikudes nagu Ef 1:13, 14; Ef 1:21; Ef 2:7; Ef 4:30; Ef 5:5 suurele tulevikulootusele, Kristuse tagasitulekule. Mida tähendab see lootus meie jaoks tänapäeval?`

---
  
Annetus >> kohalik kogudus [toeta.advent.ee](https://toeta.advent.ee/)  
  
Päikeseloojang 22.33