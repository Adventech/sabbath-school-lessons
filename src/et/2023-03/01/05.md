---
title: Efeslased oma ajas
date: 28/06/2023
---

`Kuidas alustab ja lõpetab Paulus oma kirja Efesoses elavatele usklikele? Mida õpime meie tema südamesoovidest efeslaste osas? Vaata Ef 1:1, 2; Ef 6:21–24.`

Kirja alguses tutvustab Paulus ennast kirjutajana (Ef 1:1). Üsna kirja keskosas tutvustab Paulus ennast taas nimepidi, rõhutades, et ta on „Kristuse Jeesuse vang teie, paganate heaks“ (Ef 3:1); see juhatab sisse isikliku mõtiskluse tema tööst apostlina (Ef 3:1–13). Üsna kirja lõpuosas viitab Paulus taas oma vangistusele (Ef 6:20) ja sõlmib otsad kokku isiklike teadetega (Ef 6:21, 22). Kuna osa õpetlasi eitab, et selle kirja kirjutas Paulus, on oluline märkida, et epistel ise toob selgelt välja Pauluse kui kirjutaja. Valdav osa kristlaskonnast peab õigusega autoriks Paulust.

`Mil viisil muretseb Paulus mõju pärast, mida tema vangistamine võib Efesose usklikele avaldada? Vaata Ef 3:13.`

Näib, et Kiri efeslastele on üldjoontes valminud samal ajal ja samades tingimustes nagu Pauluse teisedki vanglast saadetud kirjad – Kiri koloslastele (vaata just Kl 4:7, 8) ja Kiri Fileemonile. Samuti näib, et Pauluse tegevusest Efesoses on möödunud üksjagu aega (Ef 1:15; Ef 3:1, 2). Tõenäoliselt kirjutas Paulus efeslastele Rooma vanglas umbes 62. aastal pKr.

Kirjas efeslastele ei too Paulus välja palju konkreetseid andmeid oma kuulajaskonna elu-olu kohta Efesoses. Tema haare on laiem. Ta tegeleb suure ajavahemikuga, mis algab Jumala poolt „enne maailma rajamist“ langetatud otsusega (Ef 1:4), ning mõtiskleb lunastuse põhiteemade üle, mida Jumal pakub Kristuses. Seetõttu on Pauluse kiri ülevas ilukirjanduslikus stiilis, pikkade lausete, korduvate väljendite ja ilmekate kõnekujunditega. Paulus kasutab sellist stiili ka mujal (näit Rm 8:31–39), ent enim on seda just Kirjas efeslastele, kus on palju kiituse-, palve- ja ülistuskeelt (Ef 1:3–14; Ef 1:15–23; Ef 3:14–21) ning hoolikalt läbimõeldud, väga kaunisõnalisi lõike (näit Ef 4:1–16; Ef 5:21–33; Ef 6:10–20).