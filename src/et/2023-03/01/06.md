---
title: Kiri efeslastele - Kristusest pakatav kiri
date: 29/06/2023
---

`Kuidas annab Paulus teada oma kirja temaatika? Ef 1:9, 10.`

Kuidas võtta kokku efeslastele saadetud kirja sõnum? Vanglas olev Paulus kirjeldab Jumalast antud Kristuse-keskset plaani, mis on mõeldud aegade täiuse korraldamiseks, ja kirjutab koguduse osast selles plaanis. Jumal on tegutsenud Kristuses, kavandanud „Kristuses võtta kokku kõik, mis on taevas ja mis on maa peal“ (Ef 1:10), ning selle jaoks lõi Ta ühtse koguduse, mis koosneb uuest inimkonnast, nii juutidest kui ka paganatest (Ef 2:14). Usklikke kutsutakse üles tegutsema selle jumaliku kava kohaselt ja andma kurjuse jõududele märku, et Jumala lõppeesmärk on teostumas (Ef 3:10).

Ef 1:9 ja 10 antakse teada, et Jumalal meeles mõlkuva ühtsuse keskpunkt on Kristus. Seega ei ole üllatav avastus, et Kiri efeslastele on Kristusest läbi imbunud kiri, mis kiidab kõikjal Jumala tegevust Kristuses ning hõiskab usklike ligipääsu üle vaimulikele vahenditele, mida neile Kristuses pakutakse. Paulus kasutab ütlust „Kristuses“ ja sarnaseid fraase rohkem kui kolmkümmend korda ning tõstab kõikjal esiplaanile Jeesuse. Kui sa seda kirja loed, siis pea selliseid ütlusi silmas ja pane tähele viise, kuidas Paulus keskendub Jeesusele.

Paulus püüab Efesose usklike vaimulikku pühendumist uuesti sütitada meeldetuletusega, et nad on osa kogudusest, ja koguduse on Jumal kavandanud Kristuses kõige kokku võtmise südamikku. Kui Paulus kasutab selles kirjas sõna „kogudus“ (kreeka keeles _ekklēsia_), mõtleb ta „universaalset“ kogudust ehk kogudust üldiselt (mitte niivõrd üht kohalikku kogudust).

Paulus räägib kogudusest läbimõeldud kavakindlusega ning teeb seda eredate võrdluste kaudu, millest nelja arendab ta üksikasjalikult edasi.

1. Kogudus kui ihu (Ef 1:22, 23; Ef 2:16; Ef 3:6; Ef 4:1–16, 25; Ef 5:23, 29, 30).

2. Kogudus kui hoone/tempel (Ef 2:19–22).

3. Kogudus kui pruut (Ef 5:22–27).

4. Kogudus kui sõjavägi (Ef 6:10–20).

`Kogudusse, mille osaks sa oled – seitsmenda päeva adventistide kogudusse – tõmbab Jumal kokku riikidevahelise, mitmekeelse, paljurassilise, kultuurideülese kogukonna (Ilm 14:6, 7), et näidata, mil viisil Ta täidab oma kavatsuse võtta kõik kokku Kristuses (Ef 1:9, 10). Kuidas tegutseme Jumala suure kava kohaselt?`