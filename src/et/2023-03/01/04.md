---
title: Kuuldes Kirja efeslastele
date: 27/06/2023
---

Pauluse kiri efeslastele tuli suure Efesose linna kodukirikutes usklikele valjusti ette lugeda. Pauluse lahkumise järgsetel aastatel oli kristlus Efesoses edenenud ning kodukirikute hulk kasvanud. Algusaegade usklike jaoks oli see kindlasti tähtis sündmus, kui kogudusele aluse pannud apostel Pauluse isiklik esindaja Tühhikos seisis nende ees ja luges neile ette tema kirja. Epistel ise viitab tõsi­asjale, et kokku tulnud inimeste hulgas oli tõenäoliselt majaomaniku pere – isa, ema, lapsed ja orjad (Ef 5:21–6:9). Sellel ajal kuulus majapidamisse ka muid inimesi – kundesid (vabu kodanikke, kes said majaisanda käest elatist) ja kliente, kes võisid samuti kohal olla. Lisaks võisid majas viibida teiste perede liikmed.

`Jälgi allolevaid kavapunkte ja loe terve kiri endale ette, soovitatavalt kõva häälega (selleks kulub umbes veerand tundi). Millised teemad jäävad kirjast kõlama?`

I. Algustervitus (Ef 1:1, 2).

II. Sissejuhatavad õnnistussõnad (Ef 1:3–14).

III. Palve, et usklikud saaksid tarkust keskenduda Kristusele (Ef 1:15–23).

IV. Kord vaimulikult surnud, nüüd Kristuses ülendatud (Ef 2:1–10).

V. Kristus loob juutidest ja paganatest koosneva koguduse (Ef 2:11–22).

VI. Paulus kui paganatele Kristusest kuulutaja (Ef 3:1–13).

VII. Palve, et usklikud kogeksid Kristuse armastust (Ef 3:14–21).

VIII. Hoidke Vaimust innustatud ühtsust koguduses (Ef 4:1–16).

IX. Elage uut, ühtsust kasvatavat elu (Ef 4:17–32).

X. Käige armastuses, valguses ja tarkuses (Ef 5:1–20).

XI. Viljelege oma kristlikus kogukonnas Kristusele omast elu (Ef 5:21–6:9).

XII. Püsige koos: kogudus on Jumala sõjavägi (Ef 6:10–20).

XIII. Lõputervitus (Ef 6:21–24).

`Missugune teema näib olevat kirjas peamine? Mida see sulle ütleb? Milline konkreetne mõttekoht (või mõttekohad) puudutavad kodu?`