---
title: Efesose evangelist Paulus
date: 25/06/2023
---

`Mida teeb Paulus oma teise misjonireisi lõpul toimunud esmakordsel külaskäigul Efesosse? (Ap 18.18–21).`

Efesos oma 250 000 elanikuga oli üks Rooma impeeriumi suurimaid linnu. See oli impeeriumi ühe rikkaima provintsi, Aasia provintsi pealinn. Aasia provints hõlmas ala, mida tänapäeval tunneme Väike-Aasiana. Pauluse ajal nautis see provints edu ja õitsengut. Sadamalinnana oli Efesos oluliste maismaateede ristumiskohaks. Linnaelanikud kummardasid küll paljusid jumalusi, kuid suurim oli linna kaitsejumalanna Artemis. Tema kummardamiseks korraldati kodanikele mõeldud tseremooniaid, sportmänge ja iga-aastaseid pidustusi. (Roomlased nimetasid Artemist Dianaks; vaata Ap 19:24, 35, 1926. a tõlge, KJV, NKJV).

Paulus pöördub hiljem oma kolmanda misjonireisi käigus Efesosse tagasi (Ap 19:1–12) ja jääb sinna kolmeks aastaks (vt Ap 20:31). Apostel pühendab Efesosele märkimisväärselt aega, sest kavatseb panna seal kristlusele tugeva aluse.

`Missugune kummaline sündmus äratab Efesoses austust „Issanda Jeesuse“ vastu? (Ap 19:13–20).`

Luukas räägib kummalise loo linna tulnud seitsmest rändjuudist, kurjade vaimude väljaajajast. Kõnealuste väljaajajate jaoks osutus Jeesuse ja Pauluse nime lausumine oma loitsudes liiga suureks julgustükiks. Kui uudised toimunust linnatänavatel levisid, langes „hirm kõikide peale ja Issanda Jeesuse nime kiideti suureks“ (Ap 19:17). Sündmus avaldas sügavat mõju ka mõnele neist, kes olid juba usklikuks saanud. Nad põletasid avalikult ära kõrge hinna eest ostetud nõiakunsti käsiraamatud, mille hinnaks arvestati kokku „viiskümmend tuhat hõberaha“ (Ap 19:19). Usklikud ja linna elanikkond laiemalt said õppetunni, et Jeesuse kummardamist ei tohi lahjendada mitte kellegi ega millegi muuga.

`Inimesed põletasid oma raamatud ära, hoolimata suurest rahalisest kahjust. Mida see näitab? Mida räägib see täielikust Issandale pühendumisest?`