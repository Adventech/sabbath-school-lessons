---
title: Misjonilugu
date: 30/06/2023
---

#### Piibel elab põlengu üle

_Loo on kirja pannud Tor Tjeransen._

Valentina Melentjeva vaatas abitult pealt, kuidas ta kodu Kongsbergis (Norras) maani maha põles. Kuigi elu jooksul kogutud varanduse kaotus tegi kurvaks, muserdas teda enim Piiblist ilma jäämine.

Valentina kasvas üles Klaipedas, Leedu Nõukogude Sotsialistliku Vabariigi suuruselt kolmandas linnas. Valentina ema oli kristlane, kuid nende peres polnud Piiblit ja kunagi ei räägitud Jeesusest ega palvetatud.

Kui Valentina oli 45aastane, märkas ta, et tema naabrinna Ira paistis olevat õnnelik, kuigi tal tuli elus ette mitmesuguseid raskusi. Valentina küsis Iralt tolle õnneliku elu saladuse kohta ja Ira kutsus ta enda juurde koju.

Kui Valentina tuli, asetas Ira tema kätele avatud Piibli. Esimest korda elus hoidis Valentina Piiblit käes. See oli lahti 2Ms 20. peatüki kohalt.

„Loe, palun,“ ütles Ira.

Valentina hakkas lugema kümmet käsku. Kui ta neljanda käsuni jõudis, rabas loetu teda. „Pea meeles, et sa pead hingamispäeva pühitsema! Kuus päeva tee tööd ja toimeta kõiki oma talitusi, aga seitsmes päev on Issanda, sinu Jumala hingamispäev…“ (2Ms 20:8–19).

Neli korda luges Valentina hingamispäeva käsku uuesti. Seitsmes päev, mitte pühapäev, oli puhkepäev. Kogu elu oli ta laupäeviti töötanud. Kuid nüüd tahtis ta elada neljanda käsu kohaselt.

Järgmisel laupäeval läks Valentina koos Iraga jumalateenistusele seitsmenda päeva adventistide kogudusse Klaipedas. Teist korda hingamispäeval kirikusse tulles sai ta uue venekeelse Piibli. Sellest raamatust sai tema hinnalisim varandus ja aasta hiljem ta ristiti. Oli 2004. aasta. Hiljem kolis Valentina Norrasse, et adventistide piiblikoolis Jumalat veel paremini tundma õppida. Selleks ajaks, kui ta kursuse lõpetas, olid tema Piibli kaaned juba üsna kulunud. Ta laskis panna oma Piiblile ilusad nahast kaaned.

2021. aasta tulekahju järel vaatas politsei- ja tuletõrjebrigaad Valentina elupaiga üle. Pärast ametlikku uurimist läks Valentinal külas olnud poeg rusude vahele ringi vaatama. Valentina oli ülirõõmus, kui poeg tuli tagasi koos tema Piibliga. Piibel, mis seisis koos muude vaimulike raamatutega riiulil, oli ainus raamat, mis jäi tulest puutumata. Sel oli ainult pisut veekahjustusi.

„On hämmastav, kuidas Jumala armastus hoiab kõige tähtsamat asja,“ ütles Valentina.

_Täname sind kolmeteistkümnenda hingamispäeva annetuse eest, mis aitas kolm aastat tagasi avada Norras Sortlandis mõjukeskuse, kus inimesed saavad tundma õppida Valentina lemmikraamatut, Piiblit._