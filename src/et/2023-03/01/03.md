---
title: Mäss amfiteatris
date: 26/06/2023
---

`Loe Ap 19:21–20:1. Millise õppetunni saame sellest loost?`

Pauluse kuulutustöö suures ja peenes Efesose linnas oli nii edukas, et mõjutas linna tähtsat majandusharu, turismi, mille keskmes oli Artemise tempel. Ja oli see vast tempel! Suurejoonelist hoonet ehtis 127 sammast; iga sammas oli 60 jalga kõrge ning tehtud Parose marmorist, puhasvalgest veatust marmorist, mida skulptorid kõrgelt hindasid. Kolmkümmend kuus sammast olid kullaga kaetud skulptuurid, mistõttu sai tempel endale koha seitsme antiikmaailma ime seas.

Hõbesepp Demeetrios, keda pani muretsema Pauluse ebajumalavastane retoorika, mis vähendas templi rahalist toetamist (Ap 19:27), ässitas oma käsitöökaaslased üles. Kiiresti kasvav ja ärevil rahvahulk kihutas turuplatsilt suurde amfiteatrisse, mis mahutas 25 000 inimest. Seal jätkus möll sellega, et rahvas karjus kaks tundi järjepanu: „Suur on efeslaste Artemis!“ (Ap 19:34). Pärast seda, kui linnakirjutaja oli rahva laiali saatnud, kohtus Paulus usklikega ja lahkus linnast.

`Oma kolmanda misjonireisi lõpul kohtub Paulus Efesose koguduse vanematega. Kuidas võtaksid kokku selle, mille pärast on Paulus mures? (Vaata Ap 20:17–38.)`

Umbkaudne ajajoon Pauluse seosest Efesosega.

• 52. aasta pKr: Paulus tuleb esimest korda lühikeseks ajaks Efesosse (Ap 18:18–21).

• 53.–56. aasta pKr: Paulus teeb Efesoses kolm aastat misjonitööd (Ap 19:1–20:1). Selle külastuse lõpuosas kirjutab ta esimese kirja korintlastele (1Kr 16:5–9).

• 57. aasta pKr: Mileetosest tulles kohtub Paulus Efesose koguduse vanematega (Ap 20:17–38).

• 62. aasta pKr: Paulus kirjutab efeslastele, tõenäoliselt Roomas vangistuses olles.

`„Seepärast valvake ja pidage meeles, et ma kolm aastat, ööd ja päevad, ei ole lakanud pisarsilmil igaühte manitsemast“ (Ap 20:31). Mida sa arvad, mille eest hoiataks Paulus tänapäeval meie kogudust, ja miks?`