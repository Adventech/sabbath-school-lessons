---
title: Kilp, kiiver ja mõõk
date: 20/09/2023
---

`Millal ja kuidas tuleb usklikel suures võitluses kasutada kilpi, kiivrit ja mõõka? Ef 6:16, 17.`

Pauluse jaoks on _kilp_ Rooma leegionäri suur nelinurkne kilp. See on tehtud puust ja kaetud nahaga, kusjuures selle servad on sissepoole kaardu, et pakkuda kaitset küljelt tulevate rünnakute vastu. Veega läbi leotatud kilbid suutsid „kustutada… põlevad nooled“, pigi sisse kastetud ja põlema pandud hävitavad nooled. Pauluse „usukilbi“ kirjeldusest peegeldub Vana Testamendi ajal kasutatud sümbol – Jumal kui kilp, kes kaitseb oma rahvast (1Ms 15:1; Ps 3:4). Võtta kätte „usukilp“ (Ef 6:16) tähendab astuda kosmilisse võitlusse ja usaldada Jumalat, kes sõdib usklike eest (Ef 6:10), varustab neid parima relvastusega (Ef 6:11, 13) ja tagab neile võidu.

Rooma sõjamehe kiiver oli tehtud rauast või pronksist. Pead kaitsvale kausile lisati taha plaat kaela kaitsmiseks, kõrvakaitsed, otsmiku serv ja hingedega plaadid põskede kaitsmiseks. Vastavuses väga olulise kaitsega, mida kiiver pakkus, sümboliseerib „päästekiiver“ (Ef 6:17) praegust päästmist, mida usklikud saavad tunda ühtekuulumise tõttu üles tõusnud, taeva läinud ja ülendatud Kristusega (Ef 2:6–10). „Päästekiivri“ pähe panemine tähendab hüljata tollele ajastule omane hirm vaimsete jõudude ees ning usaldada Kristuse ülemvõimu (võrdle Ef 1:15–23; Ef 2:1–10).

Relvastuse viimaseks esemeks on „vaimumõõk, see on Jumala sõna“ (Ef 6:17), mis viitab Rooma leegionäri lühikesele kaheteralisele mõõgale. Lahingutaktika oli tavaliselt selline: visati kaks oda (mida Paulus ei maini) ja siis haarati mõõk ning rünnati lühikese mõõgaga torkeid jagades. Usklike mõõk on „vaimumõõk“ selles mõttes, et Vaim hangib relva, milleks on „Jumala sõna“. Paulus astub kindralina vägede ette ja kutsub neid relvile, tõotades lootust ja võitu taevaselt Ülemjuhatajalt. Tõotused, mida Ef 6:10–20 jagatakse, kujutavad „Jumala sõna“ peamise relvana võitluses kurjusega. Seega tähistab „Jumala sõna“ neid paljusid evangeeliumitõotusi, mida Piiblist leiame.

`Meile ei pruugi sõjandusalased kujundid kuigivõrd meeldida, aga mida õpetab selline sümboolika suure võitluse tõelisuse ja tõsiseltvõetavuse kohta?`