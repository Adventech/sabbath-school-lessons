---
title: Palve lahinguväljal
date: 21/09/2023
---

Paulus pöördub oma lahingujuhise lõpul usklike kui sõdurite poole tungiva palvega osaleda ülitähtsas, pidevas eestpalves „kõigi pühade eest“ (Ef 6:18) ja tema kui vangistatud käskjala eest (Ef 6:19, 20). Seda üleskutset palvetamisele tuleb võtta sõjasümboolika pikendusena, kuna palvehüüded Jumala poole (või jumalate poole) kõlasid muistsel lahinguväljal tihti. Olgu siin toodud üks piibellik näide: pärast Jahasieli kaudu saadud lahingujuhist juhib Joosafat „kõik Juuda ja Jeruusalemma elanikud“ kummarduma silmili maha „Issanda ette“, et Teda teenida (vt 2Aj 20:18). Palve pole küll sõjavarustuse seitsmes üksikasi, kuid on lahutamatu osa Pauluse lahingujuhisest ja militaarkujundist.

Esmalt palub Paulus kirja saajatel innukalt, tungivalt ja visalt palvetada „kõigi pühade eest“ (Ef 6:18). Selleks, et kogudus võitleks edukalt kurjuse jõudude vastu, tuleb kogudusel Vaimust insipeeritud palve abil innukalt tunnistada sõltumist Jumalast.

Pauluse teine palvesoov puudutab teda ennast: „… ja minugi eest“ (Ef 6:19). Ta palub palvetada, et Jumal annaks talle õige sõnumi („et mulle antaks arukust“), mida õigel ajal („kui ma avan oma suu“) edasi anda õigel viisil („julgelt teada anda“), ja jõuab siis tähtsaimani „[teada anda] evangeeliumi saladust“ (Ef 6:19). Seda viimast fraasi võiksime nimetada „avalikuks saladuseks“, mis räägib Jumala sekkumisest Kristuses, et päästa paganad koos juutidega (vaata Ef 3:1–13) ja luua „üksainus uus inimkond“ (Ef 2:15, NIV; vaata ka Ef 2:11–22), ning kinnitab põhikavatsust „võtta kõik kokku“ Kristuses (Ef 1:10).

`Heida pilk mõningatele Uue Testamendi „palvesoovidele“. Milline neist innustab sind enim? Miks? Lk 18:1–8; Fl 4:6; Kl 4:2; 1Ts 5:16–18.`

Miks kutsutakse usklikke väga sageli üles osalema innukas, visas palves? Pauluse võrdlus sõjakunstiga pakub välja kaks vastust: (1) vaimses võitluses paljude üleloomulike vaenlaste vastu varitsev oht on kohutav ja tegelik; (2) Pauluse militaarsümboolika kaudu räägivad Jumala tõotused vaimulikust jõust ja võidust (Ef 6:10–17). Innukas, visa palve võimaldab neid tõotusi hoolikalt kuulata, nende üle rõõmustada ning tänada Jumalat Tema armuvahendite eest.