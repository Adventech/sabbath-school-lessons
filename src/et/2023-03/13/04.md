---
title: Jalatsid - kogudus pakub rahu
date: 19/09/2023
---

Lahinguks valmistuv Rooma sõjamees sidus jalga tugevad sõjaväesandaalid. Mitmekihilise tallaga tugevad naelikud aitasid sõduril oma jalatäiel maal püsida, „seisma jääda“ (Ef 6:11, 13, 14). Paulus võtab sellise lahingujalatsi selgituse Js 52:7-st, kus tuntakse rõõmu hetkest, mil sõnumitooja kuulutab, et Jahve võitlus oma rahva heaks on võidetud (Js 52:8–10) ja nüüd valitseb rahu: „Kui armsad on mägede peal sõnumitooja sammud. Ta kuulutab rahu“ (Js 52:7).

`Vaata üle need kaheksa korda, mil Paulus rõhutab Kirjas efeslastele rahu. Miks kasutab ta nii üksikasjalikke sõjalisi võrdlusi, kui ta on nii väga huvitatud rahust? Ef 1:2; Ef 2:14, 15, 17; Ef 4:3; Ef 6:15, 23.`

Pauluse jaoks tähistab rahu Kristuse, „meie rahu“, tegevust; Tema jutlustab rahu „kaugelolijaile, ja rahu lähedalolijaile“ (Ef 2:14–17), mis liidab juudid ja paganad „üheks uueks inimeseks“ (Ef 2:15, NIV ja 1926). Sellega, et usklikud hoiavad elavana evangeeliumi Kristusest, kes päästab, ning jutustavad Tema rahuloovast tööst; sellega, et nad tunnevad rõõmu Tema võidust minevikus ja ootavad võiduhüüdu tulevikus, kängitsevad nad oma jalad ja on valmis lahinguks. Sarnaselt Js 52:7 sõnumitoojaga on usklikud sõnumitoojad, kes kuulutavad Kristuse võitu ja Tema rahu.

Ometi ei soovi Paulus, et mõistaksime tema üleskutset relvastuda üleskutsena kasutada oma vaenlaste vastu sõjarelvi. Just seepärast ütleb ta, et usklikud kuulutavad „rõõmusõnumit rahust“ (Ef 6:15). Ka ei soovi ta, et usklikud oleksid oma suhetes kaasinimestega sõjakad, sest ta on rõhutanud ühtsust edendavat kõnepruuki ja hellust (vaata eelkõige Ef 4:25–5:2). Kogudus „sõlmib rahu“ kristlike vooruste (alandlikkus, kannatlikkus, andestamine jt) ja tegude (palve, jumalateenistus) evangeelset arsenali kasutades. Sellised tegevused moodustavad läbimõeldud kava, mis suunab pilgu Jumala suurele kavatsusele võtta kõik kokku Kristuses (Ef 1:9, 10).

Kuidas aitab järgnev väljavõte sul aru saada, mida tähendab Pauluse kujundlik keel meie kui usklike elu jaoks? „Jumal esitab meile üleskutse võtta ülle sõjavarustus. Me ei taha Sauli sõjavarustust, vaid Jumala kogu sõjavarustust. Siis saame minna välja tegema tööd südamega, mis on täis Kristuse-meelset õrnust, kaastunnet ja armastust.“ – Ellen G. White, „[Australaisian] Union Conference Record“, 28. juuli, 1899.