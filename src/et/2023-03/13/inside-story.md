---
title: Misjonilugu
date: 22/09/2023
---

#### Mõnel sõnal on vägi

_Loo on kirja pannud Andrew McChesney._

Kui 2022. aastal puhkes Ukrainas relvastatud konflikt, elas Aleksei Arušanjan ohutult Poola piirides, kus ta oli mitu aastat töötanud – paigaldanud inimeste kodude aknaid. Aga tal oli Ukrainas palju sugulasi ning ta oli nende pärast mures.

Ta helistas ühele sugulasele teise järel ja uuris nende käekäigu ning vajaduste kohta. „Tädi Ljuda, kuidas elad?“ küsis ta.

„Kõik on korras, tänu Jumalale,“ vastas tädi. „Oleme varjendis.“

Tädi ütles, et tema tütar Nastja ja tütrepoeg kavatsesid ühineda põgenikega, kes olid ületamas Poola piiri. Tavaliselt võtnuks see aega ühe päeva. Aga nüüd kulus sellisele teekonnale kaks või kolm päeva.

„Kas nad tulevad Varssavisse?“ küsis Aleksei. „Las nad helistavad mulle. Nad saavad minu juures peatuda nii kaua, kui vaja. Tulen neile piirile vastu.“

Mõne aja pärast helistas veel üks sugulane Ukrainast ning ütles, et Nastja ja tema poeg on juba Poolas. Nad olid ületanud piiri ja peatusid ühes poolakate peres, kes olid neile oma kodu uksed avanud. Paljud Poola inimesed pakkusid lahkelt põgenikele lühiajalist peatuspaika.

Aleksei helistas Nastjale ning lubas talle ja poisile järele tulla.

Nastja ja tema poeg ootasid, kui Aleksei maja ette sõitis. 60aastane majaomanik tuli Nastjat ja tema poega autoni saatma. Nastja lehvitas autosse istudes talle hüvastijätuks ning Aleksei avas auto pagasiruumi, et tõsta Nastja ja ta poja asjad sisse. Kui pagasiruum avanes, nägi ta seal mitut Ellen White’i raamatut „Suur võitlus“. Aleksei kuulub koguduseliikmete gruppi, kes seda raamatut jagavad, kuid tema tegevus on üsna keeruline, sest ainult vähesed inimesed soovivad raamatut. Seepärast on tal pagasiruumis alati mõned raamatud. Aleksei võttis ühe raamatu. „Mul on teile kingitus,“ ütles ta 60aastasele mehele.

„Mis kingitus?“ küsis mees uudishimulikult.

„See on kristlik raamat, mis räägib kristluse ajaloost alates esimestest kristlastest, kes pärast Kristuse taevaminekut tõe eest seisid, kuni sündmusteni, mis toimuvad selle maailma ajaloo lõpul,“ ütles Aleksei. „Minu meelest pakub see teile huvi.“

Mees võttis raamatu vastu. Siis kallistas ta Alekseid kõvasti. „Aitäh,“ ütles ta.

Aleksei oli ülirõõmus. Ta polnud iial arvanud, et see nii libedalt läheb.

„See oli Jumala tahtmine,“ ütleb ta. „Minul tuli lihtsalt öelda mõni sõna ja tema võttis raamatu. Palvetan, et ta seda loeks ning et ka tema naine ja lapsed loeksid. Loodan, et ta võtab selle omaks. See raamat on väga huvitav.“

Selle veerandaasta kolmeteistkümnenda hingamispäeva annetus läheb Trans-Euroopa Divisjonile, kuhu kuulub ka Poola.