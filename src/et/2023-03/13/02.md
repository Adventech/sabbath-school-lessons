---
title: Kogudus - koondvägi
date: 17/09/2023
---

`Loe Ef 6:10–20. Mida räägib Paulus sõjast, millesse kogudus on haaratud? Kas Paulus kirjeldab eelkõige üksikuskliku vaimulikku võitlust kurjuse vastu või koguduse kui üksuse võitlemist kurjuse vastu?`

Võit sõjapidamises Kreeka ja Rooma ajal sõltus sõdurite koostööst sõjaväeüksusena ja eriti üksteise toetamisest lahingumöllus. Individualismi lahingus nähti barbaritest sõdalaste omadusena, mis määras võitlejad hukule.

Mõningatel olulistel põhjustel võime toetada mõtet, et Paulus käsitleb Ef 6:10–20 võitluskirjelduses eelkõige koguduse ühist võitlemist kurjuse vastu. 1. Vastav tekstilõik on tipphetk kirjas, mis räägib kogu aeg kogudusest. Oleks kummaline, kui Paulus visandaks oma kirja lõpul pildikese üksikust kristlasest sõdalasest, kes lööb lahingut pimedusejõududega. 2. Tekstilõigu lõpus rõhutab Paulus kristlikku osadust üleskutsega palvetada „kõigi pühade eest“ (Ef 6:18–20). 3. Tähelepanuväärseim on aga tõsiasi, et kirja algupoolel, kui Paulus arutleb kurjuse jõudude üle, asetab ta need vastakuti kogudusega, mitte üksikisikust usklikuga: „Nii saab nüüd Jumala mitmekülgne tarkus teatavaks koguduse kaudu taevastele valitsustele ja meelevaldadele“ (Ef 3:10).

Seega ei kujuta Ef 6:10–20 kurjusega silmitsi seisvat üksildast sõdalast. Paulus kui kindral räägib kogudusest kui armeest. Ta kutsub meid üles innukalt varustuma ning võitlema koondväena jõulise ja ühtse otsustavusega. Paulus on rõhutanud koguduse tähtsust, kujutades seda Kristuse ihuna (Ef 1:22, 23; Ef 4:1–16), Jumala hoonena/templina (Ef 2:19–22) ja Kristuse pruudina (Ef 5:21–33). Viimaks tõstab ta esile veel ühe kujundi – kogudus on elava Jumala sõjavägi. Kuna läheneme „kurjale päevale“ (Ef 6:13), kurjuse vastu peetava pikaaegse võitluse viimasele vaatusele, ei ole meil enam aega ebamääraseks pühendumiseks Jumalale või nõrgaks ustavuseks oma kaassõduritele Kristuses.

`Mil viisil saame tegutseda suures võitluses koos, et aidata üksteist oma võitlustes mis tahes vormis kurjusega?`