---
title: Vöö ja raudrüü
date: 18/09/2023
---

`Kuidas alustavad usklikud Pauluse ettekujutuses valmistumist võitluseks kurjusega? Ef 6:14, vaata ka 1Pt 4:1; 1Pt 5:8; Rm 8:37–39.`

Pauluse hoiatus, et võitlus on tuline (Ef 6:13), valmistab lugejad ette tema viimaseks (neljandaks, võrdle Ef 6:11, 13) üleskutseks jääda püsima. Paulus nimetab ükshaaval relvad, mida võtta (Ef 6:14–17), ning käsib esimese tegevusena „vöötada oma niuded“ (võrdle Js 11:5). Muistsed avarad rüüd tuli enne tööle või võitlema asumist vöökohalt kinni siduda (võrdle Lk 12:35, 37; Lk 17:8). Pauluse kujutluses katab usklik ennast raudrüüga nii, nagu tegi Rooma leegionär: ta alustas nahast sõjaväevööga, millel oli pannal ja mida kaunistasid vööplaadid. Vöö küljest rippus hulk metallketastega kaetud nahkrihmu, mis kõik kokku moodustasid „põlle“; see omakorda nägi välja nagu aumärkide kollektsiooni. Vöö põhiülesandeks oli rõivad kokku siduda ja muud esemed paigal hoida.

Tõde ei ole usklike oma; see on Jumala and (võrdle päästega Ef 2:8). Siiski ei ole tõde abstraktne, kauge seaduse paragrahv, mis ei avalda elule muutvat mõju. Usklikel tuleb Jumala tõde „ümber panna“, seda jumalikku andi kogeda ja kasutada. Nemad ei võta Jumala tõe endale, vaid Jumala tõde võtab nemad enda sisse ja kaitseb neid.

Edasi õhutab Paulus neid selga panema „õiguse soomusrüü“ (võrdle 1Ts 5:8). Sarnaselt tõe vööle on sellegi allikaks Jumal ning see on üks osa Jahve kui jumaliku sõdalase turvisest (Js 59:17). Soomusvestid, mida sõdurid Pauluse ajal kasutasid, olid rõngassärgid (tehtud väikestest, omavahel läbi põimitud raudrõngastest), soomusturvised (tehtud pronksist või rauast plaadikestest, mis soomustena kattusid) või pooleldi üksteist katvad raudribad. Selline soomusvest ehk rauast rinnaplaat kaitses elutähtsaid organeid vaenlase löökide ja torgete eest. Sarnasel viisil tuleb usklikel kogeda vaimulikku kaitset, mida pakub Jumala kingitud õigus. Kirjas efeslastele ühendab Paulus _õiguse_ pühadusega, vagadusega ja tõega (Ef 4:24; Ef 5:9) ning mõtleb selle all kaasinimeste, eelkõige koguduse kaasliikmete õiglast ja head kohtlemist.

`Kuidas oled sa tundnud, et headus, pühadus ja tõde kaitsevad sind?`