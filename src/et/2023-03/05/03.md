---
title: Lepitus - Jumala and ristilt
date: 24/07/2023
---

„Sest tema on meie rahu, kes on mõlemad liitnud üheks ja lõhkunud maha vaheseina – see tähendab vaenu… , et lepitada Jumalaga mõlemad ühesainsas ihus risti kaudu“ (Ef 2:14–16).

`Kuidas kirjeldab Paulus neis kirjakohtades risti ja Kristuse töö mõju ristil? Kuidas võtaksid kokku selle, mida Paulus risti kohta ütleb, ning kuidas kujundab see meie omavahelist suhtlemist? (Vaata Ef 1:7, 8; Ef 4:32; Ef 2:13, 14; Ef 2:16; Ef 5:2, 25.)`

Meie sellenädalase kirjakoha – Ef 2:11–22 – kontekstis on rist andnud usklikele kolm suurt varandust. (1) Paganad, kes olid Jumalast ja Tema rahvast „kaugel eemal“, on „saanud lähedaseks“ (Ef 2:13) ning on nüüd Jumala pojad ja tütred ja juutidest usklike vennad ja õed (Ef 2:19). (2) „Vaen“ (kreeka keeles _eshthran_, „vaenulikkus“, mis on suguluses sõnatüvega _echthros_, „vaenlane“) juutidest ja paganatest usklike vahel „surmatakse“ (Ef 2:16). Kristuse rist kõrvaldab näiliselt igikestva vaenu- ja sõjaseisundi, mille puhul olid juudid ja paganad igipõlised vastased. (3) Vaenulikkuse asemele astub lepitus. Kristuse eesmärk oli „lepitada Jumalaga mõlemad ühesainsas ihus risti kaudu“ (Ef 2:16; võrdle Kl 1:19–22).

Kuidas leppimine välja näeb? Mis tunne on olla lepitatud? Kujutle, et ema ja tütar on aastaid teineteisest tõsiselt võõrandunud. Kujutle, et see vimm lahustub armu ja andestuse voogudes ning seejärel saavad need kaks taas lähedaseks. See on lepitus. Lepitust kogetakse hetkel, mil üks koguduseliige jätab kõrvale teema, mis teda teisest lahutab, ning tunnistab, et teine koguduseliige on armas vend või õde, ja teine võtab pakutu vastu. Leppimine ei ole mehaaniline ega juriidiline, vaid inimestevaheline mõiste, mis tähistab katkiste suhete parandamist. Paulus söandab arvata, et Kristuse võimas tegu ristil avaldab suhetele mõju, ning seda mitte ainult üksikisikute, vaid ka inimrühmade vahel. Ta kujutab ette, et see tungib meie ellu ja hävitab meie lahkhelid, lahendab meie riiud ning uuendab meie osaduse ja üksteisemõistmise.

`Mil viisil võib sul olla vaja neid põhimõtteid oma elus rakendada selleks, et kellegagi ära leppida? Kuidas sa seda teed?`