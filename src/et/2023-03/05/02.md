---
title: Lähedased Kristuses
date: 23/07/2023
---

`Võrdle Ef 2:11, 12 ja Pauluse varasemat kirjeldust Ef 2:1–3 kirja saajate paganlikust minevikust. Mida ta nende minevikku meenutades veel kord rõhutab?`

Paganad, kes uskusid nüüd Kristusesse ja olid Tema „ihu“, koguduse liikmed, elasid kord täiesti lahus Iisraelist ja Jumala pakutud päästest. Paulus peab oluliseks, et nad „tuletaksid meelde“ (Ef 2:11) seda minevikku. Siis olid nad „ilma Kristuseta“, Võituta, Iisraeli Messiata. Nad olid „kaugel eemal Iisraeli kodakondsuse õigusest“ [Iisraeli riigist või rahvast]. Ja nad olid „võõrad tõotuselepingule“, ilmselt tõotustele päästa, mida Jumal on kogu lunastusloo jooksul pakkunud. Iisraelist ja selle rahva kaudu pakutud päästest eemal olemine tähendas, et ükskord minevikus neil „ei olnud lootust ega Jumalat siin maailmas“ (Ef 2:12).

Samuti oli paganate ja juutide vahel kunagi suur vaen. Paulus kirjeldab selle sügava vihkamise üht sümptomit, sildistamist. Juudid rääkisid paganatest põlglikult kui „ümberlõikamatutest“ ning paganad rääkisid juutidest sama põlglikult kui „ümberlõigatutest“ (Ef 2:11).

Ef 2:13 aga suunab mõtted millelegi täiesti teistsugusele. Paulus kirjutas: „Nüüd aga Kristuses Jeesuses olete teie, kes te varem olite Jumalast võõrdunud, saanud lähedaseks Kristuse vere läbi.“

Kui Paulus räägib sellest, et paganatest usklikud olid kunagi „kaugel eemal“, laenab ta selle väljendi Js 57:19: „Rahu, rahu kaugel ja lähedal olijale, ütleb Issand, ja ma parandan teda“ (võrdle Ef 2:17, 18). Kristuses olles ja Tema risti tõttu on paganatest usklikud saanud lähedaseks kõigele sellele, millest nad olid eemal – Jumalale, lootusele ning oma juutidest vendadele ja õdedele. Selle kirjeldusega edastab Paulus võimsa ja imelise sõnumi: kuna Kristuse rist parandab sügava lõhe juutide ja paganate vahel, tähendab see, et kõik meie tülid ja erimeelsused leiavad seal lahenduse. Selline hea sõnum kutsub meid uurima lõhesid, mis on meie elus ja koguduses, ning mõtisklema risti väe üle, mis need välja tõrjub.

`Millistest oludest on Jeesus sind päästnud? Miks on sinu jaoks tähtis teatud aja tagant meenutada, kus sa olid siis, kui Ta su kätte sai, ning kus oleksid nüüd, kui Ta poleks sind kätte saanud?`