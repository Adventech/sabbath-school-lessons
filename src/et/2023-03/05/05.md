---
title: Jeesus, rahusõnumi kuulutaja
date: 26/07/2023
---

`Kuidas võtab Paulus Ef 2:17, 18 kokku Kristuse teenimistöö?`

Rahu mõiste on Kirjas efeslastele tähtsal kohal, sest see kiri algab ja lõppeb rahusoovidega „Jumalalt, meie Isalt, ja Issandalt Jeesuselt Kristuselt“ (Ef 1:2; võrdle Ef 6:23). Ef 2: 11–22 algupoolel väitis Paulus, et Kristus oma isikus esindaski rahu, „sest tema on meie rahu“ ja Tema rist toob rahu (Ef 2:14–16). Kristus lammutab midagi – vaenu juutide ja paganate vahel (Ef 2:14, 15) – ning Ta loob ka uue inimsoo, mida tähistavad leppimise ja rahu suhted (Ef 2:15–17). Selline rahu ei tähenda ainult konflikti puudumist, vaid selles heliseb heebreapärane mõiste _shalom,_ terviklikkuse ja heaolu kogemine nii meie suhetes Jumalaga (Rm 5:1) kui ka üksteisega.

`Kuidas osalevad usklikud Pauluse ettekujutuse kohaselt Jeesuse rahusõnumi jagamises? Ef 4:3; Ef 6:14, 15; võrdle Rm 10:14, 15 ning Ef 2:17–19, Js 52:7 ja Js 57:19.`

Evangeeliumeis on näiteid Jeesusest rahukuulutajana. Oma hüvastijätukõnes jüngritele tõotas Ta neile – ja meile: Rahu ma jätan teile, oma rahu ma annan teile“ (Jh 14:27). Ja Ta lõpetab sõnadega: „Seda ma olen teile rääkinud, et teil oleks rahu minus. Maailmas ahistatakse teid, aga olge julged: mina olen maailma ära võitnud“ (Jh 16:33). Kui Jeesus pärast oma ülestõusmist jüngritele ilmus, ütles Ta neile korduvalt: „Rahu teile!“ (Jh 20:19, 21, 26).

Ef 2:17, 18 soovib Paulus juhtida tähelepanu tõsiasjale, et Kristuse rahukuulutus ulatub kaugemale Tema maapealse teenistuse ajast. Ta on „kuulutanud rõõmusõnumit rahust“ olevikus nii „kaugelolijaile“ (paganarahvaist pärit usklikele enne, kui nad uskuma hakkasid) kui ka „lähedalolijaile“ (juutidest usklikele, võrdle Ef 2:11–13). Kui usklikud võtavad selle kuulutuse omaks, saab neile osaks ülevoolav õnnistus.

`Kuidas õpime olema rahukuulutajad, mitte konfliktikanalid? Millistes olukordades sa juba praegu saad paranemisele kaasa aidata?`