---
title: Kogudus, püha tempel
date: 27/07/2023
---

`Millist kujundite seeriat kasutab Paulus Ef 2:11–22 juutide ja paganate vahelise ühtsuse tähistamiseks koguduses?`

Heites pilgu Ef 2. peatükile meenutame, et 1.–10. salm õpetab meid elama üksmeeles Jeesusega ning 11.–22. salm õpetab meid elama üksmeeles teistega, kes on osa Tema kogudusest. Jeesuse surm on kasuks nii püstsuunal, meie suhte loomisel Jumalaga (Ef 2:1–10), kui ka rõhtsuunal, tugevdades meie suhet kaasinimestega (Ef 2:11–22). Risti tõttu lammutab Jeesus kõik, mis lahutab paganarahvaist pärit usklikke juudi usklikest, sealhulgas Seaduse väärkasutamise, mis süvendab lõhet (Ef: 2:11–18). Aga Jeesus ehitab ka midagi üles – hämmastava, uue, usklikest koosneva templi. Paganad, kes ei tohtinud kord templi pühades paikades Jumalat kummardada, liituvad nüüd juutidest usklikega, et moodustuks uus tempel. Me kõik saame Jumala koguduse osaks, „pühaks templiks Issandas“ (Ef 2:19–22), ning meil on eesõigus elada ühtsuses Jeesusega ja oma vendade-õdedega Kristuses.

`Kuidas kasutab Paulus Ef 2:19–22 kujundit kogudusest kui templist? Võrdle seda järgnevate kirjakohtadega: 1Kr 3:9–17; 2Kr 6:14–7:1; 1Pt 2:4–8.`

Paulus võrdleb kogudust templiga ja kirjeldab seeläbi paganate üha suuremat kaasatust kogudusse. Kunagi oli paganatel keelatud kummardada Jumalat templi „Iisraeli eesõues“, nüüd aga saavad nad sinna ligipääsu (Ef 2:18) ja, veel enam, nad saavad ise uue templi ehitusmaterjaliks, millest kujuneb „Jumala eluase Vaimus“ (Ef 2:22).

Uue Testamendi autorid toovad templi kujundi abil esile koguduse pühaduse, Jumala osa koguduse asutamisel ja kasvatamisel ning usklike ühtsuse koguduses. Koos selle metafooriga kasutatakse ühest küljest bioloogilist väljendusviisi (vaata Ef 2:21, kui öeldakse, et tempel „kasvab“) ja teisalt rõhutatakse korduvalt ehitusprotsessi (vaata Ef 2:22, „kelles teidki üheskoos ehitatakse“). Niisugune kujund ei iseloomusta paigalseisu, vaid kogudus kannab nime „elava Jumala tempel“ (2Kr 6:16).