---
title: Lahutavate vaheseinte lammutamine
date: 25/07/2023
---

`Mida tegi Kristus Pauluse sõnade kohaselt siis, kui „ta muutis kehtetuks käskude Seaduse“? Miks Ta seda tegi? (Vaata Ef 2:14, 15.)`

Ilmselgelt vihjab Paulus siin Heroodese templis iisraellaste välisõue ümbritsevale rinnatisele või tarale koos sealse surmaähvardusega. Pauluse kujutluses see müür lammutatakse ja paganatele avatakse täielik juurdepääs Jumala kummardamisele (Ef 2:18). Rist kõrvaldab iga sellise müüri, ütleb Paulus, sest sealt me õpime, et kaks rahvast, juudid ja paganad, on tegelikult üks.

Mõne inimese uskumust mööda õpetab Ef 2:14, 15, et rist „kaotas“ ehk „kõrvaldas“ kümme käsku, kaasa arvatud hingamispäeva käsu. Ometi ilmutab Paulus Kirjas efeslastele sügavat lugupidamist kümne käsu suhtes; kümme käsku on tema jaoks kristlikku jüngerlust kujundav vahend. Ta tsiteerib viiendat käsku (Ef 6:2, 3) ning viitab teistele käskudele (nt seitsmendale, Ef 5:3–14, 21–33; kaheksandale; Ef 4:28, üheksandale; Ef 4:25; kümnendale, Ef 5:5). See on kooskõlas Pauluse varasemate väidetega Seaduse kohta (Rm 3:31; Rm 7:12). Ta käsitleb Seaduse väärkasutuse küsimust, aga austab Seadust ning eeldab, et see on järjepidevalt olemas. Niisiis on nende salmide kasutamine selleks, et rääkida kümne käsu kehtetusest – eelkõige muude Piiblis olevate salmide valgel, mis räägivad käsu püsivusest –, kahtlemata Pauluse siinse kavatsuse vääriti tõlgendamine.

Selle asemel tuleb siit hoopis välja, et kui seadust kasutatakse ükskõik mil viisil selleks, et lüüa kiilu juutide ja paganate vahele, ning eriti selleks, et jätta paganad välja täielikust ühtsusest Jumala rahvaga ja juurdepääsust jumalateenistusele, siis on see Pauluse põhimõtetega vastuolus ning kuritarvitab Jumala kavatsusi Seaduse osas. Ef 2:14, 15 nimetatud „Seadus“ on kas seaduse tseremoniaalne külg, mis eraldas juudid paganatest, nagu kirjeldab Pauluse keeruline fraas „määrustes väljendatud käskude seadus“ (ESV), või on see kogu Vana Testamendi õigussüsteem niisugusena, nagu seda oli hakatud tõlgendama, laiendama ja väärkasutama kiilu löömiseks juutide ja paganate vahele.

`Milliste pingetega seitsmenda päeva adventistide hulgas või kristlikus kogukonnas laiemalt tuleb silmitsi seista ja mida ületada?`