---
title: Toetav Mõte
date: 28/07/2023
---

Uuri hoolikalt alltoodud aruteluküsimuste sissejuhatust.

Millises konkreetses kontekstis kirjutab Paulus Ef 2:11–22, kus ta kirjeldab risti laiaulatuslikku mõju inimsuhetele? Ta käsitleb juutidest ja paganatest usklike vahelisi suhteid, kes on üheskoos koguduse liikmed. Ta on ilmselgelt huvitatud sellest, et usklikud mõistaksid oma seisust Jumala perekonna liikmetena ja elaksid vastavalt sellele (Ef 2:19) ühises lepitatud õhustikus. Ometi suunab Paulus oma kirja tervik-kontekstis pilgu avarale, kaugeleulatuvale eesmärgile. Kirja sisuks on Jumala tohutu suur ja lõplik plaan ühendada kõik Kristuses (Ef 1:9, 10) ning see hõlmab „iga suguvõsa taevas ja maa peal“ (Ef 3:15).

Mis kõige tähtsam, liikmete ühtsusel koguduses – eriteema, mida Paulus käsitleb Ef 2:11–22 – on juba iseenesest laiem eesmärk, mille ta teeb teatavaks Ef 3:10: „Nii saab nüüd Jumala mitmekülgne tarkus [luua kogudus nii juutidest kui ka paganatest] teatavaks koguduse kaudu taevastele valitsustele ja meelevaldadele.“ Kui usklike elus saab tegelikkuseks ühtsus, mille Kristus neile ristil võitis, antakse sellega märku, et täituma on hakanud Jumala ülim plaan ühendada kõik Kristuses. Lepitatud suhted näitavad Jumala kavatsust ühendada universum Kristuses. Seega on asjakohane lugeda Ef 2:11–22 terve efeslastele kirjutatud kirja kontekstis ning näha seejuures, kuidas Piibli põhimõtted puudutavad praegusel ajal olulist teemat, inimrühmade või rasside vahelisi suhteid.

**Küsimused aruteluks:**

`1. Milliseid piibellikke põhimõtteid pakub Ef 2:11–22 rahvussuhete kohta? Kuidas võimaldab see kirjakoht läheneda selgelt, Kristuse-keskselt küsimusele, mismoodi peaksid ühe rahvusgrupi liikmed suhtuma teise grupi liikmetesse?`

`2. Kui tähtis on kogudusel – arvestades Jumala tulevikuplaani inimkonna jaoks (Ef 1:9, 10; Ef 2:11–22) – tegeleda oma liikmete hulgas rassidevaheliste probleemide ja konfliktidega?`

`3. Millised eri rahvaste vahel hõõguvad tülid, mis võivad tihtilugu olla peidetud ja tähelepanuta jäetud, on olemas sinu kogukonnas? Kuidas saab su kogudus positiivses võtmes muuta tegelikkuseks selle ühendava töö, mille Kristus on juba ristil teinud? Kuidas saad sina selles töös osaleda?`

---
  
Annetus >> Eesti liidu misjonifond [toeta.advent.ee](https://toeta.advent.ee/)  
  
Päikeseloojang 21.52