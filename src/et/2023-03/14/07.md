---
title: Toetav Mõte
date: 29/09/2023
---

Lõpetame mõtiskluse Ef 6. peatükiga. Leiame siit, et kogudus on rahu sõlmiv Jumala sõjavägi.

Kirjas efeslastele on Paulus kujutanud kogudust Kristuse ihuna (Ef 1:22, 23; Ef 4:11–16), Jumala templina (Ef 2:19–22) ning Kristuse pruudina/naisena (Ef 5:21–33). Ef 6:10–20 kirjeldab Paulus kogudust Jumala sõjaväena ja esitab jõulise üleskutse relvastuda. Tegemist on tekstilõiguga, mis pakub palju kasu, kuid mida on oht ka vääriti mõista.

Võime mõista Pauluse sõnu vääriti, nagu kutsuks ta meid üles kasutama relvi või olema suhetes kaasinimestega sõjakad. Paulus aga on rõhutanud ühtsust, ülesehitavat juttu ja hellasüdamelisust (vaata eelkõige Ef 4:25–5:2). Ta nimetab Jumala häid sõnumeid „rõõmusõnumiks rahust“ (Ef 6:15). Ilmekate sõjandusalaste kujundite kaudu ei manitseta kogudust tavapärases mõttes sõda pidama. Õigemini peame vaimses võitluses kurjaga olema rahu teenistuses. Paulus astub suure võitluse lahinguväljale ja kutsub meid astuma Jumala sõjaväkke.

Peaksime seda tegema nii, et hindame vaenlast realistlikult, sest me ei saa kunagi alahinnata enda vastu suunatud jõude. Meie vastas pole lihtsalt inimestest vaenlased, vaid „kurjad taevaalused vaimud“ (Ef 6:12), keda juhib kaval kindral, kurat (Ef 6:11). Ometi ei pea vaenlased meid heidutama. Jumal on võitluses meie juures (Ef 6:10) ja on meile andnud parima sõjavarustuse, Tema enda sõjavarustuse, „Jumala sõjavarustuse“ (Ef 6:11, võrdle Js 59:15–17). Ta on teinud meile kättesaadavaks tõe, õiguse, rahu, usu, pääste ja Vaimu (Ef 6:13–17). Me ei kaota, sest Jumal läheb ees ja me oleme pealaest jalatallani varustatud Tema antud relvadega. Võit on tagatud.

**Küsimused aruteluks:**

`1. Mida peab Paulus silmas, kui kirjutab, et oleme „Kristuses Jeesuses loodud heade tegude tegemiseks“ (Ef 2:10), kuigi meid ei päästa meie teod? Mis eesmärk on meie headel tegudel?`

`2. Paulus kirjutab: „Aga Jumalale, kes meis tegutseva väega võib korda saata palju rohkem, kui oskame paluda või isegi mõelda“ (Ef 3:20). Milline vägi meis tegutseb ja kuidas peab see vägi saama meie elus avalikuks?`

---
  
Annetus >> Eesti Liidu ehitusfond  
  
Päikeseloojang 19.28