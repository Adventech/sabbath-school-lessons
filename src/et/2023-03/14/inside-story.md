---
title: Misjonilugu
date: 29/09/2023
---

#### Tänada Jumalat epilepsia eest

_Selle loo on kirjutanud Andrew McChesney._

Läti Vabariigis Riias elaval Annal oli juba väikesest peale epilepsia. See ei piirdunud ainult hoogudega. Epilepsia mõjutas ka tema emotsioone ja ajutegevust. Mõnel päeval ei suutnud ta lihtsalt keskenduda. Ta igatses terveks saada.

Suvel, mil 19-aastane teismeline Anna lõpetas keskkooli, läks ta selgeltnägija juurde, kes väitis, et suudab tüdruku energiat kanaldada ja ta niiviisi tervendada. Kui selgeltnägija mõistis, et ei suuda Annat aidata, rääkis ta Annale ühest näiliselt lootusetust kliendist, kes oli saanud terveks pastori palve peale. Selgeltnägija andis Annale pastori telefoninumbri.

„Ta räägib sulle palju oma kogudusest ja Jumalast, aga sa ära kuula teda,“ ütles naine. „Võta lihtsalt tervenemine vastu ja lahku. Kõik muu, mida ta räägib, on vale.“

Anna helistas pastorile. Telefonivestluses kuulis ta esimest korda elus seitsmenda päeva adventistidest. Nad leppisid kokku kohtumise. Teisel kohtumisel palvetas pastor Anna pärast. Aga epilepsia jäi.

Annale meeldis pastor ja ta võttis vastu kutse hakata Piiblit uurima. Sellel hilissuvel osales ta väikegrupi koosolekul kirikus. Siis läks ta hingamispäeval jumalateenistusele. „Tead mis?“ rääkis ta pärast oma emale. „Minu meelest on see kogudus hea.“

Nii läks Anna ema koos temaga hingamispäeval kirikusse. Mõni kuu hiljem käis Anna kirikus koos ema ja isaga.

Järgmisel suvel Anna ja ta ema ristiti. Aasta hiljem ristiti isa. Siis ristiti vanaema ja vend.

Aastate jooksul on paljud inimesed Anna pärast palvetanud. Teda on õliga võitud. Aga epilepsia on jäänud. Anna mõtles küll, miks Jumal teda terveks pole teinud, aga siis ta taipas. Apostel Pauluse sarnaselt, kes palvetas, et tal kergem oleks, vastas Jumal talle: „Sulle piisab minu armust, sest nõtruses saab vägi täielikuks“ (2Kr 12:9).

Anna Rozenberga on nüüd 30-aastane ja võtab epilepsiat kui tohutut õnnistust. Kuna tegemist on haigusega, millega tuleb iga päev tegeleda, on ta õppinud Jumalat iga päev järjest rohkem usaldama. Mõnel hingamispäeva hommikul võib ta tunda, et on parem voodisse jääda, aga siis meenub talle, et ta lubas hingamispäevakooli klassis tundi pidada. Nii läheb ta kirikusse ja usaldab, et Jumal kannab ta olukorrast läbi.

Epilepsia on aidanud Annal ka Jeesusest rääkida. See katsumus on andnud talle kaasinimeste suhtes tundlikkuse. Kui naine kellegagi esimest korda kohtub, ei maini ta kohe epilepsiat, aga ta on leidnud, et kuna ta on ise haavatav, avab see ka teised ning nad on valmis kuulama. „Niisiis on mu epilepsia aidanud mul Sõna levitada,“ ütleb Anna. „Olen tänulik oma elu katsumuste eest.“

_Selle veerandaasta kolmeteistkümnenda hingamispäeva annetus läheb Trans-Euroopa Divisjoni projektide heaks; sellesse divisjoni kuulub ka Läti. Täname, et kavatsed sellel hingamispäeval heldelt annetada._