---
title: Oleme elava Jumala kogudus
date: 26/09/2023
---

`Miks on tähtis ja tore olla osa Jumala kogudusest? Ef 3. ptk.`

Saame julgust, kui kuuleme koguduseliikmeid kogudusest midagi head rääkimas. Ometi jääb ka kõige innukam meist alla Ef 3. peatükis leiduvatele Pauluse värviküllastele ütlustele koguduse kohta. Paulus alustab kirjapanekut Efesose koguduse eest palvetamisega (Ef 3:1; võrdle Ef 1:15–23), kuid hakkab siis järsku arutlema koguduse kui Jumala loomingu üle (Ef 3:2–13), ning lõpetab siis oma ettekande palvest (Ef 3:14–21). Sel teel hakkame mõistma Jumala „kavatsuse“ ehk „saladuse“ olulisi külgi.

• Igavikus kavandas Jumal kogudusest rääkiva „saladuse“ ehk „kavatsuse“ (Ef 3:3–5, 9, 11).

• Jeesuse elu ja surma kaudu saab see kaua varjul olnud kavatsus „teoks“ (Ef 3:11; võrdle Ef 2:11–22).

• Ilmutuse kaudu õpib Paulus tundma „saladust“ kogudusest ning imekspandavat tõsiasja, et paganad on täieõiguslik osa sellest (Ef 3:3–6).

• Paulus jutlustab paganatele „Kristuse äraarvamatut rikkust“ (Ef 3:8, 9), sest ta on heade sõnumite kuulutaja.

• Kuna paljud on võidetud Kristusele, siis kogudus, mis koosneb nii juutidest kui ka paganatest, toob „taevastele valitsustele ja võimudele“ esile „Jumala mitmekülgse tarkuse“ (Ef 3:10), andes teada nende saabuvast hukust (võrdle Ef 6:10–20). Plaan võtta kõik kokku Kristuses (Ef 1:10) on teoksil ja vaenlaste aeg on lühike.

Selline arusaamine kogudusest ajendab Paulust usklike pärast palvetama. Miks mitte ette kujutada, kuidas ta palvetab sinu eest südamest Ef 3:14–21 palvet? Miks mitte ette kujutada teda palvetamas selle pärast, et sina oleksid „täidetud Jumala kogu täiusega“ (Ef 3:19) ja tegutseksid ühtse koguduse hämmastava saladuse avanemises?

`Mis laadi tõkked on usklike vahel meie koguduses, mis Pauluse kirjutatu valgel ei peaks seal olema? Kuidas aitad sina neid kõrvaldada?`