---
title: Oleme õnnistatud Kristuses
date: 24/09/2023
---

Keegi on nimetanud Kirja efeslastele Uue Testamendi Alpideks. Meie mägi­ronimisjuht Paulus viib meid Ef 1. peatükis hoogsale tõusule. Hakkame üsna pea õhku ahmima ja meid vaimustab tipust avanev vaade.

`Mõtle Ef 1. peatüki üle järele. Mis sulle eriti muljet avaldab? Milliseid tippe sa näed?`

Ef 1:3–14 on justkui kaart mäetipus, mis aitab ära määrata silmapiiril olevad tipud, kui Paulus suunab meid vaatama õnnistatud paikadesse päästeplaani avaral maastikul. Maastik hõlmab kogu päästeajaloo, möödunud igavikust – Jumala armurikka tegevuse kaudu Kristuses – tulevase igavikuni. Usklike päästmiseks ilmutab Jumal plaane, mis kuuluvad aega „enne maailma rajamist“ (Ef 1:4) ja mida praegu meie elus rakendatakse (vaata Ef 1:7, 8, 13, 14). Selline loomise-eelne abinõude süsteem viiakse täielikult ellu aegade lõpuks (Ef 1:9, 10). Siis võetakse „kokku kõik, mis on taevas ja mis on maa peal“; võetakse kokku ehk kuulub ühte Kristuses ning Jumala kavatsus „aegade täiuses“ täitub (Ef 1:10). Siis saame täiesti tunda Jumala salapärast plaani (Ef 1:9). Olevikus võime olla kindlad, et Kristuse-keskne pääste, kus me asume, on tähtis osa Jumala laiahaardelisest kavast lunastada „kõik“.

Mäetipus viibimine tekitab tänutunde. Ef 1:15–19 toob Paulus Jumalale tänu siis, kui palvetab, et usklikud kogeksid nende jaoks kavandatud päästet Jumalas. Leiame ennast järjekordsel järsul tõusul, kui ta suunab meid ülespoole, üles tõusnud, taevasse läinud ja ülendatud Kristuse suunas, kes valitseb igasuguse ajajärgu iga mõeldava võimu üle (Ef 1:20–23).

Kristuses Jeesuses väljendunud Jumala armu abil võime elada tänase päeva mäetipul!

`Ef 1:4 ütleb meile, et Kristus „on meid valinud enne maailma rajamist olema pühad ja laitmatud tema palge ees armastuses“. Mõtle, mida see tähendab. Tema valitud enne, kui maailm olema hakkas! Millisest suurest lootusest kõneleb see sulle seoses Jumala sooviga sind päästa?`