---
title: Oleme armu vastuvõtjad ja edasiandjad
date: 28/09/2023
---

`Kui loed Ef 5. peatükki, mõtle sellele, kuidas Paulus palub meil oma suhetes kaasinimestega väljendada evangeeliumi. Milline tema manitsus on sinu jaoks erilise tähendusega?`

Kui alustad Ef 5. ptk lugemist algusest, võib sul märkamata jääda selle tähtsa teema täisvõimsus. Seepärast alusta hoopis Ef 4:32-st, kus Paulus palub efeslastel olla „üksteise vastu helded, hella südamega ja anda üksteisele andeks nii nagu Jumal Kristuses teile andestas“ (NKJV).

Meid, usklikke, kutsutakse kaasinimestega käitumisel juhinduma Jumala andestusest ja armust meie vastu. Meil tuleb jäljendada Jumalat! (Võrdle Mt 5:43–48.)

Paulus vastandab Jumala armastuse enesele eeskujuks võtmise ja hariliku, paganliku mõttelaadi. Selle asemel, et väärtustada kaasinimesi Jumala perekonnas olevate vendade ja õdedena, kasutavad inimesed teisi alatasa ära endale seksuaalse naudingu saamiseks ja siis kiitlevad sellega (Ef 5:3, 4). Paulus hoiatab, et sellise mõttelaadiga ei saa tulevasse uude maailma, mille Jumal kavandab (Ef 5:5–7).

Usklikel tuleb pöörata selg oma mineviku pimedusele ja „käia nagu valguse lapsed“ (Ef 5:8–10), matkides Isa armastust. Veel kord kutsub Paulus meid hoiduma „salajas“ tehtud „pimeduse tegude“ eest (Ef 5:11, 12). Kuid meil tuleb elada Kristuse valguses (Ef 5:13, 14). Selle asemel, et raisata elu purjutamisele, kasutagem „aega õigesti“, tuues Jumalale tänu Tema armastuse eest (vaata Ef 5:15–21).

Paulus räägib Jumala armastuse jäljendamisest taas siis, kui annab nõu kristlastest abielumeestele ja abielunaistele. Kristlastest abielumeestele olgu eeskujuks Kristuse ennastohverdav armastus koguduse vastu (Ef 5:25–33), samas olgu kristlastest abielunaistele eeskujuks koguduse ustavus Kristusele (Ef 5:22–24). Inimesele antud seksuaalsuse anni kõlvatult ja isekalt kasutamise asemel keskenduvad kristlasest abielumees ja abielunaine teineteise väärtustamisele ja kalliks pidamisele, saades „üheks ihuks“ (Ef 5:28–33).

„Võtke nüüd Jumal eeskujuks nagu armastatud lapsed“ (Ef 5:1). Jumala armu abil kutsutakse sind praegu üles tegutsema selle manitsuse kohaselt oma suhetes kaasinimestega.

`Kuidas aitab Ef 5:2, mis käsib „käia armastuses“, meil aru saada, mida mõtleb Paulus Ef 5:1 oleva ütlusega „võtke Jumal eeskujuks“?`