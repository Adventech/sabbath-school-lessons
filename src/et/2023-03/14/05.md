---
title: Üks usk
date: 27/09/2023
---

`Ef 4. peatükis palub Paulus usklikel lakata midagi tegemast ja teha kindlasti midagi teist. Millest ta räägib?`

Ef 4. ptk algab ja lõppeb üleskutsega kanda koguduseliikmetena üksteise eest hoolt (Ef 4:1–3, 32). Kahe üleskutse vahel pooldab Paulus tulihingeliselt mõtet, et peaksime toitma ühtsust koguduses. Ta alustab sellega, et loetleb seitse „ühte“: üks ihu, üks vaim, üks lootus, üks Issand (Jeesus Kristus), üks usk, üks ristimine, üks Jumal ja kõikide Isa (Ef 4:4–6). Need vaimulikud tõed seovad meid omavahel. Oleme päriselt ühtsed.

Kuigi ühtsus on teoloogiline tõsiasi, nõuab see samas meilt kõva tööd. Peaksime alati püüdma pidada „Vaimu antud ühtsust“ (Ef 4:3). Puhtpraktiline viis, kuidas igaüks meist seda teha saab, on olla Kristuse ihu aktiivne „liige“ (Ef 4:7–16). Igale liikmele ihus on antud oma osa täita ja tal tuleb panustada ihu tervisesse (Ef 4:7, 16). Kõik peaksid saama kasu apostlite, prohvetite, evangelistide, pastorite ja õpetajate tööst (Ef 4.11, 12). Nad – nii nagu ühendava funktsiooniga liigesesidemed ja kõõlused – aitavad meil kasvada üheskoos ühte Kristusega, kes on ihu pea (Ef 4:13, 15).

Seejuures ütleb Paulus meile, et „me ei oleks enam väetid lapsed, keda pillutab ja kõigutab iga õpetusetuul, et inimliku pettemänguga eksitusse kavaldada“ (Ef 4:14); need sõnad annavad päris selgelt mõista, et varakristlik kogudus seisis silmitsi „inimliku pettemängu“ tekitatud sisemiste võitlustega.

Kui Paulus liigub oma lõpupalve poole – „Olge üksteise vastu lahked, halastajad, andestage üksteisele“ (Ef 4:32) – palub ta usklikel hoiduda nende endisest südame kangusest (Ef 4:17–24), vältida viha ja tagarääkimist ning rääkida hoopis seda, mis on ülesehitav ja heasoovlik (Ef 4:25–31).

Vaadeldavat peatükki ühtsusest on küllaltki kerge lugeda, kui olud on rahumeelsed. Keerulisem – ja tähtsam – on seda lugeda aga siis, kui satume mingisugusesse konflikti. Kas sul on täna meeles kogeda Kristuse ihu ühtsust; üksmeelt, mille nimel Ta suri?

`Mismoodi panustada oma koguduse ühtsusesse nii kohalikul kui ka ülemaailmsel tasandil? Miks on tähtis teha seda, mida saame?`