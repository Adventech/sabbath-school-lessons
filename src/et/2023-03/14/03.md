---
title: Oleme lunastatud koguduse heaks
date: 25/09/2023
---

`Kui loed Ef 2. peatükki, püüa vastata küsimusele, mida on Jumal meile teinud oma Poja Jeesuse Kristuse kaudu?`

„Aga Jumal…“ Need sõnad peaksid olema kõige lootusrikkamad, mida inimkond tunneb. Ef 2:1–10 kirjeldab Paulus oma kuulajaskonna kurba minevikku. Kogu inimkonna täbarale olukorrale omaselt kaldusid nad Jumala vastu mässama, nende elu valitses patt ja Saatan (Ef 2:1–3). „Aga Jumal, kes on rikas halastuselt…“ Mida tegi Jumal neile ja meile? 1. Ta tegi meid Kristusega elavaks – Kristuse ülestõusmine on päriselt meie oma. 2. Ta tõstis meid Kristusega üles – Kristuse taevaminek on päriselt meie oma. 3. Taevas pani Ta meid koos Kristusega troonile istuma – Kristuse kroonimine on päriselt meie oma (Ef 2:4–7). Me ei vaata Kristuse elu tõttu kõiksust muutvaid sündmusi kõrvalt! Jumal astub need tähelepanuväärsed sammud oma armu pärast (Ef 2:8, 9), mitte mõne meie teene pärast, ning Tema kava kohaselt elavad usklikud Jeesusega üheks tervikuks liidetult ja teevad „häid tegusid“ (Ef 2:10).

Kui Ef 2:1–10 õpetab meile, et elame Jeesusega üheks tervikuks liidetult, siis Ef 2:11–22 õpetab, et elame kaasinimestega üheks tervikuks liidetult nagu Tema kogudus. Jeesuse surm on tulus nii püstsuunal – loob uskliku suhte Jumalaga (Ef 2:1–10) – kui ka rõhtsuunal – paneb kindlalt paika meie suhte kaasinimestega (Ef 2:11–22). Risti tõttu lammutas Jeesus maha kõik, mis lahutab paganast usklikku juudist usklikust, kaasa arvatud Seaduse vääralt kasutamise selleks, et lõhet suurendada (Ef 2:11–18). Aga Jeesus ehitab ka midagi üles – vaimustava, imelise usklikest koosneva templi. Paganad, kel oli kord keelatud teenida Jumalat templi pühades paikades, ühinevad nüüd juutidest usklikega, et saada üheks. Meiegi saame osaks Jumala kogudusest, „pühaks templiks Issandas“ (Ef 2:19–22).

Jumala armu läbi on sul eesõigus elada tänast päeva ühte kasvades Jeesusega ja kaasusklikega.

Ef 2:8–10 on aidanud kaasa paljude uskutulekule. Martin Luther leidis neist salmidest armu, mis võitis ta südame, ning ta avastas siit nii mõnegi usupuhastust kindlamaks muutva asjaolu: pääste saab üksnes usust, üksnes armu läbi, üksnes Kristuse kaudu ja üksnes Jumala auks. 1738. aastal, kaheksateist päeva pärast usku pöördumist Londonis Aldersgate’i tänaval, pidas John Wesley jutlust Oxfordi ülikoolis, kus esitas „südame karje“ ja „uue liikumise manifesti“. Mis oli tema alustekst? Ef 2:8. (Vaata A. Skevington Wood, „Strangely Warmed: The Wesleys and the Evangelical Awakening“, ajakirjast „Christian History“, 5. kd, nr 1 [1984]).