---
title: Misjonilugu
date: 04/08/2023
---

#### Võitlus Pühakirjaga, 3. osa

_Loo on kirja pannud Andrew McChesney._

Sel ööl ärkas Almira veel ühe õudusunenäo peale ja otsustas järgmisel hingamispäeval minna seitsmenda päeva adventistide kirikusse. Hommikul mõtles ta aga: „Ma ei ole kristlane. Ma ei lähe sinna.“ Järgmisel ööl oli tal jälle luupainaja ja jälle heitles ta mõttega, mida teha. Hingamispäeval läks ta adventkirikusse.

Mitme nädala pärast said Almira vanemad teada, et tütar käis igal hingamispäeval kirikus, ning keelasid tal minna. Teised sugulased kuulsid olukorrast ja palusid Almiral mitte minna. Naabrid nägid teda hingamispäeviti kirikusse minemas ja tulid meelega oma korterelamute ette välja, et teda hurjutada. Hingamispäeviti kirikus käimine muutus väga ebameeldivaks lahinguks. Aga Almira tundis jumalateenistustest rõõmu ning jätkas kirikus käimist. Ta õppis tundma Jeesust ja leidis Temas rahu.

Kuid kodus oli kuri kohaolija ikka visa. Vaim ilmus öösiti jätkuvalt. Almira hakkas kõva häälega palvetama: „Jeesuse Kristuse vere nimel kaitse mind Saatana eest, et ma saaksin magada.“ Kolme kuu jooksul palvetas ta seda palvet igal õhtul. Palved peletasid vaimu eemale, aga hirm jäi.

Almira rääkis adventpastorile oma hirmudest ja pastor soovitas tüdrukul ka Piiblit kõva häälega lugeda. Iga kord, kui Almira tajus vaimu kohalolu, avas ta Piiblist Jesaja 43. peatüki. Eriti meeldis talle tõotus: „Aga nõnda ütleb nüüd Issand, kes sind, Jaakob, on loonud, ja kes sind, Iisrael, on kujundanud: Ära karda, sest ma olen sind lunastanud, ma olen sind nimepidi kutsunud… Et sa mu silmis oled kallis ja auline ja et ma sind armastan, siis annan ma sinu asemel inimesi ja su hinge eest rahvaid“ (Js 43:1–4).

Samuti lohutas Almirat Js 49:24–24, kus on kirjutatud: „Kas sangari käest saab võtta tema saagi või kiskuda vägeva käest tema vange? Tõesti, nõnda ütleb Issand: Küllap võetakse sangari vangid ja pääseb vägeva saak: mina riidlen sellega, kes riidleb sinuga, ja mina päästan su lapsed.“

Ühel ööl tunnistas Almira kõik oma patud kõva häälega Jeesusele. Pärast seda magas ta paremini kui viimasel ajal üldse.

Viimaks kadus Almira hirm. Iga kord, kui ta luges Piiblit ja palvetas, lahkus vaim. Almira taipas, et kuigi vaim oli temast tugevam, oli Jeesus neist mõlemast tugevam.

_Loe järgmisel nädalal Almirast edasi. Täname sind, et annetad misjonitöö heaks, mis aitab levitada evangeeliumi Venemaal ja kogu maailmas._