---
title: Kirkus koguduses ja Jeesuses Kristuses
date: 03/08/2023
---

`Paulus lõpetab oma palve tänupalvega, lühikese poeetilise tänuavaldusega Jumalale. Mille eest ta Jumalat tänab? Ef 3:20, 21.`

Paulus on oma eestpalve usklike pärast kirja pannud (Ef 3:14–19). Nüüd järgnevad palve selged ja jõulised lõpusõnad. Pauluse tänupalve tõstatab kaks küsimust: 1. Kas see tekstilõik tõstab koguduse sobimatult kõrgele positsioonile, asetades selle ütluses „temale olgu kirkus koguduses ja Kristuses Jeesuses“ (Ef 3:21) justkui samale tasemele Kristusega? Paulus jälgib küll sügava huviga Efesose kogudust, kuid on selge, et Kristus on koguduse Päästja, sest Ta elab ju usklike südames (Ef 3:17). Tänupalves ülistab Paulus Jumalat Kristuse Jeesuse kaudu kogudusele pakutava pääste eest.

2. Kas ütlus „kõigi põlvkondade ulatuses, igavesest ajast igavesti“ (Ef 3:21, ESV) kujutab koguduse lõputut, maapealset tulevikku, kuna Kristuse tagasitulekule ei pöörata tähelepanu? Kiri efeslastele toob tuleviku suhtes esile tugevad ootused. Näiteks vaatab Ef 4:30 „lunastuspäeva“ suunas. Ka saavad usklikud tunda Kristuse piiramatut, suveräänset võimu „tulevasel ajastul“ (Ef 1:21). Pauluse tänupalvet tuleb pidada lõppematu väe ülistamiseks, mida Kristus kasutab usklike heaks.

Kui vaatame üle Pauluse teise kirjapandud palve (Ef 3:14–21; võrdle Ef 1:15–23), siis näeme, et Paulus ammutab jõudu Isa ääretust hoolitsusest (Ef 3:14, 15), Püha Vaimu kättesaadavusest (Ef 3:16), suhtest Kristusega (Ef 3:17) ja Kristuse piiramatust armastusest (Ef 3:18, 19). See on nii tõeline, et tema kujutluses on usklikud juba „täidetud Jumala kogu täiusega“ (Ef 3:19), ning ta tähistab sellist vaimset reaalsust kiitusega, imetledes taas Jumala jõu küllust, mida pühadele pakutakse (Ef 3:20, 21).

Iga kord, kui tunneme probleemide, kiusatuste või kahtluste survet, avagem Pauluse elujõulised palvekirjeldused. Vangistatud apostel tõstab meie pilgu Jumala eesmärkide ja armu suurejoonelise silmapiiri poole, kui tuletab meile meelde, et hetkeolukorrast hoolimata saame osa Jumala lõplikust kavatsusest (Ef 1:9, 10) ning Tema vägi toimib meis.

`Millised Jumala õnnistused on sinu jaoks eriti hinnalised? Pane kirja tänupalve, millega nende eest Jumalat tänada.`