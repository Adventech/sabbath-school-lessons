---
title: Kogudus - Jumala tarkuse ilmutaja
date: 01/08/2023
---

`Mida ütleb Paulus Ef 3:7–13 Jumala ja Tema tegevuse kohta?`

Pauluse väite järgi on ta „evangeeliumi teener Jumala armu kingituse kohaselt“ (Ef 3:7; võrdle Ef 3:1, 2). Seda kingitust – nagu ka evangeeliumi – ei pälvi saaja mitte oma väärt olemise, vaid Jumala armu tõttu. Paulus rõhutab seda põhimõtet, nimetades ennast „kõige vähemaks kõigi pühade seast“ (Ef 3:8).

Kui loeme Pauluse kirju nende kirjutamise järjekorras, näeme huvitavat arengut tema enesemääratluses. Alguses nimetab ta ennast Jumalast määratud apostliks (Gl 1:1). Hiljem aga tutvustab ta ennast „apostlite seast kõige väiksemana,“ sellena, „keda ei kõlba hüüdagi apostliks“ (1Kr 15:9). Kirjas efeslastele tunneb ta ennast „kõige vähemana kõigi pühade seast“ (Ef 3:8). Lõpuks nimetab ta ennast „kõige ülemaks“ patuseks ehk „kelle seast esimene olen mina“ (1Tm 1:15).

Võib-olla aitab sellist muutust Pauluse mõtlemises selgitada Ellen G. White’i tuntud tsitaat: „Mida lähemale sa tuled Jeesusele, seda puudulikumana endale näid, sest sinu nägemisvõime muutub teravamaks ning sinu puudused on selgesti nähtavad ja ilmses vastuolus tema täiusliku olemusega.“ – „Tee Kristuse juurde“, orig lk 64.

Siis Paulus jätkab. Ef 3:10 kirjutab ta: „Nii saab nüüd Jumala mitmekülgne tarkus teatavaks koguduse kaudu taevastele valitsustele ja meelevaldadele.“ Kes on siin nimetatud „taevased valitsused ja meelevallad“? Kuidas teeb kogudus neile teatavaks Jumala „mitmesuguse“ ehk „mitmekülgse“ tarkuse? Kuigi Ef 3:10 ei selgita selliste jõudude olemust, on ehk kõige mõistlikum arvata, et tegemist on kurjuse jõududega, keda kirjeldatakse üksikasjalikumalt Ef 6:11, 12. Kui nii, siis saab koguduse moodustamine juutidest ja paganatest – kord teineteisest tugevalt eraldatud inimrühmadest – kõlavaks tunnistuseks deemonlikele „valitsejatele ja vägevatele taevastes paikades“. Nad kuulutavad Jumala kavatsust tulevikuks: „Kristuses võtta kokku kõik, mis on taevas ja mis on maa peal“ (Ef 1:10). Valitsevatele jõududele näidatakse, et Jumala plaan on käima lükatud ja nende hukatus on kindel. Ühtse koguduse olemus annab märku nende lõplikust lüüasaamisest.

`Kui sinu kogudus võtaks tõsiselt Ef 3:10 olevat Pauluse „töökirjeldust“ kogudusele, siis mil viisil muutuks sinu ja su kaaskoguduseliikmete suhtumine üksteisesse?`