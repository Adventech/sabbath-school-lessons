---
title: Pikalt varjul olnud evangeeliumi saladus
date: 31/07/2023
---

`Milline saladus usaldati Paulusele? Ef 3:1–6.`

Kui uurid Ef 3:1–6, pane tähele järgmist:

Esiteks, Paulus kirjutab selle osa kirjast eelkõige Efesose kodukogudustes olevatele (Ef 3:1) paganatest usklikele.

Teiseks, Paulus väidab, et talle on osaks langenud miski, mida ta nimetab „Jumala armu majapidamiseks“; see on antud tema kätte „teie heaks“, paganatest usklike heaks (Ef 3:2). Majapidajaks olemine ehk armuõpetuse teenistuses olemine on Paulusele omane väljend volituse kohta kuulutada evangeeliumi („Jumala armu“) paganatele (võrdle Ef 3:7, 8).

Kolmandaks, Paulus väidab, et talle on ilmutatud _saladus;_ teema, millest ta on selles kirjas juba kirjutanud (vaata eelkõige Ef 1:9, 10; Ef 2:11–22), „Kristuse saladus“ (Ef 3:3, 4). Paulus soovib, et teda ei peetaks evangeeliumi väljamõtlejaks, küll aga tahab ta olla Jumalast antud kuulutuse teenistuses.

Neljandaks, Paulus ei ole ainus, kes on saanud selle _saladuse_ kohta täielikuma ilmutuse, sest Vaim on seda ilmutanud Kristuse „pühadele apostlitele ja prohvetitele“ viisil, mis ületab Jumala kavatsuse ilmutamise varasematele põlvkondadele (Ef 3:5). Mõiste _prohvetid_ viitab siin tõenäoliselt neile, kellel oli prohvetlikult kuulutamise and ja kes kasutasid seda kristluse algusaja kodu­kogudustes, mitte niivõrd Vana Testamendi aegsetele prohvetitele. _Saladus,_ mis oli kord varjul, on nüüd saanud nii-öelda „avalikuks saladuseks“.

Lõpuks teatab ta, et „paganadki on tõotuse kaaspärijad ja sama ihu liikmed ja kaasosalised Kristuses Jeesuses evangeeliumi kaudu“ (Ef 3:6).

Paulust haarab evangeelium täielikult ning eriti oluline on tema jaoks see, mil viisil väljendub evangeelium juutidest ja paganatest moodustunud koguduses. Need kaks rühma on saanud Jumala uue kogukonna ehituskivideks, Tema kaubamärgiks uue inimsoo, koguduse puhul (vaata Ef 2:14–16). Võime öelda, et nad on nüüd muutunud vastastest „kaaspärijateks“, „sama ihu liikmeteks“ (arvatud üheainsa ihu, Kristuse ihu hulka) ja evangeeliumi tõotuse „kaas­osalisteks“ (vaata Ef 3:6).

`Kas sina võid olla klammerdunud mingisuguste hoiakute külge, mis ei paista võib-olla pealispinnal välja, aga mis lähevad vastuollu evangeeliumi õpetatava ühtsusega? Kuidas neist vabaneda?`