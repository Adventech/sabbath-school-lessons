---
title: Paulus - vangis olev paganate apostel
date: 30/07/2023
---

`Loe Ef 3. ptk. Leia teksti lugedes üks või kaks põhiteemat. Millised põhipunktid toob Paulus esile?`

Ef 3. peatükk on huvitava ülesehitusega. Paulus alustab peatükki järgnevate sõnadega: „Seetõttu mina, Paulus, olen Kristuse Jeesuse vang teie, paganate heaks“ (Ef 3:1). Siis teeb ta pika kõrvalepõike ja keskendub oma tööle paganate apostlina (Ef 3:2–13). Seejärel annab ta märku algse mõttekäigu juurde naasmisest sellega, et kordab fraasi „Seetõttu mina“ (Ef 3:14, NKJV), ning katkestatud palve jätkub (14.–21. salm).

Ef 3:1 ütleb Paulus enda kohta „Kristuse Jeesuse vang“. Sel viisil väidab ta, et kuigi ta on Roomas vangis ja näib olevat Rooma impeeriumi meelevallas, on tema elus teoksil sügavam, jumalik eesmärk. Ta ei ole Rooma vang, vaid „Kristuse Jeesuse vang“ (võrdle Ef 4:1).

See, et Paulus mainib oma „ahistamist“ (Ef 3:13) ja hiljem „ahelais olemist“ (Ef 6:20), annab mõista, et ta ei ole suhteliselt mugavas koduarestis (võrdle Ap 28:16), vaid vanglas. Esimesel sajandil Rooma vanglas viibimine oli eriline katsumus. Rooma impeeriumis ei olnud heas korras vanglaid sanitaarruumide ja korrapärase toitlustusteenusega. Tegelikult vajas impeerium vanglaid vähe, sest inimesi ei saadetud vanglasse karistust kandma. Inimesed pandi vanglasse ainult siis, kui nad ootasid kohtuprotsessi või hukkamist. Eeldati, et vangid peavad ennast toidu ja muude vajaduste osas ise ülal või sõltuvad sugulastest ja sõpradest. Küllap põhjustab Paulusele muret ka emotsionaalne mõju, mida tema vangistus usklikele avaldab, kuna vangis olemine oli au- ja häbipõhises kultuuris ülim sotsiaalne häbi. Ta võis karta, et nii mõnigi küsis: „Kuidas saab ülistatud Kristuse apostel ja sõnumitooja Paulus olla samal ajal põlualune vang?“ Nii sõnastab ta oma vangistuse ümber, aidates usklikel näha seda Jumala kavatsuse osana. Ta kannatab nende heaks („nende eest“, ESV) ning see, mis tundub neile häbiväärne, osutub tegelikult neile „auks“ (Ef 3:13).

`Kuidas õppida usaldama Jumalat ja Tema teid väga katsumuste­rohketes olukordades?`