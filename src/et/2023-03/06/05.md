---
title: Sinu südames elav Kristus
date: 02/08/2023
---

`Võrdle Pauluse eelnevat palvesoovi – Ef 1:16–19 – tema anumisega usklike eest Ef 3:14–19. Mille poolest on need palvesoovid sarnased?`

Ef 3:14, 15 tõlkimisel on taustainfoks oluline sõnademäng. Kui Paulus ütleb, et ta põlvitab Isa ees, „kelle käest iga suguvõsa taevas ja maa peal saab nime“, kasutab ta häälduslikku seost kreeka keele sõnade _patēr_ (isa) ja patria (perekond) vahel. Kirjas efeslastele ülistab Paulus Jumala lunastusplaani kõikehõlmavat olemust, mis võtab enda alla kõik (Ef 1:9, 10) kõigi aegade lõikes (Ef 1:21). Ja siin väidab ta, et „iga suguvõsa taevas ja maa peal“ kuulub „Isale“. Iga suguvõsa (_patria_) saab nime Isalt (_patēr_). See on väga hea sõnum!

Mõtle sellele: sinu perekond, hoolimata puudustest ja ebaõnnestumistest, kuulub Jumalale. Su perekond ei ole saatuse kurjas haardes, vaid Jumala hoolivates kätes. Jumal armastab puudulikke perekondi. Need kannavad Jumala nime. Need kannavad Tema peremärki.

Ef 3:16–19 palub Paulus, et Jumal kingiks usklikele rikkaliku vaimuliku kogemuse, mida iseloomustab sisemine tugevus Vaimu kohaloleku tõttu (Ef 3:16), lähedus Kristusega, keda kujutatakse justkui elamas nende sees (Ef 3:17), ning väljakujunenud ja kindel vaimulik enesemääratlus („juurdunud ja kinnitatud armastuses“, Ef 3:17).

Kui Paulus ihkab Jumalat kiita usklikele pakutavate rohkete õnnistuste eest, kaasab ta kolme mõõtme asemel neli – „laius ja pikkus ja sügavus ja kõrgus“ (Ef 3:18). Ta ei sõnasta selgelt, mille juurde need mõõtmed paigutada, kuid ilmselgelt kirjeldavad need millegi olulise tohutut suurust. Siin on piibliuurijatele huvitav mõistatus. Kas need mõõtmed kirjeldavad Jumala tarkust (võrdle Ii 11:5–9, mis kasutab nelja mõõdet), Jumala väge (võrdle Ef 3:16, 17) või ehk Ef 2:19–22 mainitud vaimulikku templit (võrdle Hs 43:13–16, mis kasutab nelja mõõdet; Am 7:7, 8; Ilm 11:1, 2)? Kõige parem võib olla paigutada need neli mõõdet „Kristuse armastuse“ (Ef 3:19) mõõtmatuse kirjelduse juurde ja näha lauseosas „tunnetada… laius ja pikkus ja sügavus ja kõrgus“ (Ef 3:18) paralleeli järgmisele lauseosale „ära tunda Kristuse armastust“ (Ef 3:19; võrdle Rm 8:35–39). Igatahes näeme Pauluse sõnades häid sõnumeid.