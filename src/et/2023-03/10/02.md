---
title: Nõuanne kristlastest abielunaistele
date: 27/08/2023
---

Paulus alustab oma teemat ühenduslüliga – Ef 5:21 seob Ef 5:1–20 ja Ef 5:22–33 –, milles on juttu koguduseliikmete allumisest üksteisele (võrdle Mk 10:42–45; Rm 12:10; Fl 2:3, 4). Usklikel tuleb seda teha „austusest Kristuse vastu“ (Ef 5:21, ESV), mis on esimene kord neist mitmest korrast, mil Paulus ütleb, et suhe Kristusega on usklike jaoks kõige tähtsam ja määravam.

`Mida peab Paulus silmas, kui manitseb koguduseliikmeid üksteisele alistuma? Kuidas peaksime sellest põhimõttest aru saama? Ef 5:21.`

Paulus kutsub kristlastest abielunaisi üles alistuma „oma meestele otsekui Issandale“ (Ef 5:22), selgitades, et ta räägib abielunaise alistumisest oma mehele (vaata ka 1Pt 3:1, 5). Kui Paulus ütleb, et naine tehku seda „otsekui Issandale“, kas see tähendab siis, et naine peab alistuma oma mehele, justkui oleks mees Kristus, või peab ta hoopis silmas, et Kristus on naise alistumise kõige tõelisem ja kõrgem kese?

Arvestades Ef 6:7, kus orjadel palutakse teenida „otsekui Issandat ja mitte nagu inimesi“, ning Kl 3:18, kus abielunaistel palutakse alluda oma meestele „nagu on sünnis Issandas“, tuleb eelistada teisena nimetatud vaateviisi. Abielunaine ise on usklik, kes peab lõppkokkuvõttes austama esmalt Kristust ja siis oma meest.

Nii Kirjas koloslastele kui ka Kirjas efeslastele nimetatakse Kristust – ja ainult Kristust – koguduse peaks; kogudus on ihu (Ef 1:22; Ef 5:23; Kl 1:18): „Kristus on koguduse pea, olles ise ihu päästja“ (Ef 5:23). Analoogia alusel on abielumees „naise pea“ (Ef 5:23); koguduse ustavus Kristusele on eeskujuks naise ustavusele oma mehele. See tekstilõik eeldab, et tegemist on armastava ja hooliva abieluga, mitte aga probleemsega. Selle salmiga ei tohi õigustada mis tahes vormis perevägivalda.

Äsja loetu valgel küsigem, miks on alljärgnevat nõuannet väga tähtis meeles pidada? Juhul kui abielumees on „tahumatu, jõhker, tormakas, egoistlik, karm ja üleolev mees, ärgu tulgu kunagi ta suust sõnu, et mees on oma naise pea ning et naine peab alistuma mehele kõiges; sest ta ei ole Issand, ta ei ole abielumees selle sõna õiges mõttes.“ – Ellen G. White, „Adventkodu“, lk 117.