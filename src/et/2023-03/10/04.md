---
title: Kogudus kui Kristuse pruut - 2
date: 29/08/2023
---

`Kuidas kasutab Paulus muistse pulma üksikasju, et kõnetada Korintoses olevaid kristlasi? Millal _üleandmine_ toimub? (2Kr 11:1–4).`

Ef 5:25–27 kirjeldab Paulus veel üht vana-aja pulmakommet, kui kujutab Kristust Isikuna, kes: (6) _annab pruudi üle (endale!)_. Vanal ajal andis pruudi üle isamees või mehed või pruudi isa. Mitte kunagi aga peigmees! Ent siinses Pauluse kirjelduses seab Jeesus koguduse kui pruudi enda ette.

Paulus tõstab abiellumiskommete ja pulmas osalejate abil esile Kristuse suhtumist kogudusse järgnevas sündmustejadas: 1. _Kosimine_. Kristus pakkus end koguduse eest (nagu „mõrsjaluna“) ja kihlus niiviisi pruudiga (Ef 5:25). 2. _Ettevalmistus pulmatseremooniaks_. Peigmehe tähelepanu jätkub tema praeguste jõupingutustega pruut pühitseda ja puhastada (Ef 5:26). 3. _Pulmatseremoonia._ Kristus tegutseb praegu selle nimel, et „esitleda“ pruuti pulmas (Ef 5:27). See viimane seik viitab suurejoonelisele pulmapeole Tema tagasitulekul, mil Kristus, Peigmees, tuleb järele kogudusele kui pruudile ja seab ta enda ette (Ef 5:27; võrdle 2Kr 11:1, 2; Kl 1:21–23, 28).

Vana-aja pulmad algasid tihti õhtuse paraadiga (vaata Mt 25:1–13). Peigmees ja tema saatjaskond kogunesid peigmehe kodus – abielupaari uues kodus – ja alustasid suurejoonelise pidulikkusega rongkäiku. Tõrvikutulede valgel ning rõõmsameelse hoogsa muusika saatel liikus juubeldav rahvahulk pruudi isakodu poole. Sealt võtsid pulmalised pruudi kaasa (või kohtusid juba teel pruudi rongkäiguga) ja toimetasid paari nende uude koju. Seejärel sättisid külalised end terveks nädalaks pulmapidu pidama ning see tipnes omakorda pulmatseremooniaga, mil pruut anti üle peiule.

Kui Paulus kirjeldab Kristust, kes esitleb kogudust, viitab ta suurejoonelisele paraadile ja üleandmishetkele. Niimoodi kirjeldab ta südantliigutavalt Kristuse tagasitulekut kui tulevast pulmatseremooniat, mil pikk kihlus Kristuse ja Tema koguduse vahel lõppeb ja tähistatakse pulma.

`Missuguse sõnumi saame enda jaoks kõigist neist positiivsetest, õnnelikest ja lootusrikastest kujunditest?`