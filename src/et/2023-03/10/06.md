---
title: „Ühe ihu“ näide abielus
date: 31/08/2023
---

`Vaatle loomislugu 1Ms 2:15–25. Mis toimub selles loos enne nentimist, et abielumees ja abielunaine on „üks liha“ (1Ms 2:24)?`

Pauluse nõuannet abielunaistele ja -meestele võib mõista tema tsitaadi abil, mis on võetud 1Ms 2:24 (Ef 5:31). Kui Paulus mõtiskleb Moosese esimeses raamatus kirja pandud loomisloo üle, loeb ta sellesse sisse kristliku koguduse vajadused ja peresuhete tervise. Ta kuuleb 1Ms 2:24-s sõnumit, mis kaigub läbi aja. Jumala kavatsuse kohaselt on abielu mõeldud olema „ühe liha“ suhe: seksuaalsuhe, mis peegeldub emotsionaalses ja vaimses ühtsuses, ning emotsionaalne ja vaimne ühtsus, mis annab tähenduse seksuaalsuhtele.

Pane tähele, et 1Ms 2:24 esile tuues valib Paulus välja pattulangemiseelse abielu kirjelduse ning rakendab seda kristlasest abielumehe ja abielunaise omavahelise suhte kohta. Meie maailmas, mis on ilmselgelt pattulangemisjärgne, näitab mehe ja naise vahelise seksuaalsuhte ohjeldamatu ja isekas ärakasutamine seda, kui sügavalt on tänapäeva kultuuridesse juurdunud mõttekäik, et suguühe kujutab endast naise alistamist. Paulus väidab, et Moosese esimeses raamatus kajastatud seksuaalsuhe ei ole alistamine, vaid ühinemine. See ei sümboliseeri ega kinnista meessoo domineerimist, vaid abielumehe ja abielunaise niisugust ühtsust, et nad on „üks liha“. Võime näha mõlemas – nii Ef 5:21–33 kui 1Ms 2:24 – olulist, tavakultuuri vastu seisvat ja seda õigeks seadvat abielu ja seksuaalsuse teoloogiat.

Samas kontekstis räägib Paulus järgmises salmis „suurest saladusest“ (vaata Ef 5:32). Selles sisalduvad Pauluse kasutatud topeltkujundi mõlemad tahud: kristlik abielu, mida mõistetakse Kristuse suhte valguses oma kogudusega (Ef 5:32), ja Kristuse suhe oma kogudusega, mida mõistetakse kristliku abielu valguses (Ef 5:32).

Kristlik abielu õilistub, kui seda võrrelda Kristuse ja koguduse vahelise suhtega. Pealegi, kui uurida koguduse suhet Kristusega hooliva kristliku abielu vaatenurgast, näevad usklikud taas selgemalt oma ühist suhet Kristusega.

`Mil viisil võtab Ef 5:33 lühidalt kokku Pauluse nõuande, mis on kirjas Ef 5:21–32? Kui oled abielus, siis kuidas püüad neid põhimõtteid veel paremini oma elus teostada?`