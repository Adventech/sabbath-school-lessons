---
title: Kogudus kui Kristuse pruut - 1
date: 28/08/2023
---

`Võrdle Ef 5:25–27, 29 ja leidlapse lugu Hs 16:1–14. Millised killukesed sellest loost paigutab Paulus oma kirjeldusse?`

Kui Paulus kirjeldab Ef 5:25–27, 29 koguduse ja Kristuse vahelist suhet pulma- ja abielukujundi kaudu, kasutab ta loovalt muistse pulma tavasid ja osalisi. Koguduse kui pruudi jaoks on Kristus jumalik Peigmees, kes:

(1) _Armastab kogudust kui pruuti_ (Ef 5:25). Me ei tohi kunagi unustada, et see on Jeesuse südametöö. Ta armastab meid!

(2) _Annab iseennast pruudilunaks._ Vana-aja pulmakorralduses võis peigmees „osta“ pruudi „mõrsjaluna“ eest, mille moodustasid tavaliselt suur rahasumma ja väärisesemed; mõrsjaluna oli sedavõrd suur, et külamajandus sõltus sellest kombest. Kristus tasus koguduse kui oma pruudi eest ülima hinna, sest Ta on „loovutanud iseenese tema eest“ (Ef 5:25). Lihassetulekuga ja ristil andis Ta enda pruudilunaks.

(3) _Peseb oma pruuti._ Pruudi ettevalmistamine oli vana-aja pulmapeo tähtis osa. Nagu tänapäeval, valmistasid ka toona pruuti tseremooniaks ette pruutneitsid ja pruudi naissoost sugulased. Paulus aga kujutleb, et jumalik Peigmees valmistab oma pruudi ise pulmaks ette! Tema pühitseb ja puhastab pruudi „vees pesemisega“ (Ef 5:26), mis viitab tõenäoliselt ristimisele.

(4) _Annab tõotusesõna._ Puhastamine toimub „sõna läbi“ (Ef 5:26), mis osutab tõotusele, mille jumalik Peigmees oma pruudile annab, tõenäoliselt seoses kosimistseremooniaga (võrdle Ef 1:3–14; Ef 2:1–10, Jumala tõotused usklikele nende uskutulekul). Kosimine on muistne vaste tänapäevasele kihlusele, kuid see oli kihlusest palju tõsisem läbirääkimine, millesse kuulus kirjalik kokkulepe pruudiluna (mehelt) ja kaasavara kohta (vara, mille pruut tõi abiellu kaasa oma perekonnalt).

(5) _Valmistab pruudi ette ja ehib ta._ Kui pruut lõpuks Peiule üle antakse, on ta muinasjutuliselt kaunis, paistab veatus hiilguses (Ef 5:27). Vähe sellest, et Kristus peseb pruudi puhtaks – Ta ka valmistab pruudi ette ja ehib ta.

`Kuidas aitavad need salmid meil aru saada, mida Kristus meie suhtes tunneb? Miks peaks see meid vägagi lohutama?`