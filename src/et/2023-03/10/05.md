---
title: Armasta oma naist nagu iseennast
date: 30/08/2023
---

`Millist uut väidet kasutab Paulus abielumehe julgustamiseks, et ta armastaks õrnalt oma naist? Ef 5:28–30.`

Pauluse reeglid kristlikele peredele (Ef 5:21 – 6:9) teevad avalikuks probleemse sotsiaalse konteksti. Ef 5:28–30 räägib Paulus abielumeestega, kes oma ajastu liiga sagedast mustrit järgides võivad valida „vihata iseenese ihu“ (vaata Ef 5:28, 29) sellega, et kuritarvitavad ja löövad oma naist. Pauluse aja kreeka-rooma maailmas oli „pereisa“ (ladina keeles _pater familias_) seaduslik võim väga suur. Ta võis oma naist, lapsi ja orje karmilt karistada või lausa tappa ning jääda seaduslike õiguste piiridesse (kuigi avalik arvamus piiras üha enam sellise võimu kasutamist äärmuslikul moel).

Ef 5:25–27 on Paulus kirjeldanud armastuse ülimat näidet, Kristuse armastust koguduse vastu. Niiviisi edastab ta abielumeestele tavapärasest järsult erineva ideaali. Nüüd, enne uut väidet, suunab ta pilgu taas suurele Eeskujule, kui palub kristlasest abielumehel toimida „nõnda“ (Ef 5:28) nagu Jeesus, kes „loovutanud iseenese“ oma pruudi, koguduse eest ning hoolitseb iga tema vajaduse eest (Ef 5:25–27). Paulus nõuab kristlastest abielumeestelt, et nad pöörduksid oma aja eeldatavaist tavadest ja elaksid vastavalt Kristuse õrnale armastusele.

Ef 5:28–30 lisab Paulus veel ühe põhjenduse, miks peaks kristlasest abielumees oma naist armastama: iseenda armastamine. Paulus esitab aabitsatõe: „Keegi pole ju kunagi vihanud iseenese ihu“ (vähemasti mitte ükski selge meelega inimene). Mees ei tee oma ihule halba ega löö seda. Küll aga „toidab ja hellitab“ ta seda (Ef 5:29). Pauluse eesmärgiks on kõrvaldada kristlasest abielunaise vastu suunatud vägivald ja karmus, seepärast kutsub ta kristlasest abielumeest tundma ühtekuuluvust oma naisega. Sa oled oma naisega niivõrd üks, väidab Paulus, et temale paha tegemine on enesevigastamine ning enamik inimesi seda oma täie mõistuse juures ei tee.

Jeesuse näite juurde tagasi tulles väidab Paulus, et Kristuski kannab enda eest õrnalt hoolt, kui peab kalliks usklikke, kes on „tema ihu“ (Ef 5:29, 30). Kujunda oma käitumine enda naise suhtes selliseks, nagu sa ennast kohtled, ütleb Paulus, ja lõppkokkuvõttes selliseks, kuidas Kristus sind kohtleb.

`Paulus viitab Jeesuse näitele nii siis, kui ta räägib abielunaistele, kui ka siis, kui ta räägib abielumeestele. Mida saad Jeesuselt õppida oma pereringi kuuluvate inimeste armastamise kohta?`