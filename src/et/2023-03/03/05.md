---
title: Kristus on kõikide võimude üle
date: 12/07/2023
---

Paulus on rõõmustanud Jeesuse ülendamise pärast, kes istub nüüd koos Isaga maailmaruumi troonil. Olles määratlenud Kristuse asukoha Isa juures („pani istuma oma paremale käele taevas“, Ef 1:20), pöördub Paulus kirjeldama Jeesuse seost „valitsuste ja meelevaldadega“. Kuna Jeesus on Isa kaasvalitseja, on Ta neist kõigist „kõrgelt üle“ (Ef 1:21).

`Võrdle salme, kus Paulus mainib kurje vaimseid jõude Ef 1:21; Ef 2:2 ja Ef 6:12. Mida sa arvad, miks sellised jõud Paulust huvitavad?`

Ap 19:11–20, kus on kirjas lugu Skeua seitsmest pojast, näitab ilmekalt, et Pauluse aja Efesos oli nõiakunsti keskus. „Kõige paremini iseloomustas maagia viljelemist kogu hellenistlikus maailmas tõik, et vaimse maailma mõju tunnetati praktiliselt igas eluvaldkonnas. Nõidumisega tegelevate inimeste eesmärgiks oli eristada abistavad vaimud kahju tegevatest vaimudest ning õppida selgeks mitmesugused toimingud ja vastavate vaimude tugevad küljed ja mõjuvõim. Sellise teadmise kaudu oli võimalik valmistada vahendeid (suulisi või kirjalikke vormeleid, amulette jne), mille abil vaimudega üksikisiku huvides manipuleerida. Õige vormeliga pidi saama ravida vaimu poolt esile kutsutud haigust [või] võita kaarikute võiduajamist.“ – Clinton E. Arnold, „Power and Magic: The Concept of Power in Ephesians“, lk 18.

Efesose religioosset elu iseloomustas jumaluste ja võimude nimetamine loitsudes (vaata Ap 19:13); see on mõne inimese jaoks iseloomulik tänapäevalgi. Paulus soovib selgeks teha Kristuse ning „meelevaldade ja väe“ suhte: ülendatud Jeesus on „kõrgelt üle iga valitsuse ja meelevalla ja väe ja ülemuse“ (Ef 1:21).

Tagamaks, et kuulajaskond saab Jeesuse ülemvõimust aru, poetab Paulus vihje kombele loetleda loitsudes jumaluste nimesid, kui ütleb: „… ning üle iga nime, mida nimetatakse“ (Ef 1:21). Kui Paulus läheb ruumi mõõtme käsitlemise juurest aja mõõtme juurde, rõhutab ta ülendatud Jeesuse valitsemise piiramatust ajas. Tema valitsemine üle iga võimu kehtib „mitte üksnes nüüdsel, vaid ka tulevasel ajastul“ (Ef 1:21).

`Millised on samade kurjade jõudude mõningad tänapäevased ilmingud ning kuidas olla kindlad, et me ei takerduks neist ühtegi?`