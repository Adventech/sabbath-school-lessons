---
title: Palve ja tänu
date: 09/07/2023
---

Ajendatuna sõnumitest, et usklikud Efesoses edenevad usus Jeesusesse ja armastuses üksteise vastu (võib-olla tõi neid sõnumeid Tühhikos, Ef 6:21, 22), annab Paulus neile teada, mil viisil ta nende eest palvetab.

`Võrdle Pauluse kirjeldust kahest palvest efeslaste eest – Ef 1:15–23 ja Ef 3:14–21. Millised teemad on neil kahel palvel ühised?`

Mõnikord on meie palved peamiselt kurvameelsed, kuna valutame südant mõne raskuse või mure pärast. Pauluse palve, mille ta efeslaste jaoks kirja paneb, viitab sellele, et palve emakeel on tänamine. Võtame kokku Jumala õnnistused ja täname Teda nende eest. Püüame tajuda Jumalat tegutsemas rasketes olukordades ja kiita Teda tervendava kohalolu eest meie elus. Tunneme rõõmu ülendatud Jeesuse armust ja väest (Ef 1:20–23) ning täname Teda meid ümbritsevate inimeste õnnistamise eest. Pauluse palvesaladus on selline: _palve on kiituse ja tänamise võti._

Paulus ütleb sedagi, et ta ei „lakka tänamast teie eest, teid oma palvetes meenutades“ (Ef 1:16; vaata ka Fl 1:3, 4; 1Ts 1:2 ja 1Ts 5:16–18).

Mida päriselt tähendab „palvetada lakkamatult“ (1Ts 5:17)? See ei saa tähendada, et oleme alati põlvili palves Jumala ees. See tähendab, et oleme õnnistatud Jumala Vaimuga, läheme läbi elu Jumala ligiolule ja väele avatud südamega ning otsime kõikjalt võimalusi Talle tänu tuua. See tähendab valmisolekut arutada eluraskusi Jumala juuresolekul ja otsida elu keerdkäikudes jumalikku nõuannet. See tähendab elada koos Jumalaga, mitte võõranduda Temast, ja olla alati avatud Jumala juhtimisele.

Peame palvet sageli ilustuseks, jüngriks olemise lisandiks, mida käepärasel ajal teha. Pauluse vaade on teistsugune. Paulus võtab tõsiselt ülesannet palvetada Efesose usklike eest ning teeb seda nii nende eest tänades (Ef 1:16, võrdle Ef 1:3–14) kui ka nende pärast paludes (Ef 1:17–23; võrdle Ef 3:14–21). Tema jaoks on palve kristliku usu põhiline, keskne ülesanne. Neis salmides on hingestav üleskutse palvetada ning Pauluse pühendumise valgel kutsuvad nad igaüht meist üles mõtlema oma „palve-ametile“.

`Miks on tähtis tänada palves alati Jumalat selle eest, mille eest sa tänulik oled?`