---
title: Jeesus, kõik asjad ja Tema kogudus
date: 13/07/2023
---

Algusaegade kristlased nägid Ps 110:1-s prohvetikuulutust Jeesuse ülendamisest: „Issand ütles minu Issandale: Istu mu paremale käele, kuni ma panen su vaenlased su jalgealuseks järiks!“ Sama kinnitust lugesid nad 8. psalmist – Jumal pani „kõik tema jalge alla“ (Ps 8:7), „inimesepoja“ jalge alla (Ps 8:5). Samal ajal, kui nad uskusid, et taevaalused pimeduse jõud olid neist peajagu üle ja ähvardasid nad ikestada, hoidsid nad kinni tõest, et need jõud olid Kristuse jalge all.

Pane hoolikalt tähele, et siis, kui Isa „alistas tema [Jeesuse] jalge alla kõik“, pani Ta „tema kõigi asjade üle peaks kogudusele“. Kuigi „kõik asjad“ on üle­üldine, kõikehõlmav mõiste, mõlguvad Paulusel ikkagi mõttes Ef 1:21 nimetatud „väed“. Kõik asjad – kaasa arvatud kosmilised, üleloomulikud, vaimulikud jõud – on alistatud Kristuse jalge alla ja alluvad Temale.

`Mis kasu toob Kristuse kogudusele Kristuse ülendamine maailmaruumi troonile ning see, et Ta valitseb üle kõigi taevaste ja maapealsete asjade? Ef 1:22, 23.`

Jumal on teinud Kristuse kõikide kurjuse jõudude võitjaks. Võit selliste vaenlaste üle on tagatud Kristusega lähedases suhtes olevale kogudusele, kelle kõiki vajadusi Tema rahuldab. Koguduse käsutuses on Jumala vägi, mis avaldub Tema ülestõusmises ja ülendamises üle iga kosmilise jõu. Jumal on võiduka Kristuse andnud kogudusele, kes kuulub Temaga niivõrd ühte, et kannab Tema ihu nime.

Kuidas tunneme meie, usklikud, Kristuse ülendamist ja Tema väge oma elus? Paulus ei räägi ühestki mehhanismist ega strateegiast, mille abil see toimub. Kuid sellele vihjab tõsiasi, et käsitletav lõik on „palvearuande“ osa. Paulus usub, et Jumal vastab tema palvele. Jumala ees kinnitab ta, et teda rõõmustab Kristuses avaldunud Jumala väe tõhusus, ning palub, et see toimiks usklike elus.

`Kuidas oled sina kogenud palve väge – mitte ainult vastatud palveid, vaid üleüldisemalt? Kuidas lähendab palve meid Jumalale ja Jeesuses pakutavale jõule?`