---
title: Kogeda arusaamist Pühalt Vaimult
date: 10/07/2023
---

„Ma ei lakka teie eest tänamast, pidades teid meeles oma palvetes, et meie Issanda Jeesuse Kristuse Jumal, au Isa, annaks teile tarkuse ja ilmutamise Vaimu tema tundmises“ (Ef 1:16, 17, ESV).

Oma palves märgib Paulus ära ühe põhisoovi, mille ta toob Jumala trooni ette. Ta on juba maininud, et Püha Vaim on tulnud usklike ellu alates ajast, mil nad usklikuks said (Ef 1:13, 14). Nüüd palub Paulus uut Vaimu õnnistust – et Ta annaks vajalikku vaimset taipu, mis koondab tähelepanu sügavamalt Jeesusest aru saamisele („tema äratundmisele“, Ef 1:17).

`Millises kolmes punktis palub Paulus tuua Pühal Vaimul usklikele erilist arusaamist? Vaata Ef 1:17–19.`

Kui Paulus palvetab, et usklikud saaksid aru „lootusest, millesse ta on teid kutsunud“ (Ef 1:18, ESV), palvetab ta, et nad paneksid tähele Jumala tööd minevikus, mida Ta juba on nende päästmiseks teinud (Ef 1:3–9, 11–13), ning aulist tulevikku, mida Ta nende jaoks kavandab (Ef 1:10, 14).

Kui ta palvetab, et nad saaksid aru, „milline on tema pärandi au rikkus pühade sees“ (Ef 1:18), tuletab ta meelde Vanast Testamendist pärinevat mõtet, et usklikud on Jumala pärisosa (5Ms 9:29; 5Ms 32:9; Sk 2:16; võrdle Ef 1:11). Paulus soovib teada anda, et kuigi usklikud saavad pärandi Jumalalt, on nad ka ise Jumala pärisosa, ning ta tahab, et nad mõistaksid oma väärtust Jumala silmis.

Kui Paulus palvetab, et oleks vaimulikku arusaamist sellest, „milline on tema väe võrratu suurus meie heaks, kes me usume“ (Ef 1:19), kujutleb ta, kuidas Püha Vaim avab inimsüdame tajuma Jumala võimsuse tohutut suurust ja selle tegelikku toimimist oma elus.

Kõikide nende palvete puhul soovib Paulus, et inimesed, kellele ta kirjutab, kogeksid ise seda, mida neile Jeesuses on antud.

`Kuidas koged praktiliselt „tema väe võrratut suurust meie heaks, kes me usume“? Mida see igapäevaelus tähendab?`