---
title: Misjonilugu
date: 14/07/2023
---

#### Kolm raamatut, üks vastus

_Loo on kirja pannud John Bradshaw._

Lapsena oli mul palju küsimusi, millele ma ei suutnud vastust leida. Miks pidin ma oma patte preestrile üles tunnistama? Miks pidin palvetama pühakute poole, kui Jeesus kuulis kindlasti mu palvet? Kas Jumal põletab inimesi igavesti põrgus?

Mulle meeldis kirikus käia ja olin rõõmus, et teenisin Jeesust. Kuid kirikus käimine ei vastanud mu küsimustele. Käisin paljudes kirikutes. Kõik kirikud väitsid, et usuvad Piiblit, aga mitte ükski neist ei andnud mulle soovitud selgitusi.

Kui oli 16-aastane, kinkis mu vanem vend mulle raamatu. Ta oli ühinenud mingisuguse kummalise kirikuga – miks seal jumalateenistused laupäeviti toimusid? –, aga see muutus tegi talle silmanähtavalt head. Minu vend oli õnnelik ja see pani mind mõtlema, et tema antud raamat väärib lugemist. Ta ütles, et selles raamatus kirjutatakse ajaloost ja prohvetikuulutustest, ning ma lubasin seda lugeda, kuid ei jõudnud sissejuhatusest kaugemale.

Mõni aasta hiljem küsis vend minult, kas olen raamatut lugenud. Kui vastasin, et ei ole, andis ta mulle veel kord sama teose. Kinnitasin talle, et loen seda. Seekord alustasin esimesest leheküljest ja lugesin suurema osa läbi. See tähendab, suurema osa esimesest leheküljest. Panin raamatu kõrvale kavatsusega seda pärastpoole lugeda, aga pooleli see jäigi.

Möödus veel mõni aasta. Lahkusin oma kodumaalt, Uus-Meremaalt, ja asusin elama Inglismaale. Kord Iirimaa-reisil käies püüdsin meeleheitlikult leida enda ja Jumala vahelise suhte mõtet ning läksin ühte kirikusse. Kuid sealt välja tulles ütlesin Jumalale, et ma ei lähe enam kordagi kirikusse „enne, kui Sina mulle tõe kätte näitad!“

Londonisse tagasi jõudnud, ootas mind ees pakk. Olin küsinud vennalt, kas tal on aimu, kust võiksin leida raamatu, mille ta oli mulle kaks korda andnud. Otsisin seda mitmest raamatupoest, kuid ei leidnud. Ja nüüd oli postipakis kolmas eksemplar raamatust, mis muutis mu elu – „Suur võitlus“. Sel korral hakkasin lugema raamatut keskpaigast ja kui olin jõudnud lõpule, alustasin algusest ning lugesin osa, mille olin vahele jätnud. Kohtusin selles raamatus Jumala väega. See raamat selgitas ära Piibli sügavad prohvetikuulutused, kuid ühtlasi ühendas mind Jeesusega. Telefonikõne operaatorile ühendas mind Londoni kogudusega ja nii sai alguse mu innukas Jeesusega koos kõndimine.

Loen ikka veel „Suurt võitlust“ ning olen leidnud, et seal leidub jätkuvalt õnnistusi ja süvenevaid pilguheite lunastusplaanile. Peale Piibli pole ükski teine raamat mu elu rohkem mõjutanud.

Ühine 2023. ja 2024. aastaks kavandatud ülemaailmse koguduse ettevõtmisega massiliselt reklaamida ja jagada raamatut „Suur võitlus“.

_John Bradshaw on adventistide teleprogrammi „Kirjutatud on“ kõneleja ja juht._