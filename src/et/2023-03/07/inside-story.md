---
title: Misjonilugu
date: 11/08/2023
---

#### Ehtne ohver? 4. osa

_Loo on kirjutanud Andrew McChesney._

Möödus umbes aasta. Almira palvetas ja luges Piiblit igal õhtul, et kurja vaimu vaos hoida. Ta käis igal hingamispäeval kirikus, talus valusat kriitikat ning vanemate, sugulaste ja naabrite ähvardusi. Kuid muidu ta elu ei muutunud. Nädala sees käis ta koolis ning õhtuti ja nädalalõppudel läks sõpradega klubidesse pidutsema.

18-aastasena jõudis Almira oma kristliku usuga ristteele. Ta seisis küsimuse ees, millele ei suutnud vastata. Ta ei saanud aru, miks Piibel nimetas Jeesuse surma ohvriks. Tema jaoks ei tundunud Jeesuse surm ohvrina. Kuigi Jeesust kiusati õelalt taga ja Ta löödi risti, teadis Jeesus ju kindlasti, et Ta ärkab üles, nii et kuidas oli Ta elu ohver? Samas sai Almiralegi igal hingamispäeval osaks tagakiusamine ja ta tundis, nagu oleks tema ohverdanud Jeesuse nimel oma sõpruse vanemate, sugulaste ja sõpradega. Ta ei mõistnud, kuidas ta lugu lõppeb. Näis, et tema oli ohverdanud rohkem.

Hämmeldunult palus Almira vastust. „Jeesus,“ ütles ta, „olen lugenud, et mul tuleb Sulle oma muredest avameelselt rääkida ja Sina vastad. Siin on nüüd minu palve: ma loen evangeeliumidest ja „Ajastute igatsusest“ iga päev Sinu elust. Palun tee mulle selgeks, mida Su surm ristil tähendab ja miks oli Su ohver nii suur.“

Almira ei tahtnud tegelikult lugeda Piiblit ega Ellen G. White’i raamatut „Ajastute igatsus“, aga ta sundis ennast iga päev mõlemat lugema. Kõige enam võitles ta lugemisel igavusega. Jeesus ei olnud tema jaoks lähedane sõber. Kuigi ta käis hingamispäeviti jumalateenistustel, elas ta nädala jooksul oma elu.

Almira jätkas lugemist ja leidis lõpuks vastuse. Ta luges „Ajastute igatsusest“: „Saatan ründas Jeesust metsikult. Kristusel polnud võimalik näha läbi hauaväravate. Lootuskiir ei kinnitanud, et Ta väljub hauast võitjana ning et Isa on Tema ohvri vastu võtnud. Ta kartis, et patt on Jumala meelest nii hirmus, et see lahutab nad igaveseks“ (orig lk 753).

Siin oli vastus tema palvele. Ka Jeesus kartis, et Ta sureb igaveseks, kuid oli valmis võtma sellise riski Almira pärast. Neiut vapustas arusaam, et Jeesus ei teadnud lõppu ette; just nagu tema ei teadnud, kuidas tema lugu lõppeb. Kuid Jeesus riskis oma igavese eluga selleks, et teda päästa.

Selline ääretu armastus hämmastas Almirat ja ta palvetas kogu südamest. „Jeesus, isegi kui keegi teine kogu maailmas ei käi Sinu järel, siis mina käin,“ ütles ta.

Ta otsustas anda oma elu ristimise kaudu Jeesusele.

_Loe järgmisel nädalal Almirast edasi. Täname sind, et annetad misjonitöö heaks, mis aitab levitada evangeeliumi Venemaal ja kogu maailmas._