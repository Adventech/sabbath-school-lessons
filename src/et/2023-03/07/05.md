---
title: Ülendatud Jeesuse annid
date: 09/08/2023
---

`Paulus on Ps 68:19-le toetudes just rääkinud üles tõusnud, ülendatud, võidukast Jeesusest, kes annab kõrgustest oma rahvale ande. Milliseid „ande“ annab ülendatud Jeesus ja mis eesmärgil? Ef 4:11–13.`

Paulus tõstab esile neli inimrühma, kes on saanud „ande“, mida ülendatud Jeesus oma varakambrist enda kogudusele jagab: (1) apostlid; (2) prohvetid; (3) evangelistid; (4) karjased ja õpetajad (kreeka keeles osutab selle fraasi ülesehitus, et tegemist on ühe rühmaga). Kristus annab need annid tähtsa töö tegemiseks, „et pühi inimesi valmistada abistamistööle Kristuse ihu ülesehitamiseks“ (Ef 4:12), „kuni me kõik jõuame usu ja Jumala Poja tundmise ühtsusesse, saades täismeheks Kristuse täisea mõõtu mööda“ (Ef 4:13).

Viimane mõte tähendas eriti palju varasema aja adventistide jaoks, kes kaalusid Ellen G. White’i vaimuandi. Kas Piibel kinnitab prohvetianni toimimist koguduses üksnes apostlite ajal? Või kestab selle anni saamine kuni Kristuse taastulekuni? Varasema aja adventistid leidsid endale vastuse Ef 4:15-s ja ilmestasid seda looga laevakaptenist, kes oli kohustatud järgima reisiks antud juhiseid. Kui laev ligines sadamale, sai laevakapten teate, et loots tuleb pardale ja aitab alust juhtida. Algsetele juhistele truuks jäädes pidi ta lubama lootsi pardale ja järgima pakutud täiendavaid juhiseid. „Kes nüüd seda algset juhisteraamatut tähele paneb? Kas need, kes lootsist keelduvad, või need, kes ta vastu võtavad, nii nagu raamat neile õpetab? Otsustage teie.“ – Uriah Smith, „Do We Discard the Bible by Endorsing the Visions?“, „Review and Herald“, 13. jaanuar 1863, lk 52.

Peaksime olema ettevaatlikud, kui määratleme „karjaseid“ (ehk „pastoreid“), „õpetajaid“ ja „evangeliste“, kuna mõtleme nendest ametitest oma konteksti ja aja piires. Nii palju, kui meil on võimalik olnud kindlaks teha, olid nad Pauluse ajal kõik lihtliikmed, kes teenisid Efesose kodukirikutes (võrdle 1Pt 2:9; Ap 2:46; Ap 12:12).

`Loe Js 5:4: „Kas oleks olnud vaja teha mu viinamäega veel midagi, mida olin jätnud tegemata?“ Mõtle sellele salmile seoses Jumalast meile antud Ellen G. White’i teenimistööga. Kuidas see kehtib?`