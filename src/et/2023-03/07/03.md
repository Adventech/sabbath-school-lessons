---
title: Ühiselt koos Ühes
date: 07/08/2023
---

`Millist seitset „ühte“ mainib Paulus, kui räägib koguduse ühtsusest? Mida ta püüab selle loeteluga saavutada? (Ef 4:4–6).`

Pauluse loetelu seitsmest „ühest“ on poeetilise hõnguga ning siit kajab justkui läbi kiituslaul, mida võib-olla Efesoses kasutati. Loetelu algab kahe „ühe“ koos mainimisega: „Üks ihu (osutab kogudusele kui Kristuse ihule, Ef 4:12, 16; Ef 1:23; Ef 6:23, 29, 30) ja üks vaim“ (Ef 4:4). Kolmas „üks“ on „üks lootus oma kutsumise poolest“ (Ef 4:4; võrdle Ef 4:1).

Edasi tuleb veel kolm „ühte“, „üks Issand“ (osutatakse Kristusele), „üks usk“ (tähendab kristliku usu sisu; Ef 4:13; Kl 1:23; Kl 2:7; Gl 1:23; 1Tm 4:1, 6) ja „üks ristimine“ (võrdle Ef 5:26) ning seejärel kokkuvõtvalt laiem kirjeldus Jumalast – „üks Jumal ja kõikide Isa, kes on kõikide üle ja kõikide läbi ja kõikide sees“ (Ef 4:6).

Mida ütleb Paulus sellise poeetilise esitusviisi abil Jumal Isa kohta? Kuna Jumal on „kõikide Isa“, on Ta Looja. Ülejäänud lauseosa kirjeldab, kuidas maailm kord loodi; Jumal on seotud kõigega, sest Tema tegi kõik. Paulus ei põika ajaviiteks panteismi (valeõpetusse, mis samastab Jumala looduga) ega panenteismi (valeõpetusse, mis väidab, et maailm on osa Jumalast, kuigi Jumala olemus jääb maailmast suuremaks). Küll aga kuulutab Paulus Jumala transtsendentsust („kes on kõikide üle“) ja immanentsust („kes on… kõikide sees“).

Pange hoolikalt tähele koguduse ühtsuse kahte põhimõtet (Ef 4:1–6). Esiteks, ühtsus on vaimulik tõsiasi, mille lähtekohaks on seitse „ühte“; tõsiasi, mida hoida au sees (Ef 4:4–6). Teiseks, ühtsus nõuab meilt indu seda hoida ja kasvatada (Ef 4:3). Sageli leidub põhjuseid kurta oma puudujääkide üle ühtsuse saavutamisel. Ometi saame igasuguste puudujääkide kiuste rõõmustada selle üle, mida Jumal teeb Kristuses koguduse ühendamise nimel, ja rõõmustada „Vaimu antud ühtsuse“ teoloogilise tegelikkuse üle (Ef 4:3). Rõõmustamine annab meile jõudu naasta ühtsuse edendamise raske töö juurde värske veendumusega, et niimoodi teeme Jumala tööd.

`Loe veel kord Ef 4:4–6. Mis tundeid see sinus tekitab? Mis tundeid peaks tekitama teadmine ühtsusest Jumalaga Kristuse kaudu?`