---
title: Ülendatud Kristus, andide Andja
date: 08/08/2023
---

„Ent igaühele meist on antud armu Kristuse kingi kohaselt. Seepärast ütleb Kiri:

„Tema on läinud üles kõrgesse,

viies vangiviidud vangidena kaasa,

ning on andnud inimestele ande.“

`Aga see, et ta on läinud üles, mis on see muud, kui et ta on esmalt tulnud alla maa sügavamatesse paikadesse? Niisiis see, kes on tulnud alla, on sama, kes on ka läinud üles üle kõigi taevaste, et ta täidaks kõiksuse.“ (Ef 4:7–10). Mis siin toimub ja millele Paulus neis salmides sihib?`

Paulus tsiteeris siin Ps 68:19, kust loeme: „Sa läksid üles kõrgesse ja võtsid vangihulga saagiks, said ande inimeste seast, isegi tõrkujate seast, sa Issand Jumal kõrgustes.“ Ps 68:19 kujutab Issandat, Jahvet, vallutava kindralina, kes tõuseb vaenlase vallutamise järel koos sõjavangide riviga üles mäele, millele on ehitatud Tema pealinn (vaata Ps 68:2, 3). Siis saab ta andami („sai ande“) oma alistatud vastastelt (vaadake, kuidas Paulus kohandab seda piltlikku kõnet nii, et „ande annab“ ülendatud Kristus – nagu ka selle Psalmi laiem kontekst ütleb, vaata Ps 68:36).

Kui järgime Ps 68:19-s toimuvat, näeme, et kõigepealt toimub ülesminek – Kristuse taevaminek (Ef 1:21–23) – ning seejärel laskumine, mille puhul ülestõusnud ja ülendatud Jeesus annab ande ning täidab kõik asjad. Sellises sõnastusviisis kujutab Paulus Püha Vaimu väljavalamist nelipühal (vaata Ap 2. ptk). Sama seisukohta kinnitab Ef 4:11, 12, kus esineb äratuntavalt mõte, et ülendatud Jeesuse antud annid on Vaimu annid.

„Kristus läks kõrgustesse, juhtis vangivõetud vange ja andis inimestele ande. Missugune mõju oli sellel, kui pärast Kristuse taevaminekut tuli tõotuse kohaselt alla Vaim nagu tugev tormituul, mis täitis kogu paiga, kuhu jüngrid olid kogunenud? Ühe päevaga pöördusid usku tuhanded inimesed.“ – Ellen G. White, „Ye Shall Receive Power“, lk 158.

`Kui tahes sügava sisuga need salmid Kirjas efeslastele ka on, kuidas ammutada julgustust sellest, mida need räägivad Kristusest – mida Ta on meie heaks teinud ja mida Ta veel teeb, eriti siis, kui „temaga saab täis kõik kõiges“ (Ef 1:23, NLT)?`