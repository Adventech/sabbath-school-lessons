---
title: Kasvada Kristuses
date: 10/08/2023
---

`Mis ohustab kristliku küpsuse saavutamist koguduses? Ef 4:14.`

Paulus kirjeldab keskkonda, mis ei erine meie omast – usklikele surutakse peale mitmesuguseid ideid, mida ta nimetab „igaks õpetusetuuleks“ ja „inimlikuks pettemänguks“. Kolme kujundi kaudu kirjeldab ta eksitava teoloogia ohte: (1) lapseea ebaküpsus, „et me ei oleks enam väetid lapsed“; (2) avamerel varitsev oht, „keda pillutab ja kõigutab iga õpetusetuul“; (3) saak tüssajatele ehk kavalatele inimestele, kes mänguritena osavaid võtteid kasutavad. Paulus paneb kreeka sõna _kubeia_ („täringumäng“) piltlikult tähendama „kavalust“ või „pettust“.

Paulus usub, et lahkmeel on oluline veateade; hea on see, mis ihu toidab ja kasvatab ning aitab koos hoida, kuid kuri on see, mis kurnab ja lõhestab. Kui inimesed pööravad selja lõhestavale õpetusele ning hoiavad läbiproovitud ja usaldusväärsete õpetajate poole (Ef 4:11), hakkavad nad arenema tõelises kristlikus küpsuses ning osa, mida nad Kristuse ihus täidavad, on mõjus (Ef 4:12, 13; võrdle Ef 4:15, 16).

`Mille poolest toimib tervisest pakatav kogudus samamoodi nagu tervisest pakatav ihu? Ef 4:15, 16.`

Ef 4:1–16 seisab Paulus koguduse ühtsuse eest ja püüab panna kirja saajadki koguduse ühtsust aktiivselt edendama. Kuigi ühtsus on teoloogiline kaheldamatu tõsiasi (Ef 4:4–6), nõuab see meilt ränka tööd (Ef 4:3). Üks viis, kuidas ühtsust tugevdada, on olla Kristuse ihu aktiivsed „liikmed“ (Ef 4:7–16). Igaüks meist kuulub ihusse ning peaks panustama ihu tervisesse ja kasvamisse (Ef 4:7, 16). Samuti on meile kõigile kasuks apostlite, prohvetite, evangelistide ja pastorite-õpetajate töö (Ef 4:11). Nende ühendav ülesanne on sarnane keha liigessidemete, kõõluste ja „iga liigesega“ (ESV) – nad aitavad meil kasvada koos Kristusesse, kes on ihu pea (Ef 4:13, 15).

`Millised on need „õpetusetuuled“, mis puhuvad praegu läbi sinu koguduse, ning kuidas seista neile kindlalt vastu? Jaga oma vastust hingamispäeval klassis.`