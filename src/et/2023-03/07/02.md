---
title: Vaimu ühtsus
date: 06/08/2023
---

`Loe Ef 4:1–16. Kuidas julgustab Paulus usklikke koguduse ühtsust edendama?`

Paulus alustab teist poolt kirjast efeslastele (4.–6. peatükk) virgutava üleskutsega ühtsusele, aga jagab üleskutse kahte ossa. Esiteks palub ta Ef 4:1–6 usklikel edendada „Vaimu antud ühtsust“ üksmeelt tugevdavate vooruste esiletoomisega (Ef 4:1–3); selle üleskutse toetamiseks moodustab ta poeetilise loetelu seitsmest „ühest“ (Ef 4:4–6). Teiseks tõstab Paulus Ef 4:7–16 silme ette võiduka, ülendatud Jeesuse – Tema on evangeeliumist kõnelevate inimeste Armuallikas (Ef 4:7–10) – ja räägib sellest, kuidas nad kõigi koguduseliikmetega koos panustavad elutervesse, kasvavasse ja ühtsesse Kristuse ihusse (Ef 4:11–16).

Peatüki alguses kutsub Paulus kristlasi üles „elama [„käima“ – ESV ja 1926] selle kutsumise vääriliselt, millega te olete kutsutud“ (Ef 4:1). Ta kasutab tegusõna _käima_ kujundlikus tähenduses mõistete _käituma_ ja _elama_ asemel (vaata Ef 2:2, 10; Ef 4:17; Ef 5:2, 8, 15). Kui Paulus osutab usklike _kutsumisele_, siis peab ta silmas kutset tulla kristlikku usku (Ef 1:18; Ef 2:4–6, 13). Paulus innustab usklikke harrastama ühendavat käitumist, kust peegeldub Jumala lõplik kavatsus (Ef 4:9, 10). Ta alustab sellist rõhuasetust üleskutsega viljeleda voorusi, mis viivad ühtsuseni (Ef 4:1–3), nagu alandlikkus, tasadus ja pikk meel.

Vaatleme iga mõistet eraldi.

Paulus selgitab Ef 4:2 esinevat mõistet _alandlikkus_ teisal nii: „… peate… üksteist ülemaks kui iseennast“ (Fl 2:3). Seega ei tule alandlikkust mõista mitte madala enesehinnanguna (vaata Kl 2:18, 23), mis on negatiivne omadus, vaid positiivses tähenduses: inimene hindab ja teenib kaasinimesi.

_Tasaduse_ (Ef 4:2) võiks sõnastada nii: see on „omadus, mille puhul enda tähtsuse tunne ei avalda endale liigset muljet“. Samuti võib seda kirjeldada mõistetena „viisakus, taktitunne, leebus“ – Frederick Danker, toim., „Greek-English Lexicon of the New Testament and Other Early Christian Literature“, 3. väljaanne (Chicago: University of Chicago Press, 2000), lk 861.

Ja veel, _pikk meel_ (võrdle _kannatlikkus_) on suutlikkus õrritamise või katsumuste korral vastu pidada.

Seega pööravad kõik need omadused tähelepanu ära enda tähtsuselt, et pidada väärtuslikuks kaasinimesi.

`Alandlikkus, tasadus, pikk meel. Mõtle, kuidas need omadused aitavad meid inimestena ühendada. Kuidas õppida selliseid voorusi arendama?`