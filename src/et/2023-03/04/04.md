---
title: Juba praegu koos Kristusega üles tõusnud, taevasse läinud ja ülendatud
date: 18/07/2023
---

„Aga Jumal, kes rikas on halastuselt, oma suure armastuse pärast, millega tema meid on armastanud“ (Ef 2:4, 1926). Kahe võimsa sõnaga – „aga Jumal“ – pöörab Paulus oma kuulajaskonna (Ef 2:1–3) kurva minevikupildi uude lootusrikkasse olevikku, mis iseloomustab nende elu usklikena (Ef 2:4–10).

`Mil viisil osalevad usklikud Kristuse ülestõusmises, taevaminekus ja ülendamises? Millal see osalemine toimub? Ef 2:6, 7.`

Oleme täheldanud, et Pauluse kiri efeslastele on Kristusest läbi imbunud kiri, mis tõstab esile usklike liitumise üheks tervikuks Kristusega. Ef 2:4–6 laiendab Paulus vastavat teemat ning kirjeldab kolme väljendi abil vapustavat tõde – Jumala algatusel osalevad usklikud ise lunastusloo olulistes sündmustes, mis keskenduvad Messiale, Jeesusele.

Usklikud on: (1) koos Kristusega tehtud elavaks; (2) koos Kristusega üles äratatud (sellega osutab Paulus ilmselt usklike osalemisele Kristuse taevaminekus); (3) [koos Kristusega] asetatud „taevasesse olukorda“, mis tähendab, et usklikud „istuvad“ koos Kristusega maailmaruumi troonil. Nad ülendatakse koos Jeesusega.

Pauluse väidete jõulisuse hindamiseks tuleb meil vaadata uuesti Ef 1:19–23 ning tuletada meelde, et oma surma, ülestõusmise, taevamineku ja ülendamisega saavutab Kristus võidu nendesamade kurjade ja vaimsete jõudude üle, mis valitsesid kord usklike elu. Jeesuse ülestõusmise, taevamineku ja ülendamise tõttu on need jõud – kuigi endiselt aktiivsed ja inimese elu ohustavad – põhjalikult välja tõrjutud. Maailmaruumis on toimunud muutus. Reaalsus on muutunud. Usklikud ei vaata sündmusi ainult pealt, vaid on neisse isiklikult ja lahutamatult kaasatud. Tõsiasi, et oleme koos Jeesusega tehtud elavaks, taevasse viidud ja ülendatud, avab meie jaoks täiesti uued võimalused. Meil on õigus deemonliku valitsemise all olevast elust pöörduda vaimuliku külluse ja väe ellu Kristuses (2Tm 1:7).

`„Jumal ei ole meile ju andnud arguse vaimu, vaid väe ja armastuse ja mõistlikkuse vaimu“ (2Tm 1:7). Kuidas aitavad täna vaadeldud salmid meil aru saada, millest Paulus siin kirjutab?`