---
title: Kord surnud ja Saatanast petetud
date: 16/07/2023
---

`Loe Ef 2:1–10. Millise põhiidee esitab Paulus meile siin selle kohta, mida Jeesus on meie heaks teinud?`

Paulus on juba kirjeldanud kristlastele antud päästet (Ef 1:3–14, 15–23) ning rääkinud lühidalt Efesose usklike loo (Ef 1:13). Nüüd jutustab Paulus Ef 2:1–10 nende uskutuleku loo palju üksikasjalikumalt, palju isiklikumast vaatenurgast. Ta kõrvutab nende patuse elu minevikus (Ef 2:1–3) Jumala pääste õnnistustega, mida ta kujutab osasaamisena Kristuse ületõusmisest, taevaminekust ja ülendamisest (Ef 2:4–7), ning rõõmustab, et selle päästmise aluseks on Jumala arm ja Tema loov tegevus (Ef 2:8–10).

Piibliteksti kolm alalõiku võetakse kenasti kokku Ef 2:4, 5: (1) „me olime surnud üleastumistes; (2) [Jumal] tegi meid „koos Kristusega elavaks“; (3) „armu läbi te olete päästetud“.

Ef 2:1, 2 toonitab Paulus kurba tegelikkust: tema kuulajaskonna elu enne uskuma hakkamist oli vaimulik surm, nende tavapärase elamisviisi moodustasid üleastumised ja patud (Ef 2:1) ning neid valitses Saatan (Ef 2:2). Kuna Paulus kirjutab elavatele inimestele, osutab ta neile kui kord „surnutele“ piltlikus mõttes (võrdle Ef 5:14). Aga nende kitsikus oli päris tõsine ja kohutav, kuna nad olid lahus Jumalast, Eluallikast (võrdle Kl 2:13, Rm 5:17; Rm 6:23).

Oma kuulajate möödunud elule mõeldes märgib Paulus ära kaks välist jõudu, mis neid valitsesid. Esimene neist on „selle maailma ajastu viis“ (Ef 2:2) – Efesose ühiskonna tavad ja käitumine laiemalt, mis tegi inimese elust mässu Jumala vastu.

Teine väline jõud, mis nende endist elu valitses, on Saatan, keda kirjeldatakse kaht moodi. Ta on „vürst, kellel on meelevald õhus“ ehk „vürst, kellel meelevald on taeva all“ (1926), sest „õhk“ (ehk „taeva all olemine“) kannab üleloomulike jõudude, sealhulgas kurjade jõudude asupaiga tähendust (võrdle Ef 1:3; Ef 3:10; Ef 6:12). Ta tegutseb ka maa peal, kuna ta on „vaim, kes nüüdki on tegev sõnakuulmatutes lastes“ (Ef 2:2, NKJV),

`Mida ütlevad need salmid suure võitluse tõelisuse kohta? Samas, kuidas võime ammutada lohutust ja lootust teadmisest, et Jeesus on võitnud ja Tema võit on juba nüüd meie oma?`