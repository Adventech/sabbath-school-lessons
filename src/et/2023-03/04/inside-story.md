---
title: Misjonilugu
date: 21/07/2023
---

#### Hirmul Venemaal: 1. osa

_Loo on kirja pannud Andrew McChesney._

Pärast seda, kui Venemaa Föderatsiooni kuuluvas Baškiiria Vabariigis elav 16-aastase Almira oli registreerunud üleloomulike teemade kursustele, hakkasid tema kodus sündima ebatavalised asjad.

Oli 1992. aasta. Nõukogude Liit oli aasta tagasi kokku varisenud ja avalik huvi kord keelatud religiooni vastu oli suur. Kaks venelast Moskvast tulid Sibai kooli, kus Almira õppis, ning pakkusid õppekavaväliseid üleloomuliku taju kursusi.

Almira ema ja isa keelasid oma tütart nendel kursustel käimast.

Venemaalt tulnud õpetajad aga lubasid paljastada hämmastavaid saladusi, sealhulgas seda, kuidas haigustest terveneda. Ema oli juba mõnda aega kannatanud peavalude all ja Almira tahtis teda aidata. Nii käis ta kursustel salaja. Talle õpetati, et teda ümbritsevad nähtamatud head ja kurjad jõud ning kui ta neid valdab, teeb ta imesid.

Üksi kodus olles püüdis Almira õpitut rakendada. Ta alustas oma kodus ühepoolseid vestlusi nähtamatute jõududega, öeldes, et tahab neid juhtida.

Kui ta sel õhtul tule kustutas, et magama minna, tundis ta toas kellegi kohalolu.

Natukese aja pärast ilmutas see kohalolija ennast päeval, kui ta oli üksi kodus. Mõnikord märkas ta, et vari libises aknast mööda.

Almira ei kartnud. Ta pidas ennast tugevaks ja kontrollis enda meelest nähtamatuid jõude.

Ajapikku sai ta oma meelehärmiks aru, et see jõud oli temast tugevam.

Tema ei suutnud seda juhtida.

Almira oli hirmul. Ta ei kustutanud enam toas tuld, kui hakkas magama minema. Ta kartis magada. Kui ta viimaks uinus, nägi ta hirmutavaid luupainajalikke unenägusid.

Meeleheitel Almira palus emal enda juures magada. Kuid mõne päeva pärast ema keeldus. Ta ütles, et tal olid õudusunenäod.

Järgmise kuue kuuga pöördus Almira elu pea peale. Tema hinded koolis halvenesid ja näis, et ta oli pidevalt konfliktis õpetajate, sõprade ning ema-isaga. Tema hirm kasvas. Ta ei teadnud, kust abi saada.

_Loe järgmisel nädalal Almirast edasi. Täname sind, et annetad misjonitöö heaks, mis aitab levitada evangeeliumi Venemaal ja kogu maailmas._