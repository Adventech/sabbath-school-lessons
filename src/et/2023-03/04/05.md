---
title: Nüüd igavesti armuga õnnistatud
date: 19/07/2023
---

`Võrdle Jumala päästeplaani Ef 1:3, 4 sellesama plaani igaveste tulemustega Ef 2:7. Millised on Jumala päästeplaani olulised osad ja eesmärgid?`

Lõpuaktused on imelised rõõmupäevad, olgu tegemist lasteaia lõpupäevaga või doktorantuuri lõpetamisega. Koolilõpetamine on olulise punkti panemine ning elus või töös järgmisse etappi liikumine. Meie kui usklike jaoks on tähtis mõista evangeeliumi üht sügavat tõde: armule ei pane me kunagi punkti. Me ei tähista kunagi doktorikraadi omandamist armu alal ega kasva välja vajadusest selle järele.

Paulus kinnitab seda tõde Ef 2:7 ning laiendab seda ulatusliku ajalookirjeldusega. Jumal on tegutsenud minevikus Kristuses, et meid lunastada, ning samastanud meid oma Pojaga, Jeesuse Kristusega niivõrd, et oleme Tema ülestõusmise, taevamineku ja ülendamise (Ef 2:4–6) praegused kaasosalised. Ent Jumala kavatsus ei lõppe armu täis minevikuga ega halastuses kümbleva olevikuga. Jumala kavatsus, mis on paigale pandud jumalikes nõukogudes juba iidsetel aegadel (Ef 1:4), ulatub igaveseks tulevikku. See hõlmab kõik „tulevased ajad“ (Ef 2:7). Tema igavese tuleviku aluseks on sama põhimõte, mis on Tema tegevuse aluseks minevikus ja olevikus – arm. Jumal ootab väga, et „tulevastel aegadel“ näidata „oma armu võrratut rikkust helduses meie vastu Kristuses Jeesuses“ (Ef 2:7).

Pauluse meelest on Jumala arm aare ehk mõõtmatu väärtusega varandus (võrdle Ef 1:7; Ef 3:8), millest usklikud ammutavad mis tahes vajaduse rahuldamiseks. Jumala armu kõnekaks, ajatuks ja üleilmseks asitõendiks on Tema suurepärane heldus meie vastu.

„Tulnud elama meie keskele, pidi Jeesus esitama Jumalat nii inimestele kui ka inglitele… Kuid Ta ei pidanud seejuures silmas ainult oma maa peal elavaid lapsi. Meie väike planeet on kogu universumi õpperaamat. Jumala imeline armuplaan, lunastava armastuse saladus, on teema, „millesse igatsevad inglidki vaadata“; see pakub uurimisainet läbi igaviku. Lunastatute ja langemata olevuste jaoks tähendab Kristuse rist uurimissügavuste ja laulude peateemat. Igaviku käigus saab üha selgemaks tõdemus, et Jeesuse näost särav au on ennastohverdava armastuse au.“ – Ellen G. White, „Ajastute igatsus“, orig lk 19, 20.