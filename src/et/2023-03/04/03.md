---
title: Kord petsid meid meie oma ihad
date: 17/07/2023
---

„Kelle seas [sõnakuulmatute seas] ka meie kõik varem käisime oma lihalikes himudes, tehes liha ja mõtete tahtmist mööda, ning me olime loomu poolest viha lapsed nagu teisedki“ (Ef 2:3).

Kui Jumal ei sekku, valitsevad inimese elu nii Ef 2:2 nimetatud välised jõud kui ka sisimad jõud, „oma lihalikud himud, mis teevad oma ihu ja mõtete tahtmist“ (Ef 2:3, ESV; võrdle Jk 1:14, 15; 1Pt 1:14).

`Mida peab Paulus silmas väitega, et tema kuulajad olid „loomu poolest viha lapsed nagu teisedki“ (Ef 2:3)? Võrdle Ef 2:3 ja Ef 5:6.`

On küllalt ängistav mõelda kaotsiläinud elupäevadele, kuid veelgi kohutavamad on need viimset päeva arvestades. Inimesed, „loomu poolest viha lapsed nagu teisedki“ (Ef 2:3), seisavad aegade lõpus silmitsi Jumala kohtuotsusega.

Fraas „loomu poolest viha lapsed“ viitab veel ühele himuäratavale reaalsusele. Ehkki oleme ikka veel Jumala näo järgi loodud, tuleb meil mõista, et meis on midagi sügavalt viltu. Kristlik elu ei ole ainult ühest-kahest halvast harjumusest loobumine või ükskõik milliste „üleastumiste ja pattude“ võitmine (Ef 2:1), mis meid hetkel ohustavad. Me ei võitle üksnes _pattudega_, vaid _patuga_. Kaldume Jumalale vastu hakkama ja ennast hävitama. Inimesed kistakse tahes-tahtmata ennasthävitavasse, patusesse käitumismustrisse, mis on Saatana korralduste (Ef 2:2) ning meie enda sünnipäraste patuste ihade tagajärg (Ef 2:3). Usklikud olid kord „loomu poolest viha lapsed“.

Tähtis on märkida, et Paulus kasutab minevikuvormi – „me olime loomu poolest viha lapsed“ (Ef 2:3). Öeldu ei tähenda, et kaasasündinud kalduvus kurjale enam usklike elus ei kehti. Paulus hoiatab selles kirjas märkimisväärselt sageli (Ef 4:17–5:21), et patused teod, mis võrsuvad meie patusest loomusest, jäävad kristlasi ohustama. Kuid see tähendab, et „vana mina“ ei valitse enam usklikku, kes jätab Kristuse jõus „oma endise eluviisi poolest vana loomuse“ ja „riietub uue inimesega, kes on loodud Jumala poolt elama tõe õiguses ja vagaduses“ (Ef 4:22–24).

`Kes poleks kogenud oma loomuse rikutust, ka pärast seda, kui oleme ennast Jeesusele üle andnud? Mida õpime siit selle kohta, kui tähtis on klammerduda Tema külge oma elu igal hetkel?`