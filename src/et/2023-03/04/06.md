---
title: Jumala poolt praegu päästetud
date: 20/07/2023
---

`Loe veel kord läbi Ef 2:1–10 ja pööra erilist tähelepanu 8.–10. salmis esitatud Pauluse järeldusele. Millised mõttepunktid ta tekstilõiku lõpetades esile toob?`

Ef 2:1–3 teatab Paulus, et Efesose usklike päästmine ei ole nende hea käitumise ega veetlevate omaduste tulemus. Loo alguses on juttu nende vaimulikust surmast. Neis ei ole elusädet ega väärtust (Ef 2:1). Patt on nad täielikult vallutanud (Ef 2:1). Nad ei ilmuta isiklikku algatusvõimet, vaid neid juhivad Saatan ning nende endi madalad kired ja meelepetted (Ef 2:2, 3).

Enesele teadmata on nad palju hullemas olukorras kui lihtsalt ilma vaimse elu ja vooruseta. Kogu inimkonnaga seltsis on nad tõelise Jumala vaenlased ning liiguvad jumaliku kohtuotsuse saatusliku päeva poole. Nad on „viha lapsed nagu teisedki“ (Ef 2:3).

Pääste aluseks ei ole efeslaste heade omaduste kogusumma, vaid Jumala võrratu armastus – armastus, mida ei seleta kiindumusobjekti väärtus. Jumal tegutseb halastuse ja armastusega nende heaks, kes on Kristuses Jeesuses (Ef 2:4), kui taaselustab nad vaimulikust surmast. Jumala sekkumise tõttu saavad nad osa hämmastavast teekonnast, mis järgib Jeesuse teekonda. Nad äratatakse üles täieliku vaimse surma äärmisest sügavusest ja karmist orjusest ning asetatakse „taevasesse olukorda“ ja nad istuvad koos Kristusega maailmaruuumi troonil (Ef 2:5, 6). Selline välguna sähvatav jumalik sekkumine ei ole hetkeline nähtus. Sellel on tõeline püsiv jõud, igavene kestvus, sest Jumal kavatseb ilmutada neile oma armu Kristuses Jeesuses kogu igaviku jooksul (Ef 2:7).

Paulus soovib, et kõlama jääks asja tuum, ning Ef 2:1–10 kirjutatut kokku võttes väljendab ta 8.–10. salmis taas oma veendumust: usklike päästmine on Jumala töö, mitte inimese oma. Selle algus ei ole meis, vaid see on Jumala and. Ükski inimene ei saa uhkustada, et see tuleb temast (Ef 2:8, 9). Jumala armusse jäädes oleme meie, usklikud, Tema – ja üksnes Tema – armu asitõendid. Oleme Tema meistriteos, „Jumala poolt loodud Kristuses Jeesuses“ (Ef 2:10).

`Miks on nii tähtis mõista, et meie päästetud saamine on Jumalalt ega põhine meie väärtusel või jõupingutustel?`