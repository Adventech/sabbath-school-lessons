---
title: „On palju seda, mida me ei tea“
date: 10/02/2025
---

Ajalugu lõpeb armastuse võiduga kurjuse üle. Aga vahepeal jääb õhku palju häirivaid küsimusi. Kuidas mõelda ja rääkida kurjuseprobleemist viisil, millest on abi?

`Loe Ii 38:1–12. Kuidas heidab Jumala vastus Iiobile valgust kurjuseprobleemile? Kui palju me teame ja ei tea sellest, mis on teoksil telgitagustes?`

Iiob on loo jooksul palju kannatanud ning esitanud hulga küsimusi selle kohta, miks on teda tabanud nii palju kurja ja kannatusi. Ta taotleb Jumala jutule pääsemist, et oma küsimustele vastused saada, teadmata, kui palju toimus inimsilma eest varjatult, taevastes õuedes (vaata 1. ja 2. peatükki Iiobi raamatust).

Jumala vastus Iiobile on jahmatav. Nimelt „vastas Issand Iiobile tormituules ja ütles: „Kes on see, kes mõistmatute sõnadega tahab varjutada minu nõu?““ (Ii 38:1, 2). Üks tõlge sõnastab selle nii: „Miks sa räägid nii palju, kui sa tead nii vähe?“ (Ii 38:2, CEV). Ja Jumal lisab Ii 38:4: „Kus olid sina siis, kui mina rajasin maa? Vasta, kui sul niipalju tarkust on!“

`Loe Ii 42:3. Kuidas illustreerib Iiobi vastus tõsiasja, mida me enda kohta tunnistama peame?`

Oma vastuses tegi Jumal Iiobile selgeks, et oli palju seda, mida Iiob ei teadnud ega taibanud. Iiobi sarnaselt tuleb meilgi alandlikult tunnistada, et maailmas on teoksil palju, mis jääb kulisside taha ja millest me ei tea midagi. Tõsiasi, et me ei pruugi saada oma küsimustele vastuseid, ei tähenda seda, et häid vastuseid poleks või et ühel päeval kõik ei laheneks. Seni aga on meil vaja usaldada Jumala headust, mis saab meile avalikuks nii mitmel moel.

`Mõtle, kui vähe me üldse midagi teame. Miks tuleb meil seega õppida elama vastamata küsimustega niisugustel keerulisimatel teemadel nagu kurjus ja kannatus?`