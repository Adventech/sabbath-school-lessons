---
title: Armastus ja kurjus?
date: 13/02/2025
---

Jumal on andnud loodud olevustele tahtevabaduse, sest seda on vaja armastamiseks; selle tahtevabaduse vääriti kasutamine on kurjuse põhjus. Taas jääb õhku palju küsimusi. Jumal lubab kurjust (mõnda aega), kuigi Ta põlgab seda kirglikult, sest selle võimaluse välistamine muudaks võimatuks armastuse ja selle ennatlik hävitamine kahjustaks armastuse jaoks vajalikku usaldust.

„Maailm oli pimeduses seetõttu, et Jumalat mõisteti vääriti. Selleks, et süngeid varje kõrvaldada ja maailma taas Jumalaga ühendada, tuli purustada Saatana petlik võim. Seda polnud võimalik teha vägivaldselt. Jõu kasutamine on vastuolus Jumala valitsuse põhimõtetega. Tema soovib ainult armastusest ajendatud teenimist ja armastust ei saa sundida; seda pole võimalik esile kutsuda jõu ega autoriteedi abil. Ainult armastus äratab vastuarmastuse. Jumalat tunda tähendab Teda armastada. Jumala iseloomu tuli avaldada sootuks vastupidiselt Saatana taotlustele.“ – Ellen G. White, „Ajastute igatsus“, orig lk 22.

Ilma tahtevabaduseta poleks armastust. Kui Jumal on armastus, siis on selge, et Jumalal pole tegelikult võimalik salata armastust või armastuse olemasoluks vajalikku vabadust. Samuti võiks arvata, et kui teaksime lõppu algusest peale, nii nagu Jumal, ei tahaks me, et Ta meid vabadusest vabastaks. Kes tahaks lõppude lõpuks elada armastuseta universumis?

`Loe Rm 8:18 ja Ilm 21:3, 4. Kuidas annavad need piiblitekstid meile julgust usaldada Jumala headust, vaatamata kogu maailmas olevale kurjusele?`

Kuigi me ei suuda näha läbi pimeduse, näeb Jumal lõppu algusest peale. Tema näeb ka igavest õndsust, mida Ta tõotab kõigile neile, kes toetuvad usus Jeesusele. Rm 8:18 sõnade kohaselt „ei vääri nüüdse ajastu kannatused mainimist tulevase kirkuse kõrval, mida meile ilmutatakse“. Kas meil on usku ja usaldust sellesse imelisse tõotusse?

Samuti oli armastus ja armastusele omane vabadus nii püha, nii põhiline, et Jeesus ei keelanud seda meile, kuigi teadis, et see saadab Ta ristile, kus Ta tohutult kannatab. Ometi andis Ta selle vabaduse meile, teades, mida see Talle maksma läheb. Miks on see nii oluline tõde, millele alati mõelda?

`Kuidas hoiab selle tõsiasja meelespidamine, et Jumal annab meile tahtevabaduse, meid mõtlemast, et kõik, mis juhtub, on Jumala tahtmine?`