---
title: „Kui kaua, Issand?“
date: 09/02/2025
---

Kurjuse probleem pole kuuldav mitte üksnes tänapäeva kontekstis, vaid juba Pühakirjas.

`Loe Ii 30:26; Jr 12:1; Jr 13:22; Ml 2:17 ja Ps 10:1. Kuidas toovad need piiblitekstid esile kurjuseprobleemi inimkogemuses?`

Need piiblitekstid tõstavad esile mitu küsimust, mis on meie ees tänagi. Miks näib nii, et õelad õitsevad ja neil, kes paha teevad, käib käsi hästi; kui mitte alati, siis pahatihti küll? Miks kannatavad õiged nii palju? Kus on Jumal siis, kui kurja tehakse? Miks näib Jumal mõnikord olevat meist kaugel, lausa varjul?

Ükskõik, kuidas me nendele küsimustele vastame ja mida kurjuseprobleemi kohta üldiselt ütleme, ei tohiks me kindlasti _lasta kurjust näida tühisena_. Ärgem püüdkem lahendada probleemi sellega, et pisendame maailmas olevat kurjuse kaalu või hulka. Kurjus on väga halb ja Jumal vihkab seda palju rohkem kui meie. Niisiis võime ühineda hüüdega, mis kajab Pühakirjas vastuseks maailmas olevale tohutule kurjusele ja ülekohtule: „Kui kaua, oo Issand?“

`Loe Mt 27:46. Kuidas saad aru nendest Jeesuse sõnadest? Mida räägivad need sellest, kuidas kurjus puudutab Jumalat kõige silmatorkavamalt?`

Ristil küsis Jeesus ise: „Mu Jumal, mu Jumal, miks sa mu maha jätsid?“ (Mt 27:46). Siin näeme eriliselt, et kurjus puudutab Jumalat; see on hämmastav tõde, mis tõuseb kõige eredamalt esile Kristuse kannatustega ja ristisurmaga, kui kogu selle maailma kurjus Tema peale langes.

Aga isegi siin on lootus. See, mida Kristus ristil tegi, lõi kurjuse allikat, Saatanat, ning hävitab lõpuks kurjuse täielikult. Jeesus tsiteeris Ps 22:2 kirjas olevaid sõnu ning selle psalmi ülejäänud osa lõpeb võidukalt.

`Ristil hoidis Jeesus silmad lootusel, mida Ta ei suutnud sel korral näha. Kuidas ammutada lohutust Tema kogemusest siis, kui ka meie ei suuda enda ees lootust näha?`