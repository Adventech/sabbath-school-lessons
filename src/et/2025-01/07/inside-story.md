---
title: Misjonilugu
date: 14/02/2025
---

#### Hääl pimeduses

_Loo on kirja pannud Andrew McChesney._

Grace Babcock ärkas järsku keset ööd vihase hääle peale. „Sa ei tunne,“ ütles hääl. „Sa ei saa aru.“

Grace ei ehmunud. Kui üldse midagi, siis oli ta äratamise pärast nördinud. Naine viibis oma ühetoalises korteris Holbrooki Indiaanlaste Koolis, kus ta töötas õpetajana. Ta kuulatas.

„Jumal kasutab sind nagu nukku,“ ütles hääl. „On asju, mida sa ei tea. Sa järgned Jumalale kinnisilmi ja Jumal on türanlik.“

Grace’il oli olnud raskusi Jumala usaldamisega. Ühe Holbrooki õpilase hiljutine hukkumine bussiõnnetuses oli teda valusalt tabanud. Tal oli Jumalale palju küsimusi, aga tegelikult ei tahtnud ta Jumalaga neist asjust rääkida.

Nüüd süüdistas hääl Jumalat, ja ka see ei meeldinud Grace’ile.

„Mine minema,“ ütles naine. „Ma ei taha sinuga rääkida.“

Hääl jäi vait.

Kuid Jumala vastu esitatud süüdistus rippus raskelt õhus. Grace ei tahtnud Jumalaga rääkida, aga ta mõtles, et oleks kena, kui ta annaks Jumalale võimaluse vastata. Ta palus, et Jumal vastaks igale süüdistusele, mida oli kuulnud. Vaikus. Ta uinus.

Järgmisel päeval läks Grace looduses ühte kohta, kus talle meeldis sageli mõtisklemas käia. Pruunil kaljul istudes meenutas ta taas Jumala vastu esitatud süüdistusi. Vaikus. Õhtu saabudes läks ta koju.

Järgmisel päeval tuli Grace jälle samasse kohta. Jälle vaikus. Aga koduteel tajus ta häält ütlemas: „Sul ei ole vaja teada vastuseid oma küsimustele. Sul on vaja usku ja usaldust.“

„Õige küll,“ ütles Grace. „Mul ei ole vaja vastuseid. Aga mul on vaja teada, et Sa oled hea. Ja praegu ei tea ma, kas Sa oled hea.“

Kodus avas Grace hingamispäevakooli õppetüki ja hakkas lugema. Lugemise ajal kuulis ta häält, mis ütles: „Vaata üles.“

Üles vaadates nägi Grace oma külmikule kinnitatud pilti ühest värvimisraamatust. Pildi oli talle andnud üks tema viienda klassi õpilane ning sellel oli kujutatud Jeesust ristil. Lisaks olid pildile kirjutatud Jh 3:16 sõnad. „Sina tegid seda meie eest, Jeesus,“ ütles Grace. „Kuna Sa seda tegid, oled Sa hea. Sa oled tõesti hea. Ma saan Sind usaldada, kuigi ma ei tea vastuseid kõikidele oma küsimustele.“

_See misjonilugu kirjeldab veidi eelmise kolmeteistkümnenda hingamispäeva annetuse projekti. Grace Babcock õpetab algkooliõpilasi USAs asuvas Holbrooki Seitsmenda Päeva Adventistide Indiaanlaste koolis, kuhu läks 2021. aastal kolmeteistkümnenda hingamispäeva annetus. Täname sind 29. märtsi annetuse eest, mis on osa käesoleva aasta kolmeteistkümnenda hingamispäeva annetusest ja toetab evangeeliumi levitamist._
