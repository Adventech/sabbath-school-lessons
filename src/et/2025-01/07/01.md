---
title: Kurjuse probleem
date: 08/02/2025
---

### Selle nädala õppeaine

Ii 30:26; Mt 27:46; Ii 38:1–12; Ps 73; 1Ms 2:16, 17; Ilm 21:3, 4.

> <p>Juhtsalm</p>
> „Tema pühib ära iga pisara nende silmist ning surma ei ole enam ega leinamist ega kisendamist, ning valu ei ole enam, sest endine on möödunud“ (Ilm 21:4).

Suurim probleem, millega kristlus silmitsi seisab, on tõenäoliselt kurjuse probleem – kuidas sobitada kokku täiuslikult hea ja armastav Jumal ning tõsiasi, et maailmas on kurjus. Lühidalt öeldes, kui Jumal on igati hea ja kõikvõimas, siis miks on siin kurjus ja miks on seda nii palju?

Tegemist pole pelgalt akadeemilise probleemiga, vaid millegagi, mis paljusid inimesi sügavalt häirib ning hoiab mõningaid tagasi Jumalat tundmast ja armastamast.

„Paljudele inimestele on patu algus ja selle olemasolu põhjustanud palju küsimusi. Nad näevad kurjuse tööd, sellest tuleneva häda ja viletsuse kohutavaid tagajärgi ning ei suuda mõista, kuidas saab see kõik eksisteerida Tema kõrgeima võimu all, kel on piiritu tarkus, jõud ja armastus. Siin peitub saladus, millele nad ei leia seletust.“ – Ellen G. White, „Suur võitlus“, orig lk 492.

Paljud ateistid põhjendavad ateistiks olemist kurjuse probleemiga. Aga nagu sel ja järgnevatel nädalatel näeme, on Piibli Jumal läbinisti hea ja me saame Teda usaldada – vaatamata sellele, et pattulangenud maailm on niivõrd nakatunud kurjusega.

_Selle nädala õppetükki õppides valmistud hingamispäevaks, 15. veebruariks._
