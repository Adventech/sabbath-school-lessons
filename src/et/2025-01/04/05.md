---
title: Armukade Jumal?
date: 22/01/2025
---

Piibli Jumal on „osavõtlik Jumal“. Heebrea keeles nimetatakse Jumalat _el raḥum_ (5Ms 4:31). Sõna _el_ tähendab „Jumal“ ja _raḥum_ on osavõtlikkust väljendava sõna _raḥam_ teine vorm. Ning kuigi Jumalat nimetatakse osavõtlikuks Jumalaks, nimetatakse Teda ka kiivaks Jumalaks, _el qanaʹ_. 5Ms 4:24 sõnastatakse see nii: „... Issand, su Jumal, on hävitav tuli, püha vihaga Jumal [ _el qanaʹ_].“ (vaata 5Ms 4:24; 5Ms 6:15; Jos 24:19; Na 1:2)

`1Kr 13:4 annab teada, et „armastus ei ole kade“. Kuidas saab Jumal siis olla „armukade Jumal“? Loe 2Kr 11:2 ja mõtle, mismoodi oli Jumala rahvas kogu piibliloo jooksul Tema vastu truudusetu (vaata näiteks Ps 78:58). Millist valgust heidavad need salmid jumaliku „kiivuse“ tähendusele?`

Jumala „kiivusest“ saadakse pahatihti valesti aru. Kui sa viitad kellelegi kui armukadedale mehele või naisele, siis ei mõtle sa seda ilmselt komplimendina. Paljudes keeltes on armukadedusel negatiivne varjund. Kuid Piiblis ei ole armukadedus negatiivne. See on armastava abielumehe õiglane kirglik soov, et tema naine oleks suhtes ainult temaga.

Kuigi armukadedus võib töötada armastusele vastu (1Kr 13:4), on 2Kr 11:2 kohaselt olemas hea ja õige „kiivus“. Paulus viitab sellele kui „jumalikule kiivusele“ (2Kr 11:2). Jumala kiivus on ainult ja alati õige ning pigem võiks sellest rääkida kui Jumala kirglikust armastusest oma rahva vastu.

Jumala kirglikkus (_qanaʹ_) oma rahva suhtes tuleneb Tema sügavast armastusest nende vastu. Jumal igatseb oma rahvaga ainuõiguslikku suhet; üksnes Tema on nende Jumal. Siiski kujutatakse Jumalat pahatihti põlatud armastajana, kelle armastus jääb vastuseta (vaata Ho 1.–3. ptk; Jr 2:2; Jr 3:1–12). Niisiis ei ole Jumala „kiivus“ ehk „kirglikkus“ kunagi põhjendamatu, vaid selle kutsuvad alati esile truudusetud ja kurjad inimesed. Jumala kiivusel (ehk „kirglikul armastusel“) puudub inimliku armukadeduse negatiivne varjund. See ei ole kunagi kade, vaid alati õige ja õiglane kirglik soov ainulise suhte järele oma rahvaga ja nende heaks.

`Kuidas õpime peegeldama kaasinimestele samalaadset head „kiivust“, mida Jumal osutab meile?`