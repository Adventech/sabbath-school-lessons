---
title: Sisikonda rebestav armastus
date: 20/01/2025
---

Inimkonnale kaasa elava Jumala armastuse mõõtmatud sügavused avalduvad Hoosea raamatus. „Mine võta enesele hooranaine ja sohilapsed, sest maa lahkub üha hoorates Issanda järelt“ (Ho 1:2). Hiljem kirjeldab Hoosea raamatu 11. peatükk Jumala ja Tema rahva vahelist suhet, kasutades oma last armastava isa kujundit.

`Loe Ho 11:1–9. Kuidas toob nende salmide kujundlikkus elavalt esile, mismoodi Jumal oma rahvast armastab ja temast hoolib?`

Jumala armastust oma rahva vastu võrreldakse sellega, kuidas lapsevanem on hellalt kiindunud oma lapsesse. Pühakiri kujutab Jumala õrna hoolitsust oma rahva vastu väikese lapse käima õpetamisena, oma armsa lapse kätel kandmisena ning tema haigetsaamiste ja ülalpidamise eest hoolitsemisena. Pühakiri märgib ka, et Jumal „kandis“ oma rahvast nii „nagu mees, kes kannab oma poega“ (5Ms 1:31). „Armastuse ja kaastunde pärast ta lunastas nad“ ning „tõstis nad üles ja kandis neid kõigil muistseil päevil“ (Js 63:9).

Erinevalt Jumala kõigutamatust armastusest oli Tema rahvas korduvalt truudusetu ning tõrjus Jumala lõpuks eemale, tõmbas endale kaela karistuse ja kurvastas Jumalat sügavalt. Jumal on kaastundlik, aga ei välista seejuures kunagi õiglust. (Nagu ühes hilisemas õppetükis näeme, käivad armastus ja õiglus käsikäes.)

On miski sind kunagi nii häirinud, et sul kõhus keerab? Sedalaadi kujundit kasutatakse Jumala tunnete sügavuse kohta oma rahva pärast. Sügavaid emotsioone – nii Jumala kui ka inimeste omi – kirjeldatakse südame pahupidi pöördumisena ja kaastunde süttimisena.

Kaastunde süttimise (_kamar_) kujundit on kasutatud juhtumi puhul, kui kaks naist tulid Saalomoni juurde ning mõlemad väitsid, et üks ja seesama laps oli tema oma. Kui Saalomon käskis imiku pooleks lõigata (tegelikult polnud tal kavatsust lapsele viga teha), antakse selle kujundi kaudu edasi päris _ema_ tundepuhang (1Kn 3:26; võrdle 1Ms 43:30).

`Iga inimene, kes on kunagi lapsevanem olnud, teab, millest eelkirjeldatud õppetund räägib. Vanema armastust ei saa kõrvutada ühegi teise maapealse armastusega. Kuidas aitab see mõista meile suunatud Jumala armastuse tegelikkust ning millist julgustust saame ja peaksime saama sellest arusaamisest?`
