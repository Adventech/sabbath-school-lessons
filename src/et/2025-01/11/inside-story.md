---
title: Misjonilugu
date: 14/03/2025
---

#### Visa ema, 3

_Loo on kirja pannud Andrew McChesney._

Lastearst Colette Reahl lootis tuua 13aastase Alaska põlisrahva tütre koju enne hingamispäeva algust. Naine oli Matronale rääkinud, et ta oli seitsmenda päeva adventist, aga ta leidis, et Anchorage’i kodusse elama asudes oleks hea mõte veeta esimene hingamispäev koos.

Alaska lapsendamisametnikel olid aga muud mõtted. Nad ütlesid Colette’ile, et ta võib tüdruku kätte saada alles hingamispäeval.

Päev enne suurt kolimist helistas Colette Matronale Anchorage’i lasteasutusse. „Ma käin laupäeviti tavaliselt kirikus,“ ütles ta. „Kas tahaksid tulla koos minuga?“

„Ei,“ vastas Matrona.

Kui Matrona järgmisel hommikul saabus, teatas ta, et tahab telekat vaadata.

„Hingamispäeviti vaatame minu kodus Kristuse-teemalisi saateid või loodusvideoid,“ sõnas Colette.

Matrona oli üllatunud. Ta küsis, kas ta võiks vaadata hoopiski animeeritud telesaadet metsloomadest.

Colette ja Matrona veetsid kaks kuud üheskoos Anchorage’is, enne kui kolisid Bethelisse, kus Colette sai haiglas uue töökoha. Selle aja jooksul panid nad paika oma tavapärase päevaplaani ja õppisid teineteisega paremini suhtlema. Neil olid hommikused ja õhtused pühendushetked ning Matrona kasvas vaimulikult.

Praegu on Matrona 15aastane ja talle meeldib elada Bethelis, kus ta on koduõppel ning käib klaveritunnis. Tal on palju sõpru ja ta tegutseb aktiivselt Seitsmenda Päeva Adventistide Betheli koguduses.

„Jumal korraldas kõik,“ ütles Colette, kes on lisaks lastearstina töötamisele koguduses piiblitööline ja abijuht.

„Arglik Matrona, kellega ma telefonis esimest korda rääkisin, erineb väga palju praegusest Matronast,“ kõneles naine. „Ta on koguduses ja kogukonnas lastetöö juht. Ma näen, et Jumal töötab ta elus ja aitab ta usul küpsemaks saada.“

Matrona sõnul kasutas Jumal Colette’i, et ta elu muuta. „See ei olnud juhus, et ta mu leidis,“ ütles tüdruk. „Ma usun, et Jumal juhtis tema minu juurde ja mind tema juurde. Jumal on toonud mind heasse kohta ja andnud mulle rahu.“

_See misjonilugu kirjeldab veidi Alaskal asuvat Seitsmenda Päeva Adventistide Betheli kogudust, kuhu läks 2024. aastal kolmeteistkümnenda hingamispäeva annetus. Täname, et aitad sel veerandaastal levitada evangeeliumi 29. märtsil kogutava kolmeteistkümnenda hingamispäeva annetuse kaudu._
