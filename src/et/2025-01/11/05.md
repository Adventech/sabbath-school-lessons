---
title: Kristuse tähendamissõna viinamäest
date: 12/03/2025
---

Matteuse evangeeliumi 21. peatüki tähendamissõnas viinamäe omanikust jätkab Jeesus sealt, kus Js 5. peatükk pooleli jäi, et heita lisavalgust viinamäe omaniku iseloomule ja tegevusele oma viinamäel.

`Loe Mt 21:33–39 nii, et hoiad eriliselt meeles Js 5:4 esitatud küsimust. Mida enamat saanuks Ta teha sellest, mida oli juba teinud?`

Kristus tsiteerib oma tähendamissõnas otseselt Js 5. peatükis olevat laulu viinamäe omanikust ja Tema viinamäest. Jeesus lisab, et viinamäe omanik „andis“ oma viinamäe rentnike kätte ja reisis võõrsile“ (Mt 21:33). Aga kui viinamäe omanik saatis kahel korral oma sulased (prohvetid) saaki kokku koguma, siis viinamäe rentnikud peksid sulaseid ja tapsid nad (Mt 21:34–36). Lõpuks saatis Ta oma Poja (Jeesuse), öeldes: „Ehk nad häbenevad mu poega“ (Mt 21:37). Aga rentnikud tapsid ka Tema Poja, kõneldes: „„Tema ongi see pärija! Läki, tapame ta ära ja tema pärandi saame meie!“ Ja nad võtsid ta kinni ja viskasid viinamäelt välja ja tapsid ära“ (Mt 21:38, 39).

Mida rohkemat saab teha? Isa armastab meid nii väga, et andis oma armastatud Poja (Jh 3:16). Kui kosmiline konflikt on seesugune, nagu siin mõista antakse, siis ei saa seda ennatlikult lahendada jumaliku väe näitamisega, vaid see nõuab esmajoones Jumala iseloomu avalikkuse ette toomist. Selline esiletoomine on ülimal kujul toimunud Kristuse tegevuses (Rm 3:25, 26; Rm 5:8). Mida rohkemat saame veel küsida? Jumal (Kristuses) andis ennast surma meie eest, et Ta saaks meid õigeks mõista, andmata seejuures mingil kombel järele oma õigluses ja täiuslikus armastuses.

Ristisündmus näitab, et Jumal on teinud kõik, mida saab, et kurjust leevendada ja kõrvaldada, kahjustamata samas ehtsa armastuse õitsengut. Kui Jumalal oleks olnud mõni parem tee, siis oleks Ta ju selle valinud? Ühtlasi, kuigi inimene kannatab suures võitluses palju, kannatab Jumal kõige rohkem. Ristile vaadates näeme tõepoolest, millist kannatust ja piina on patt Jumalale põhjustanud. Siiski oli armastusele omane vabadus niivõrd püha, et Kristus oli valmis seda kõike meie heaks taluma.

`Loe Js 53:4. Kelle „valud“ ja „vaevad“ Kristus ristil enda kanda võttis? Kuidas peaks see kõik rääkima meile, mida on Jumal meie eest teinud ja mida on päästmine Temale maksma läinud?`