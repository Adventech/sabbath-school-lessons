---
title: Mu kallima laul
date: 11/03/2025
---

Jumal on oma armastust ja õigust ilmutanud kosmilise konflikti käigus hämmastaval kujul. Siiski võib mõni küsida: _Kas Jumal saanuks teha veel rohkem, kui Ta on teinud, selleks et kurjust ennetada ja/või kõrvaldada?_ Oleme näinud, et kosmilise konflikti raamistikus on Jumal toiminud vaba tahet austades, mis on vajalik selleks, et armastav suhe Tema ja inimsoo vahel saaks täismahus õitseda. Lisaks on Ta nähtavasti tegutsenud moraalsete piirangute ehk lahingureeglite piires, Tema iseloomu üle peetava kosmilise vaidluse konteksti raames, mida saab lahendada ainult Tema armastuse ilmsiks tulekuga.

`Loe Js 5:1–4. Kes neis salmides räägib? Kellest Jesaja räägib? Keda kujutavad viinamägi ja viinamäe omanik? Mille poolest on tähtis viinamäe omaniku tegevus viinamäe heaks? Milline on tulemus?`

Nendes salmides laulab Jesaja laulu oma armastatust, viinamäest. Viinamäe omanikuks on Jumal ja viinamägi kujutab Jumala rahvast (vaata näiteks Js 1:8; Jr 2:21). Aga siin toimuvat saab avardada ka Jumala laiemale tööle maailmas. Nende salmide põhjal tegi viinamäe omanik (Jumal) kõik, mida oli mõistlik teha, et tagada viinamäe õitseng. Viinamägi pidanuks kandma häid vilju, aga see kandis ainult „kängunud kobaraid“, mida üks teine tõlge nimetab „väärtusetuteks“. Tõepoolest, siinset heebreakeelset sõnastust saab otseses mõttes tõlkida nii: _haisvad viljad_. Jumala viinamägi kandis roiskunud viinamarju.

Js 5:3 asub kõnelema Jumal; Ta kutsub inimesi „kohut mõistma“ Tema ja Ta viinamäe vahel. Ja Js 5:4 esitab Jumal kõige tähtsama küsimuse: „Kas oleks olnud vaja teha mu viinamäega veel midagi, mida olin jätnud tegemata? Miks ma ootasin, et ta kasvatab häid kobaraid, kuna ta andis kängunud kobaraid?“ Mida enamat saaks Jumal teha? Avaldab muljet, et Ta palub lausa teistel kohut mõista selle üle, mida Ta on teinud.

`Kui sa vaatad ristile, kus Jumal ohverdas end meie kõigi pattude eest, siis kuidas saavad Tema sõnad „Kas oleks olnud vaja teha mu viinamäega veel midagi, mida olin jätnud tegemata?“ täiesti hämmastava tähenduse?`