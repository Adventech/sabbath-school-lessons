---
title: Õiglane ja õigeksmõistja
date: 10/03/2025
---

Kristuse tegevus teeb igal sammul tühjaks kuradi tegevuse. 1Jh 3:8 sõnade kohaselt sai Jeesus „avalikuks, et ta tühistaks kuradi teod“ (1Jh 3:8) ja „kõrvaldaks selle, kellel on võimus surma üle – see tähendab kuradi“ (Hb 2:14). Kuid vaenlase võimu täielik lüüasaamine toimub kahes etapis. Esiteks, ristisurma kaudu lükkas Kristus ümber Saatana laimavad süüdistused. Ning hiljem hävitatakse Saatan ja tema riik.

`Loe Rm 3:12–16 ja Rm 5:8. Mis ilmneb nendest piiblitekstidest selle kohta, kuidas Kristus ajab nurja kuradi süüdistused?`

Oleme näinud vaenlast väitmas, et Jumal ei ole täielikult õiglane ega armastav. Kuid Kristuses avaldab Jumal meile ülimal kujul oma õigust ja armastust. Ta teeb seda ristil.

Pärast Jeesuse surma „Saatan nägi, et ta paljastati. Tema valitsuse olemus sai avalikuks kogu universumi ees. Ta osutus mõrvariks. Valades Jumala Poja verd kaotas ta igaveseks taevaste olevuste poolehoiu.“ – Ellen G. White, „Ajastute igatsus“, orig lk 761.

`Loe 1Ms 3:15 valguses Ilm 12:10–12. Kuidas selgitab see piiblitekst ristil saavutatud Kristuse võidu kosmilist tähtsust?`

Lunastuslugu esitab meile rikkalikult tõendeid, mis kinnitavad, et Jumal tegutseb alati kõigi asjaosaliste jaoks parima võimaliku lõpplahenduse nimel. Pühakirja Jumal teeb alati seda, mis on hea ja soovitud, arvestades suures võitluses Tema käsutuses olevaid võimalusi (5Ms 32:4; 1Sm 3:18; Ps 145:17; Tn 4:34; Ha 1:13; Ilm 15:3; 1Ms 18:25).

`Miks on niivõrd tähtis, et suur võitlus tooks ilmsiks Jumala õiguse ja armastuse? Kui mõtled ristist ja kogu tööst, mida Jumal on lunastusplaani käigus teinud, siis kuidas julgustab Jumala tegevus sind isegi katsumustes ja kannatustes uskuma Jumala armastusse?`