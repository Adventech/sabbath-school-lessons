---
title: Kristus on võitja
date: 09/03/2025
---

Kuigi siin tegutseb vaenlane, kelle kohta Kristus ise kasutas sõnu „selle maailma (oma valdusse haaranud) vürst“, on universumi tõeliseks kuningaks Jeesus Kristus. Jeesus võidab meie eest lahingu ning Temas on meil võit isegi raskuste ja kannatuste keskel. Tõepoolest, Kristuse tegevus vastandub vaenlasele igal sammul.

Oleme näinud, et Pühakiri kirjeldab kuradit nii:

(1) kogu ilmamaa eksitaja algusest peale (Ilm 12:9; Mt 4:3; Jh 8:44; 2Kr 11:3; 1Jh 3:8);

(2) Jumala ja Tema rahva laimaja ja süüdistaja taevas (Ilm 12:10; Ilm 13:6; Ii 1. ja 2. ptk; Sk 3:1, 2; Jd 9);

(3) selle maailma oma valdusse haaranud valitseja (Jh 12:31; Jh 14:30; Jh 16:11; Ap 26:18; 2Kr 4:4; Ef 2:2; 1Jh 5:19).

`Loe Jh 18:37. Mida räägib see meile Kristuse tegevusest vaenlase pettuste vastu võitlemisel? Mida tähendab, et Jeesus on Kuningas?`

Kuigi Pühakiri õpetab, et Saatan on peapetja, laimaja, süüdistaja ja selle maailma üle võimu haaranud valitseja, õpetab Pühakiri ka, et Jeesus on Saatana igati võitnud.

(1) Jeesus tuli maailma tõe kohta tunnistust andma (Jh 18:37).

(2) Ristisurmaga ilmutas Jeesus ülimal kujul Jumala täiuslikku õigust ja armastust (Rm 3:25, 26; Rm 5:8), kummutades sellega kuradi laimuväited (Ilm 12:10, 11).

(3) Lõpuks hävitab Jeesus kuradi kuningriigi, kes teab, „et tal on aega üürikeseks“ (Ilm 12:12; võrdle Rm 16:20), ning Kristus „valitseb kuningana igavesest ajast igavesti“ (Ilm 11:15).

Ükskõik, mida Saatan ka teeks, on ta juba võidetud vaenlane. Meie jaoks on otsustava tähtsusega haarata iga päev, iga hetk kinni Kristuse võidust ja võtta vastu tõotused, mida Tema ristisurm meile juba pakkunud on.

`Teame, milline pool suures võitluses võidab. Kuidas mõjutavad meie iga päev langetatavad valikud seda, kummal poolel me lõpuks oleme? Kuidas tagada, et oleksime juba praegu võitja poolel?`
