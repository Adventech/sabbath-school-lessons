---
title: Jumala muutumatu iseloom
date: 04/02/2025
---

`Loe Ml 3:6 ja Jk 1:17. Mida õpetavad need piiblitekstid Jumala iseloomu kohta?`

Ml 3:6 teatab Jumal: „Mina, Issand, ei ole ennast muutnud“ [NKJV: „Mina olen Issand, ma ei muutu“]. Kuigi mõni loeb seda osa salmist ja arvab seda tähendavat, et Jumal ei muutu mitte mingil moel, näitavad salmi ülejäänud osa ja selle vahetu kaastekst, et siin kinnitatav Jumala muutumatus on Jumala _moraalne muutumatus_. Salmi ülejäänud osa näitab, et Jumal võib suhetes muutuda, sest Ta ütleb: „... teie, Jaakobi lapsed, ei ole otsa lõppenud“. Ja otse järgmises salmis kuulutab Jumal oma rahvale: „Pöörduge tagasi minu juurde, siis pöördun mina teie juurde“ (Ml 3:7).

Nii astub Jumal oma loodutega kokku-lahku suhetesse, aga kõigis sellistes kokku-lahku suhetes ja kõiges muus on Jumala armastus püsiv ning muutumatu. Seda kinnitab ka Jk 1:17, mis kuulutab, et kõik hea ja täiuslik and tuleb Jumalalt, kelles ei ole muutust. Jumal ei ole kurja allikas.

Siin ja mujal räägib Pühakiri, et Jumala iseloom on muutumatu. Teiste sõnadega, Piibel õpetab järjepidevalt, et Jumal on _kõlbeliselt_ muutumatu. Ometi võib Jumal astuda ja astub tõelistesse suhetesse oma loodutega, kellele Ta vastab alati armastuses ja õigluses.

`Loe 2Tm 2:13; Tt1:2 ja Hb 6:17, 18. Mida õpetavad need piiblitekstid Jumalast?`

Jumal ei saa ennast maha salata; Jumal ei valeta iialgi ning Jumala tõotused on vääramatud. Saame olla kindlad, et Piibli Jumal on sama Jumal, kes tõi ennast (Kristuses) ristil vabatahtlikult ohvriks meie eest. Ta on Jumal, keda saab usaldada lisatingimusteta, ning meil võib olla kindlustunne ja tulevikulootus sellepärast, et (nagu Hb 13:8 selle sõnastab) „Jeesus Kristus on seesama eile ja täna ja igavesti!“

`Kuidas õppida usaldama Jumala headust isegi siis, kui midagi su elus on läinud väga pahasti? Kuidas aitab ristil oleva Jumala silme ees hoidmine õppida sul Tema headust usaldama?`
