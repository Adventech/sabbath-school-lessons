---
title: Jumal on jäägitult hea ja õige
date: 03/02/2025
---

Jumal mitte üksnes ei väida end õiglust armastavat ega kutsu lihtsalt inimesi üles armastama ja õiglased olema, vaid need jooned _iseloomustavad_ Jumalat täiuslikult ja vankumatult. Pühakiri õpetab, et Jumal on jäägitult püha, ustav, õiglane ja armastav. Jumal teeb üksnes ja alati seda, mis on armastav, õige ja õiglane. Ta ei tee kunagi midagi vääriti.

`Loe 5Ms 32:4 ja Ps 92:16. Mida räägivad need piiblitekstid Jumala ustavuse ja õigluse kohta?`

Need ja paljud teised piiblitekstid teatavad, et Jumal on õiglane ja armastav – Temas „ei ole ülekohut“ (Ps 92:16; võrdle Ps 25:8; Ps 129:4). Jumal „tema keskel on õiglane, tema ei tee ülekohut; tema toob igal hommikul valguse ette oma õiguse, ei see jää tulemata! Aga ülekohtutegija ei tunne häbi“ (Sf 3:5). Märkad selget vahet Jumala iseloomu ja nende iseloomu vahel, kes armastavad ülekohut.

Jumal teab, mis on igaühe jaoks parim, tahab igaühele parimat ja tegutseb lakkamata, et saavutada kõigi asjaosaliste jaoks parim tulemus.

`Loe Ps 9:8, 9 ja Ps 145:9–17. Mida õpetavad need salmid Jumala kohta?`

Piibli Jumal on „õiglane kohtumõistja“ (PS 7:12) ja Temaga ei ela kurjus (Ps 5:5). 1Jh 1:5 õpetab, et „Jumal on valgus, ja temas ei ole mingit pimedust.“ Vähe sellest, et Jumal on täiuslikult hea – Jk 1:13 öeldu kohaselt „Jumalat ei saa kiusata kurjaga“ (võrdle Hb 1:13).

Selles kõiges sulandub ühte Jumala headus ja au. Samal ajal kui paljud jumaldavad võimu, on Jumal kõikvõimas, aga Ta tarvitab oma võimu ainult õiglaselt ja armastavalt. Pole juhus, et kui Mooses palus Jumalalt: „Näita siis mulle oma auhiilgust!“, vastas Jumal sõnadega: „Ma lasen sinu eest mööduda kogu oma ilu“ ([NKJV: headuse] 2Ms 33:18, 19).

`Miks lubab selline hea Jumal nii palju kurjust, nagu selles maailmas on? Arutlege klassis vastuste üle.`
