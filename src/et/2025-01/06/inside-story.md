---
title: Misjonilugu
date: 07/02/2025
---

#### „Sa ei saa mööda minna“

_Loo on kirja pannud Andrew McChesney._

Ameerika misjonär Joanne (Park) Kim astus oma üürikorteri poole Ulaanbaataris Mongoolias. Oli kesktalv ja pärastlõunal oli külma umbes 40 kraadi Celsiuse järgi.

Siis nägi Joanne tee kõrval lamavat purjus meest. Mongoolias veedetud aasta jooksul oli väga palju purjus mehi teda rünnanud ja nii polnud tal tahtmist peatuda. Mis siis, kui seegi mees teda ründab? Joanne hakkas mehest mööduma, aga peatus siis. Vaikne hääl näis ütlevat: „Sa ei saa mööda minna.“

Joanne võitles mõttega meest aidata. „Issand,“ ütles naine, „ta kaalub peaaegu kaks korda nii palju kui mina. Kuidas ma teda aitan?“

Ta vaatas ringi. Tänav oli tühi. Ühtki inimest polnud näha.

Joanne vaatas jälle mehe poole. „Kui mina lähen mööda, siis ta sureb,“ mõtles ta. „Mõne tunni jooksul külmub ta lihtsalt surnuks.“

Joanne nägi ümberringi kortermaju. Igas majas oli esimesel korrusel ruumike valvuri jaoks, seega oli sissekäik üsna soe. Lähim maja oli umbes 300 meetri kaugusel. „Hästi, Issand,“ ütles Joanne. „Ma viin selle mehe sinna.“ Samal ajal, kui ta põimis oma käsivarred mehe ümber, palus ta Jumalalt jõudu ja sikutas. Kuidagiviisi tiris ta mehe majja sisse. Paigutanud ta siseruumi, astus naine sammu eemale ja vaatas mehe poole. Tema südames oli teistmoodi tunne. Tal oli hale meel ja kahju.

See kohtumine oli pöördepunkt Joanne’i misjonitöös. Enam ei olnud temas halbu tundeid ründajate vastu. See-eest täitis teda kaastunne ja haletsus. Viimaks suutis ta Jeesuse kombel armastada.

Joanne jätkas 1992.–1998. aastal misjoniorganisatsiooni toetatud teerajaja-misjonärina Ulaanbaataris esimesele adventkogudusele aluse rajamist. Uuesti tuli ta tagasi 2017. aastal ning nüüd tegutseb ta hariduse ja arenguabi juhina Mongoolia adventkirikus.

Isegi nüüd ründavad purjus mehed Joanne’i aeg-ajalt, aga naise armastus Jumala ja Tema rahva vastu on kõigutamatu. „Saatan ei anna alla,“ ütles ta. „Ta teab, et suudab mind maha suruda. Aga Jumal kinkis mulle mongoolia keele ja muutis mu südame. Jumal armastab ka purjus mehi, kes mind alailma ründasid, nii tuleb minulgi neid armastada ja aidata parimal viisil, kuidas saan.“

_Sinagi saad misjonitööst osa võtta selle veerandaasta kolmeteistkümnenda annetuse kaudu. Osa sellest annetusest aitab avada vaba aja keskuse, kus Mongoolia pealinna Ulaanbaatari lapsed saaksid kasvada vaimulikult, vaimselt, sotsiaalselt ja füüsiliselt._
