---
title: Kahetsev Jumal?
date: 05/02/2025
---

Kas Jumal „kahetseb? Kui jah, siis mida see tähendab? Oleme näinud, et Jumala iseloom ei muutu kunagi. Ometi räägib osa piiblitekste meile Jumala „kahetsemisest“ ehk „järeleandmisest“. Vähemasti inimeste juures kuulub kahetsuse juurde möönmine, et ollakse midagi valesti teinud. Kuidas saab siis mõni piiblisalm kirjeldada Jumala „kahetsust“?

`Loe 2Ms 32:14 ja võrdle seda Jr 18:4–10ga. Mida sa arvad neist kirjeldustest Jumala „kahetsemise“ kohta?`

Nendes ja paljudes teistes piiblitekstides öeldakse, et vastuseks oma rahva patukahetsusele või eestpalvele annab Jumal kohtuotsuses järele. Jumal tõotab, et kui rahvas pöördub oma kurjusest, pöörab Ta karistuse, mida kavandas. Üks Pühakirja põhiteemasid on see, et Jumal pöörab karistuse, mida Ta tooma pidi, sest inimene kahetses pattu.

`Loe 4Ms 23:19 ja 1 Sm 15:29. Mida ütlevad need piiblitekstid selle kohta, kas Jumal „annab järele“ ehk „kahetseb“?`

Need piiblitekstid ütlevad otsesõnu, et Jumal „ei ole inimene, et ta kahetseb“ (1Sm 15:29) ja „Jumal ei ole inimene, et ta valetaks, inimlaps, et ta kahetseks. Kas tema ütleb, aga ei tee, või räägib, aga ei vii täide?“ (4Ms 23:19). Neid tekste ei saa panna tähendama, et Jumal üldse „järele ei anna“, vaid teiste piiblitekstide valgel kannavad need mõtet, et Ta ei „kahetse“ ehk „anna järele“ sel viisil, nagu inimesed seda teevad. Jumal peab ju alati enda antud tõotusi ja kui Ta ka muudab asjade kulgu inimese patukahetsuse peale, teeb Ta seda alati koos­kõlas oma headusega ja Sõnaga. Jumal jätab karistuse toomata vastuseks patukahetsusele just seepärast, et Ta iseloom on hea, õiglane, armastav ja halastav.

`Mille poolest väärib märkimist piibellik kirjeldus Jumala „kahetsusest“? Kuidas annab see Jumala iseloomu muutumatuse kõrval edasi tõika, et Jumal astub ehtsatesse kahepoolsetesse suhetesse, mis lähevad Talle päriselt korda?`
