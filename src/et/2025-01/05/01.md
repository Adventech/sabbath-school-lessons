---
title: Armastava Jumala viha
date: 25/01/2025
---

### Selle nädala õppeaine

Ps 78; Jn 4:1–4; Mt 10:8; Mt 21:12, 13; Jr 51:24, 25; Rm 12:17–21.

> <p>Juhtsalm</p>
> „Aga tema on armuline: ta lepitab pahateod ega tule hävitama, vaid võtab sagedasti tagasi oma viha ega lase kogu oma vihaleeki tõusta“ (Ps 78:38).

Kuigi Jumala osavõtlikkus teeb alati rõõmu, peab nii mõnigi häirivaks mõtet Tema vihast. Kui Jumal on armastus, siis ei peaks Ta nende meelest iialgi vihane olema. Selline ettekujutus on aga vale. Jumala viha tuleneb otseselt Tema armastusest.

Mõni väidab, et Vana Testamendi Jumal on vihane Jumal ja Uue Testamendi Jumal on armastav Jumal. Aga on ainult üks Jumal ning Ta ilmneb mõlemas Testamendis ühesugusena. Jumalat, kes on armastus, vihastab kurjus – aga just _sellepärast_, et Ta on armastus. Jeesus väljendas kurjuse vastu tulist viha ja Uus Testament räägib mitmel korral Jumala õiglasest ning asjakohasest vihast.

Jumala viha on alati Tema õige ja armastav vastus kurjusele ja ebaõiglusele. Jumalik viha on õiglane nördimus, mida ajendab täiuslik headus ja armastus, ning see taotleb kogu loodu heaolu. Jumala viha on lihtsalt armastuse sobilik vastus kurjusele ja ebaõiglusele. Järelikult, kurjus kutsub esile Jumala kirgliku tegevuse selle ohvrite heaks ja toimepanijate vastu. Niisiis on jumalik viha veel üks jumaliku armastuse väljendus.

_Selle nädala õppetükki õppides valmistud hingamispäevaks, 1. veebruariks._
