---
title: Jumal ei too meelsasti kannatusi
date: 29/01/2025
---

Kogu Piibli kestel seisab Jumal kirglikult vaevatute ja rõhutute eest ning tunneb õiglast pahameelt kimbutajate ja rõhujate vastu. Kui kurjust poleks, ei oleks Jumala viha. Tema viha on üksnes ja alati suunatud selle vastu, mis Tema loodut kahjustab.

Nutulauludes on kirjutatud (3:32, 33), et Jumal ei too kannatusi meelsasti (otsetõlkes – Jumal ei „kurvasta inimlapsi mitte südamest“). Ta ei taha kurjuse tegijaile kohtuotsust kuulutada, aga armastus nõuab lõpuks õiglust.

Selle tõe näiteks on tõsiasi, kui pikalt andis Jumal oma rahvale andeks ning pakkus korduvalt võimalusi kahetseda ja Temaga ära leppida. Ikka ja jälle pöördus Jumal prohvetite kaudu oma rahva poole, aga nemad keeldusid kuulamast (vaata Jr 35:14–17; Ps 81:12–15).

`Loe Esr 5:12 ja võrdle seda Jr 51:24, 25, 44ga. Kuidas selgitab see kohtuotsust, mis tabas Jeruusalemma babüloonlaste käe läbi? (Vaata ka 2Aj 36:16.)`

Esra raamatu 5. peatüki sõnade kohaselt tõmbus Jumal lõpuks tagasi. Pärast seda, kui rahvas visalt ja kahetsemata kutsus esile Jumala viha, „andis“ Ta nad „kaldealaste Nebukadnetsari, Paabeli kuninga kätte“ (Esr 5:12). Aga Jumal tegi nii alles pärast seda, kui „enam ei olnud abi“ (2Aj 36:16), ning hiljem mõistis Jumal Babüloonia üle kohut Juuda liigse laastamise pärast (Jr 51:24, 25, 44, võrdle Sk 1:15). Paljusid muid kohtuotsuseid, mida Pühakiri nimetab Jumala saadetuks, selgitatakse juhtumitena, kus Jumal „annab“ rahva nende vaenlaste kätte (Km 2:13, 14; Ps 106:41, 42) rahva otsuse põhjal hüljata Issand ja teenida teiste rahvaste „jumalaid“ (Km 10:6–16; 5Ms 29:23–25). Jumala viha kurjuse vastu, mis päädib kogu kurjuse väljajuurimisega – üks kord ja alatiseks –, tuleneb Tema armastusest kõikide vastu ja Tema soovist taastada viimaks headus universumis, millel on oma osa patu, vastuhaku ja kurjuse küsimuses tervikuna.

`Kuidas mõjutab sinu arusaama jumalikust vihast ja raevust tõsiasi, et Jumal ei taha mitte kedagi karistada? Kui Jumal on aeglane vihastama, eks siis peaksime meiegi olema kannatlikumad ja pikameelsemad enda ümber olijate suhtes? Kuidas seda teha, kaitstes samas ülekohtu ohvreid ja hoolitsedes nende eest?`
