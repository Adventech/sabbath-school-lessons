---
title: Kurjus paneb kurvastama
date: 26/01/2025
---

Piibli Jumal armastab õiglust ja vihkab kurjust. Patt ja kurjus kutsuvad Temas esile kirgliku raevu, mis avaldub allasurutuid ja ahistatuid esindades ning ka juhtudel, kui keegi läheb kurjuses iseenda vastu. Jumal vihkab kurja, sest kurjus teeb alati Tema loodutele kahju, isegi siis, kui kahjustatakse iseennast. Piibli­lugudes äratab Jumala viha ikka see, mida piibliteadlased nimetavad mässutsükliks. See tsükkel on niisugune:

rahvas hakkab Jumalale vastu ja teeb kurja, mõnikord koguni kohutavaid julmusi, näiteks ohverdatakse lapsi ja tehakse Jumala silme all muid jälkusi;

Jumal tõmbub tagasi, vastavalt rahva otsustele;

rahvast rõhuvad võõrrahvad;

rahvas kisendab Jumala poole päästmise pärast;

Jumal vabastab rahva armulikult;

rahvas hakkab jälle Jumalale vastu, pahatihti veel räigemalt kui varem.

Jumal, kes seisab silmitsi sellise kohutava kurjuse ja truudusetuse tsükliga, vastab korduvalt inimese truudusetusele lõppematu ustavusega, pikameelse kannatlikkusega, hämmastava armuga ja sügava kaastundega.

`Loe Ps 78. Kuidas kirjeldab see piiblitekst Jumala vastust Tema rahva korduvatele vastuhakkudele?`

Piibel räägib sellest, et armastus ja õiglus on omavahel põimunud. Jumalik viha on armastuse õige vastus kurjusele, sest kurjus teeb alati kahju kellelegi, keda Jumal armastab. Pühakirjas ei ole ühtki juhtumit, mispuhul Jumal oleks meelevaldselt või ebaõiglaselt vihane.

Ja kuigi Jumala rahvas pööras Talle korduvalt selja ning salgas Teda, oli Jumal mitme sajandi jooksul nende vastu jätkuvalt osavõtlik, üle igasuguste mõistlike ootuste (Ne 9:7–33). Nii tuli esile Tema pikameelse kaastunde ja halastava armastuse mõõtmatu sügavus. Tõsi, Ps 78:38 sõnade kohaselt on Jumal „armuline: ta lepitab pahateod ega tule hävitama, vaid võtab sagedasti tagasi oma viha ega lase kogu oma vihaleeki tõusta“.

`Kindlasti on sind vihastanud kaasinimeste tehtud kurjus. Kuidas aitab see tunne sul paremini aru saada Jumala raevust kurjuse vastu?`
