---
title: Õiglane pahameel
date: 28/01/2025
---

Kuigi vihal on palju sobimatuid vorme, õpetab Piibel, et on olemas „õiglane pahameel“.

Kujutle ema, kes jälgib mänguväljakul mängivat kolmeaastast tütart ja näeb, kuidas äkki ründab tütart keegi mees. Kas ema ei peaks vihastama? Muidugi peaks. Viha on sellises olukorras armastusele kohane vastus. See näide aitab meil mõista Jumala „õiglast pahameelt“.

`Loe Mt 21:12, 13 ja Jh 2:14, 15. Mida räägib meile Jumala vihast kurjuse vastu Jeesuse reageering sellele, kuidas templit oli hakatud kasutama?`

Sellistel puhkudel avaldus Jeesuse õiglase pahameele „jumalik ind“ nende vastu, kelle meelest oli Jumala tempel labane paik ja kes olid muutnud selle „röövlikoopaks“, et lesknaiste, vaeslaste ja vaeste arvelt kasu lõigata (Mt 21:13; võrdle Jh 2:16). Templit ja teenistust, mis oli mõeldud kujutama Jumala halastavat andestust ja patuste puhastamist, kasutati hoopis kõige kaitsetumate tüssamiseks ja rõhumiseks. Kas Jeesus ei oleks pidanud vihastama sellise jälkuse peale?

Mk 10:13, 14 ja Mk 3:4, 5 on veel mõni näide Jeesuse õiglasest pahameelest. Kui inimesed tõid lapsukesi Tema juurde ja „jüngrid sõitlesid toojaid“, siis Jeesus „sai pahaseks“ – otseses tähenduses „oli nördinud“. Ta ütles jüngritele: „Laske lapsed minu juurde tulla.“ (Mk 10:13, 14)

Või kui variserid varitsesid Jeesust, et Teda hingamispäeval tervistamise pärast üleastumises süüdistada, küsis Jeesus neilt: „Kas hingamispäeval tohib teha head või halba, hinge päästa või tappa?“ (Mk 3:4). Ta vaatas „neid vihaga“ ja tundis „meelehärmi nende südamekanguse pärast“ ning asus vigast tervendama (Mk 3:5). Siin seostatakse Kristuse viha meelehärmiga inimeste kanguse pärast. See on samasugune armastusest tulenev õiglane viha nagu Vanas Testamendis Jumalale omistatud armastuse õiglane viha. Kuidas saakski armastus lasta end kurjusest mitte häirida; eriti siis, kui kurjus teeb haiget neile, kellele armastus on suunatud?

`Kuidas vaadata ette, et me ei püüaks „õiglase viha“ sildi all õigustada isekat viha? Miks on seda väga kerge teha ja kuidas kaitsta ennast sellise osava lõksu eest?`