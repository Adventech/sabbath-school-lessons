---
title: Toetav Mõte
date: 31/01/2025
---

Loe Ellen G. White’i raamatust „Patriarhid ja prohvetid“ peatükki „Ebajumalateenistus Siinai jalamil“, orig lk 315–330.

Kuldvasika patu kontekstis kirjutas Ellen G. White: „Iisraellased olid süüdi oma Kuninga reetmises; Kuningas oli neid rikkalikult õnnistanud ja nad olid vabatahtlikult tõotanud alluda Tema autoriteedile. Selleks, et jumalik valitsus püsiks jõus, tuli reetureid õiglaselt karistada. Kuid siingi ilmnes Jumala halastus. Säilitades ühtaegu käsu kehtivuse, pakkus Ta kõigile valikuvabadust ja võimalust kahetseda. Hukati ainult need, kes jätkasid kangekaelselt vastuhakku.

Tehtud pattu tuli tingimata karistada ka ümberkaudsete rahvaste pärast. Mooses kui Jumala tööriist pidi ajaloo aruandeisse üles märkima selle üleastumise pühaliku ja avaliku hukkamõistu – tunnistusena tõsiasjast, et Jumal ei leppinud ebajumalateenistusega, vaid laskis süüdlastel karistust kanda. Pärast sedagi sündmust pidid iisraellased hukka mõistma ümberkaudsete hõimude ebajumalateenistuse, kuid võis juhtuda, et nende vaenlased esitasid vastusüüdistusena väite, et rahvas, kes pidas Jehoovat Jumalaks, oli Hoorebi mäe juures samuti vasika teinud ja seda kummardanud. Ehkki iisraellastel tuli siis häbiga tunnistada toimunut, võisid nad ometi rääkida üleastujate kohutavast saatusest ja kinnitada, et nende pattu ei kiidetud heaks ega vabandatud.

Patu nuhtlemist nõudsid niihästi armastus kui õiglus... Jumala arm lubas kannatada tuhandeil, et vältida nuhtluste langemist miljonitele. Selleks, et paljusid päästa, tuli karistada mõningaid.“ – Ellen G. White, „Patriarhid ja prohvetid“, orig lk 324, 325.

**Küsimused aruteluks:**

`1. Miks on nii paljud inimesed sinu meelest hädas jumaliku viha mõismisega? Mis aitab sinul seda mõista?`

`2. Millised probleemid tekivad alati siis, kui inimesed püüavad kätte maksta, aga mida ei tekita kunagi Jumala kättemaks?`

`3. Kuidas oli Jumala karistus Iisraelile pärast kuldvasika mässu ühtlasi näide Jumala halastusest? Millised näited Piiblis osutavad veel sellele, et isegi Jumala karistus on armastuse tegu?`

`4. Kui tähtis on meie jaoks hoiduda teisi hukka mõistmast, kuigi saame aru, et Jumal on kurjuse peale õiglaselt pahane ja mõistab kohut täiuslikus õiguses? Arutlege selle üle eelkõige 1Kr 4:5 valgel.`

---

  
Annetus >> Newbold Kolledž [toeta.advent.ee](https://toeta.advent.ee/)  
  
Päikeseloojang 16.36
