---
title: Jumal vihastab aeglaselt
date: 27/01/2025
---

Jumal saab kurjuse peale vihaseks sellepärast, et Ta on armastus. Jumal on nii kaastundlik ja halastav, et üks prohvet Piiblis isegi pahandas Jumala peale Tema liigse halastuse pärast!

`Mõtle Joona loole Jn 4:1–4 ja mõtiskle, kuidas käitus Joona, kui Jumal oli niinevelaste suhtes osavõtlik ja andestav. Mida räägib see meile Joonast ja mida Jumalast? (Vaata ka Mt 10:8.)`

Joona reaktsioon Jumala halastusele näitab ilmekalt kaht peamist tõsiasja. Esiteks teeb see avalikuks Joona südamekanguse. Joona vihkas assüürlasi nii väga selle pärast, mida nad olid iisraellastele teinud, et ta ei soovinud näha Jumalat neile mingisugust halastust osutamas.

Milline õppetund meile! Peame hoolsalt valvama, et meis poleks – kui tahes arusaadaval põhjusel – sama suhtumist. Kõigist inimestest peaksid just need, kes on Jumala armu vastu võtnud, tajuma, kui teenimatu on arm, ning olema valmis ilmutama sama armu kaasinimestele.

Teiseks rõhutab Joona käitumine tõsiasja, kui oluline koht on Jumala iseloomus Tema kaastundel ja halastusel. Joona teadis täpselt, kui „armuline ja halastaja [on] Jumal“ ning kui „pika meelega ja rikas heldusest“ (Jn 4:2). Joona jaoks oli Jumala halastus niivõrd tuttav, et ta teadis, et Issand leebub ega karista Niinevet. Jumal kohtleb õiglaselt _ja_ halastavalt kõiki rahvaid ja riike.

Väljendit, mida heebrea keelest tõlgitakse kui „pika meelega“ ehk „aeglane vihastama“, võib sõna-sõnalt tõlkida kui „pika ninaga“. Heebrea kõnekäänd seostas viha ninaga ja nina pikkus kujutas piltlikult, kui kaua võttis kellelgi aega vihaseks saamine.

Seega tähendab vihje Jumalale kui „pikale ninale“, et Jumal vihastab aeglaselt ja on pikameelne. Inimestel ei kulu vihastamiseks kuigi palju aega, kuid Jumal on äärmiselt pikameelne ja kannatlik ning annab oma vabast tahtest külluslikult armu, ometi ilma, et Ta õigustaks pattu või pigistaks ebaõigluse ees silmad kinni. Vastupidi, Jumal ise lunastas inimesed ristil patust ja kurjusest, et Ta saaks olla õiglane ning mõista samas õigeks need, kes Temasse usuvad (Rm 3:25, 26).

`Kas on olnud hetki, mil sa pole suutnud olla halastav ega armuline sulle kurja teinud inimese vastu? Kuidas pidada paremini meeles seda, mida Jumal on sinu heaks teinud, nii et sa muutuksid kaasinimeste vastu halastavamaks, vastusena sellele rikkalikule halastusele, mida Jumal on sulle osutanud? Ning kuidas näidata üles halastust ja armu ilma, et annaksime õiguse patule, väärkohtlemisele ja rõhumisele?`