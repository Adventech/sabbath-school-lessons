---
title: Misjonilugu
date: 31/01/2025
---

#### „Kas tahad, et Saatan võidaks?“

_Loo on kirja pannud Andrew McChesney._

Ameerika misjonär Joanne (Park) Kim lukustas ennast oma korterisse pärast seda, kui neli purjus Mongoolia meest olid teda rünnanud. Ta oli haiget saanud, hirmunud ja nuttis. Ta tahtis minna tagasi koju Ameerika Ühendriikidesse.

Kahe päeva pärast tuli teine misjonär teda vaatama. Joanne mõtles, et misjonär tuleb teda julgustama, aga mees hoopis noomis teda. „Tõsiselt, Joanne, kas sa tulid kogu pika tee siia selleks, et oma riidekapile tunnistust anda?“ küsis ta. „Kas tahad, et Saatan võidaks?“

Just seda oli Joanne’il vaja kuulda. Kui misjonär oleks teda lohutanud, oleks ta tõenäoliselt uppunud oma õnnetusse, löönud käega ja läinud koju. Aga nüüd mõtles ta selle peale, miks ta oli Mongooliasse tulnud. Esialgu oli ta kavatsenud minna Usbekistani ning seepärast oli ta alustanud vene keele õppimist, mille juurde käis kirillitsa tähestik. Kui see plaan oli läbi kukkunud, oli ta jõudnud Mongooliasse, kus oli samuti kasutusel kirillitsa tähestik, aga ta ei mõistnud sõnagi mongoolia keelt. Paaril esimesel kuul oli ta püüdnud seda edutult õppida. Ilma keelt oskamata oli tal raske tunnistust anda. Ilma keelt oskamata ei olnud tal võimalik abi paluda või enda eest kosta, kui purjus mehed teda peaaegu igal nädalal ründasid. Asja muutis keerulisemaks see, et päritolult oli ta korealane, ning inimesed eeldasid, et ta oli mongoollane ja rääkis mongoolia keelt.

Joanne tahtis ikkagi rääkida Mongoolias Jeesuse armastusest, aga pärast korduvaid purjus meeste rünnakuid ei tundnud ta, et tal oleks armastust, mida jagada.

„Issand,“ palvetas ta, „kui Sinul on tõsi taga, et ma pean siin olema, siis päästa mind sellest jamast. Sa pead mind kaitsma või andma mulle võimaluse nende olukordadega toime tulla või vabastama mind nendest purjus meestest.“

Ta otsustas Mongooliasse jääda ja oodata, mida Jumal teeb.

Purjus meeste rünnakud ei lakanud. Aga Jumal andis Joanne’ile vahendi enda kaitsmiseks. Vaid kolme kuuga õppis ta mongoolia keelt ladusalt rääkima. See oli ime. Joanne oli võimeline pidama mongoolia keeles piiblitunde ja ta sai enda eest seista ning abi paluda, kui teda rünnati. Aga ta ei suutnud armastada nagu Jeesus. Rünnakute valu tungis väga sügavale.

See misjonilugu kirjeldas ameeriklannast misjonäri Joanne (Park) Kimi elu, kes aitas alustada seitsmenda päeva adventistide tööd kommunismijärgses Mongoolias ning kes seal jätkuvalt misjonärina töötab. Sinagi saad misjonitööst osa võtta selle veerandaasta kolmeteistkümnenda annetuse kaudu. Osa sellest annetusest aitab avada vaba aja keskuse, kus Mongoolia pealinna Ulaanbaatari lapsed saaksid kasvada vaimulikult, vaimselt, sotsiaalselt ja füüsiliselt. Joanne’ist saad lisaks lugeda järgmisel nädalal.
