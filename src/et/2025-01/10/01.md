---
title: Lahingureeglid
date: 01/03/2025
---

### Selle nädala õppeaine

Tn 10:1–14; Ilm 13:1–8: Ii 1:1–12; Ii 2:1–7; Jh 12:31; Jh 14:30; Mk 6:5; Mk 9:29.

> <p>Juhtsalm</p>
> „Kes teeb pattu, on kuradist, sest kurat teeb pattu algusest peale. Selleks ongi Jumala Poeg saanud avalikuks, et ta tühistaks kuradi teod“ (1Jh 3:8).

1Kn 18:19–40 võib leida jõulise loo, mis avab kosmilise konflikti olemuse. See on Eelija lugu Karmeli mäel, kus Issand paljastab niinimetatud „rahvaste jumalad“. Kuid selliste „jumalate“ taga on midagi enamat kui tõdemus, et need on lihtsalt paganliku kujutlusvõime sünnitised. „Jumalate“ taga, mida Iisraeli ümbritsevad rahvad end teenivat arvasid, oli tõepoolest midagi veel.

„Nad ohverdasid kurjadele vaimudele, mitte Jumalale, jumalaile, keda nad ei tundnud, uutele jumalatele, kes olid äsja tulnud, keda teie vanemad ei austanud“ (5Ms 32:17, NKJV). Paulus lisab: „... seda, mida paganad ohverdavad, ohverdavad nad kurjadele vaimudele, mitte Jumalale, ja ma ei taha, et te käiksite läbi kurjade vaimudega“ (1Kr 10:20, NKJV).

Niisiis peitusid rahvaste väärjumalate taha tegelikult kurjad vaimud. See tähendab ju, et kõik pühakirjatekstid, mis käsitlevad ebajumalateenistust ja võõraid jumalaid, on „kosmilise konflikti“ tekstid. Selle taustal mõistame kosmilise konflikti teemat paremini. Ja sel tõel on tohutu tähtsus konflikti olemuse mõistmisel ning kurjuseprobleemi valgustamisel.

_Selle nädala õppetükki õppides valmistud hingamispäevaks, 8. märtsiks._
