---
title: Iiobi juhtum
date: 04/03/2025
---

Iiobi raamatus on mõningaid väga huvitavaid sissevaateid suure võitluse reaalsusse.

`Loe Ii 1:1–12 ja Ii 2:1–7. Millistelt suure võitluse põhimõtetelt siin kate pealt tõmmatakse?`

Nendest salmidest on võimalik välja noppida mitu tähelepanuväärset üksikasja. Esiteks tundub siin olevat mingisugune taevane nõukogu; mitte lihtsalt Jumala ja Saatana vaheline kõnelus, vaid kohal on teisigi taevaseid olevusi.

Teiseks on arenenud mingi vaidlus, millest annab märku tõsiasi, et Jumal küsib, kas Saatan on tähele pannud Iiobit. Mille poolest Iiobit tähele pannud? Küsimus saab tähenduse laiema, jätkuva vaidluse kontekstis.

Kolmandaks nimetab Jumal Iiobit vagaks, õiglaseks ja jumalakartlikuks, kuid Saatan väidab, et küllap kardab Iiob Jumalat ainult sellepärast, et Jumal teda kaitseb. See on hulk laimu nii Iiobi kui ka Jumala iseloomu pihta (võrdle Ilm 12:10; Sk 3. ptk).

Neljandaks tuleb Saatan lagedale süüdistusega, et Jumal on ebaaus, kui Ta Iiobit kaitseb (oled teinud aia ümber), sest nii on Saatanal võimatu oma süüdistust tõendada. See viitab teatavatele Saatana kohta kehtivatele piirangutele (lahingureeglitele) ja siit ilmneb, et Saatan on püüdnud Iiobile kahju teha.

Jumal vastab taevase nõukogu ees Saatana süüdistusele sellega, et lubab Saatanal oma teooria paikapidavust proovida, aga ainult teatud piirides. Esmalt annab Ta Saatanale voli kõige üle, „mis tal on“, aga keelab Iiobi isikule kahju tegemise (Ii 1:12). Hiljem, pärast Saatana väidet, et Iiob hoolib ainult endast, lubab Jumal Saatanal Iiobit vaevata, aga Saatan peab säästma ta elu (Ii 2:3–6).

Saatan toob Iiobi majapidamisele arvukalt õnnetusi, kuid Iiob õnnistab siiski igal juhul jätkuvalt Jumala nime (Ii 1:20–22; Ii 2:9, 10), tehes Saatana süüdistused tühjaks.

Saame siit teada paljut, näiteks seda, et kosmilises konfliktis on lahingureeglid. Taevases õukonnas on parameetrid, mille raames saab lahendada Jumala vastu tõstatatud süüdistusi ilma, et Jumal rikuks armastusele loomuomaseid pühi põhimõtteid, oma valitsuse alust, ning seda, kuidas Ta universumi ja selles olevaid mõistusega olevusi haldab.

Iiobi raamatus olevad vaated taevas toimuvale pakuvad põnevat pilguheitu suure võitluse reaalsusele ja sellele, kuidas see siin maa peal väljendub.
