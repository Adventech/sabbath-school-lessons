---
title: Piirid ja reeglid
date: 06/03/2025
---

Kosmiline konflikt on eelkõige vaidlus Jumala iseloomu üle. Selle vaidluse on põhjustanud kuradi laimavad süüdistused Jumala headuse, õigluse ja valitsemise aadressil. Tegu on omamoodi kosmilise kohtuasjaga.

Sellist konflikti ei saa lahendada puht jõupositsioonilt, vaid see nõuab näitlikku selgitust.

Kui võimuloleva isiku suhtes on esitatud tõsised süüdistused, siis on parim (ja võib-olla ainus) viis süüdistuste kummutamiseks lubada vaba, ausat ja avatud uurimist. Kui süüdistused ähvardavad kogu (armastavat) valitsemist, siis ei saa neid lihtsalt vaiba alla pühkida.

Mida see kõik tähendab kosmilise konflikti ja sellega seotud kurjuseprobleemi mõistmise mõttes? Kui Jumal annab tõotuse, siis kas Ta murrab kunagi oma sõna? Muidugi mitte. Niivõrd, kui Jumal on nõus lahingureeglitega, on Tema edasine tegevus (moraalses mõttes) piiratud. Ja seega valitseb ajutises pimeduseriigis kurjus.

`Loe Mk 6:5 ja Mk 9:29. Mida näitavad need piiblitekstid selle kohta, et isegi Jumala tegutsemine võib olla lahutamatult seotud selliste teguritega nagu usk ja palve?`

Tundub, et mõlema loo puhul on olemas lahingureeglitest tulenevad piirangud, millel on aktiivne seos usuga ja palvega. Kõikjal näeme rikkalikult tõendeid selle kohta, et palve toob siin maailmas esile muutuse ja avab tee Jumala tegutsemisele, mis ei pruugi vastasel juhul (moraalselt) saadaval olla. Ometi ei tohi me eksida, mõeldes, et usk ja palve on ainsad tegurid. Tõenäoliselt on palju muid tegureid, millest me ei pruugi teadlikud olla.

See on kooskõlas kõigega, mida oleme varem lahingureeglite kohta teada saanud. Oleme öelnud, et suures võitluses on kindlad lahingureeglid, mis seavad piirangud sellele, mida Jumal saab vähemalt praegu moraalselt teha. Sedasi võib pimeduseriigi ajutise valitsemise all juhtuda nii mõndagi halba.

`Loe Rm 8:18 ja Ilm 21:3, 4. Kuidas annavad need piiblitekstid sulle julgust, et kuigi on väga palju seda, mida meie ei tea, saame usaldada Jumalat? Tema teab, mis on parim, Tema tahab parimat ning Ta teeb kord kurjusele lõpu ja toob maailma igavese õndsuse.`
