---
title: Ilmutusraamatu lohe
date: 03/03/2025
---

Suures võitluses osalevate taevaaluste valitsejate üldvaate annab Ilmutusraamat, kus kuradit nimetatakse „muistseks maoks“, kes paneb Jumalale vastu ja „eksitab kogu ilmamaad“ (Ilm 12:9).

`Loe Ilm 13:1–8. Mis avaldub siin lohe võimupiirkonna ulatuse kohta?`

Lohe (Saatan) ei pea mitte üksnes sõda Jumalaga (Ilm 12:7–9) ja Tema sulastega (näiteks Ilm 12:1–6), vaid lisaks kujutatakse teda ka maiste kuningriikide telgitaguse niiditõmbajana, valitsejana, kes on läbi aegade kiusanud taga Jumala rahvast.

Lohe „andis... oma väe ja oma trooni ja suure meelevalla“ merest üles tulnud metsalisele (Ilm 13:2; võrdle Ilm 13:5; Ilm 17:13, 14). Sellele merest tõusnud metsalisele antakse „suu rääkida suuri asju ja teotada Jumalat ning talle anti meelevald tegutseda nelikümmend ja kaks kuud“ (Ilm 13:5).

Niisiis annab Saatan (lohe) väe ja valitsemisvolituse metsalisele (maapealsele usulis-poliitilisele võimule). Seda võimu kasutatakse Jumalale kuuluva kummardamise anastamiseks. Metsaline teotab Jumala nime ning sõdib Jumala pühade [inimeste] vastu ja saab vähemasti teatud ajaks isegi neist võitu. Sellise üleilmse volituse ja võimupiirkonna annab talle lohe, valitseja, kes selle maailma endale alistas.

Ometi on Saatanale ja tema käsilastele seatud selged piirid, sealhulgas ajaline piirang. „Seepärast rõõmustage, taevad, ning teie, kes neis viibite! Häda maale ja merele, sest kurat on tulnud alla teie juurde; ta on suures raevus, teades, et tal on aega üürikeseks“ (Ilm 12:12).

Saatan teab, et „tema aeg on üürike“ (Ilm 12:12, ESV), ning Ilmutusraamatus kirjeldatud sündmused lähevad edasi mööda prohvetlikku ajajoont, mis paigutab selliste kurjade jõudude võimutsemise kindlatesse piiridesse (vaata Ilm 12:14; Ilm 13:5).

Tõepoolest kuulub Jumalale lõpuks võit. „Tema pühib ära iga pisara nende silmist ning surma ei ole enam ega leinamist ega kisendamist, ning valu ei ole enam, sest endine on möödunud“ (Ilm 21:4).

`Kuitahes raske võib meil praegu olla seda näha, võidab hea kord igaveseks kurjuse. Miks on niivõrd oluline, et me seda imelist tõotust iial ei unustaks?`
