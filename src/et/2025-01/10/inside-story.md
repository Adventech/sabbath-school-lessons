---
title: Misjonilugu
date: 07/03/2025
---

#### Visa külastaja, 2

_Loo on kirja pannud Andrew McChesney._

Seitsmenda päeva adventistist lastearsti jaoks sarnanes 13aastane Alaska põlisrahva tütar hiiglasega.

Neli kuud pärast nende esimest telefonikõnet võttis lastearst Colette Reahl ette seitsme tunni pikkuse autosõidu Alaskal asuvast Anchorage’ist Fairbanksi, et kohtuda esimest korda Matronaga, kes elas veel koos 19 tüdruku ja poisiga lasteasutuses. Matrona oli 174 cm pikk. Colette oli 162 cm pikk. Kui Colette tüdrukut nägi, mõtles naine: „Ta tundub mulle hiiglasena. See on huvitav.“

Matrona, kes istus kokkusaamisruumi põrandal, oli väga uje ega tahtnud algul rääkida.

Colette istus tema lähedale diivanile. Möödus mõni kohmetu minut ja siis meenus Colette’ile, et oli Matrona jaoks võtnud kaasa kingituse, loomi tutvustava entsüklopeedia. Colette avas raamatu ja hakkas aeglaselt lehti keerama. Matrona uudishimu kasvas ja ta nihkus tasapisi Colette’ile lähemale. Üsna pea istus Matrona Colette’i kõrval ja vaatas koos temaga pilte.

Esimene kohtumine oli meeldiv ja kestis kolm tundi.

Nad kohtusid järgmisel kuul uuesti ning Colette andis Matronale Piibli. Ta pakkus välja, et nad loeksid telefoni teel koos Piiblit. Aga, kui Colette helistas, ei rääkinud Matrona sõnagi.

Siis kolis Matrona Anchorage’i lasteasutusse. Ta oli üksildane ja igatses oma sõpru Fairbanksist. Ta hakkas Colette’ile iga päev helistama ning püüdis teda veenda, et Colette ta lapsendaks.

Vahepeal hakkas Colette töökohta vahetama. Tema töö lastearstina Anchorage’is oli lõppemas ja ta valmistus kolima Bethelisse, Lääne-Alaska suurimasse kogukonda, kus oli 6000 elanikku. Ta pidi sealses haiglas tööle asuma.

„Väkk,“ ütles Matrona, kui sai kolimisest teada. Tema jaoks oli Bethel väike küla ja ta pidas seda igavaks.

_See misjonilugu kirjeldab veidi eelneva kolmeteistkümnenda hingamispäeva projekti. Lastearst Colette Reahl on ühtlasi abijuht Alaskal asuvas Seitsmenda Päeva Adventistide Betheli koguduses, mis sai osa 2024. aasta kolmeteistkümnenda hingamispäeva annetusest. Täname, et aitad levitada evangeeliumi 29. märtsil kogutava kolmeteistkümnenda hingamispäeva annetuse kaudu. Colette’ist ja Matronast loe edasi järgmisel nädalal._
