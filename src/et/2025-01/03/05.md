---
title: Elavad kivid
date: 15/01/2025
---

`Kuidas saame meie, langenud ja patused olendid, valmistada rõõmu pühale Jumalale?`

`Loe Rm 8:1 ja Rm 5:8. Mida räägivad need piiblitekstid meile Jumala ees seismisest?`

Jumal annab inimestele armu enne mistahes inimlikku vastust. Enne, kui me üldse midagi ütleme või teeme, sirutub Jumal meieni ja annab võimaluse Tema armastus kas vastu võtta või tagasi lükata. Rm 5:8 sõnastab selle nii: „Jumal teeb nähtavaks oma armastuse meie vastu sellega, et Kristus suri meie eest, kui me olime alles patused“ (võrdle Jr 31:3ga). Ja me saame Jumalaga lepitatud ning võime olla Tema silmis isegi meelepärased usu läbi, oma Päästja töö kaudu.

`Loe 1Pt 2:4–6 ja võrdle seda Hb 11:6ga. Mida see ütleb – kuidas olla Jumalale meelepärane?`

Ilma Jumala vaheleastumiseta ei suuda pattulangenud inimene tuua Jumalale mitte midagi väärtuslikku. Ometi on Jumal oma armus ja halastuses rajanud tee Kristuse tegevuse kaudu. Nimelt võime „Jeesuse Kristuse kaudu“ tuua „vaimulikke ohvreid, mis on Jumalale meelepärased“ (1Pt 2:5). Kuigi „ilma usuta on võimatu olla meelepärane [Jumalale]“ (Hb 11:6), „valmistab“ Jumal Kristuse eestkoste kaudu usklikud „kõiges heas tegema tema tahtmist ja“ saatma „korda meie sees, mis on tema silmis meelepärane, Jeesuse Kristuse läbi, kellele olgu kirkus igavesti! Aamen“ (Hb 13:21). Neid, kes vastavad usus Jumalale, peab Ta õigeks tänu Kristuse eestkostele, kelle õigus üksi on vastuvõetav. Ja neid, kes vastavad Jumala armastavatele pakkumistele, peab Ta Kristuse eestkoste tõttu (Lk 20:35) väärt olevaks ning muudab nad enda sarnaseks (1Kr 15:51–57; 1Jh 3:2). Jumala lunastustöö ei ole mitte üksnes _meie heaks_, vaid ka _meie sees._

`Miks on sinu jaoks niivõrd julgustav mõelda, et Kristus kostab taevas sinu eest?`