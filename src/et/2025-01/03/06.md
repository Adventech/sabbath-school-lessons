---
title: Väärt eesmärk
date: 16/01/2025
---

Jumala halastuse ja eestkoste varju all tunneb Jumal rõõmu isegi pisimast jaatavast vastusest Tema armastusele. Tema läbi, kes üksi väärib armastust ja kes ise on täiesti õige, saab meist igaüht pidada õigeks ja lugeda Jumala armsate hulka, kes elavad koos Temaga täiuslikus armastuses igavesti. See on lunastuse suur lootus, millesse kuulub Kristuse tegevus taevas meie heaks.

Aga, võid sa mõelda, kas see hõlmab isegi mind? _Mis siis, kui ma pole piisavalt hea? Mis siis, kui kardan, et mul pole piisavalt usku?_

`Loe Mk 9:17–29. Kuidas vastab Jumal mehele selles loos? Kui palju usku on piisavalt usku?`

Jüngrid ei suutnud deemonit välja ajada; kogu lootus näis kaduvat. Aga Jeesus tuli ja ütles isale: „Kõik on võimalik sellele, kes usub“ (Mk 9:23). Ja isa vastas pisarsilmil: „Issand, ma usun, aita mind mu uskmatuses!“ (Mk 9:24, NKJV).

Märkad, et Jeesus ei öelnud mehele: „Tule mu juurde tagasi siis, kui sul on rohkem usku.“ Piisas mehe hüüatusest „Aita mind mu uskmatuses!“.

Ilma usuta on võimatu olla Jumalale meelepärane (Hb 11:6). Ometi võtab Jeesus vastu kõige väiksemagi usu ning uskudes saame (Kristuse eestkoste kaudu) olla Talle meelepärased. Usu läbi ja Kristuse töö tõttu meie heaks saame Jumalale vastata viisil, mis Teda rõõmustab – just nagu isa rõõmustab siis, kui laps toob talle kingituse, mis muidu on väärtusetu.

Niisiis tuleks meil järgida Pauluse nõuannet ja võtta eesmärgiks „olla temale [Jumalale] meelepärased“ (2Kr 5:9, 10; võrdle Kl 1:10; 1Ts 4:1; Hb 11:5). Peaksime paluma Jumalal muuta oma huve, nii et neis sisalduksid nende huvid, keda enim armastame, ja avardada meie armastust nii, et see ulatuks kaasinimesteni. „Vennaarmastuses olge üksteise vastu hellad, vastastikuses austuses jõudke üksteisest ette! Teenige Issandat tüdimatu innuga ja vaimult tulisena! Olge rõõmsad lootuses, vastupidavad viletsuses, püsivad palves! Abistage pühasid nende puuduses, püüdke olla külalislahked!“ (Rm 12:10–13)

`Kui Jumal võtab meid vastu Kristuse kaudu, kui palju enam peaksime vastu võtma kaasinimesi? Millist valgust heidavad sellele mõttekäigule korraldus armastada ligimest nagu iseennast (3Ms 19:18; Mt 22:39) ning kuldne reegel kohelda inimesi nii, nagu tahame, et meid koheldaks?`
