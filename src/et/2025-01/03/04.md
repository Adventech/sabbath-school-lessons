---
title: Meelepärane Jumalale?
date: 14/01/2025
---

Kuidas on võimalik, et kogu maailma Jumal tunneb rõõmu lihtsatest inimestest, protoplasma üürikestest kämpudest ühel pisitillukesel planeedil, mis asub tõenäoliselt ääretus universumis? Kuidas on võimalik, et inimesed lähevad niivõrd korda Ülimale Olevusele, kes on kõikvõimas ega vaja midagi? Jagame sellised küsimused kaheks. Esiteks, kuidas saab Jumal ise rõõmu tunda? Teiseks, kuidas saavad inimesed Jumalale heameelt valmistada, eriti meie patusust arvestades? Nende küsimuste esimene pool on meie tänane õppeaine ja teine pool homne.

`Loe Js 43:4; Ps 149:4 ja Õp 15:8, 9. Mida ütlevad need salmid selle kohta, et Jumal tunneb rõõmu oma rahvast?`

Eile nägime juba osaliselt, et inimesed saavad Jumalale heameelt valmistada, sest Jumal armastab inimesi viisil, mis lähtub nende parimatest huvidest. Nii teeb ju igaüks, kes armastab kaasinimesi ja hoolib neist.

Ümberpöördult, Jumalale ei ole meeltmööda, kui Tema rahvas teeb kurja. Õp 15:8, 9 räägib meile ju, et õelate „ohver“ ja „tee“ on „Issandale jäle“, kuid „õigete palve“ on „temale meelepärane“ ja „ta armastab õigusenõudjat“. Eelmainitud piiblitekst näitab nii seda, et kurjus valmistab Jumalale pahameelt, kui ka seda, et Ta rõõmustab headuse üle. Siin seotakse jumalik heameel otseselt armastusega ning näidatakse, kui lahutamatult koos on Jumala armastus ja Tema rõõm, mida Piibel läbivalt esile toob.

Ps 146:8 sõnade kohaselt „Issand armastab õigeid“. 2Kr 9:7 lisab: „Jumal armastab rõõmsat andjat“. Pööra esmalt tähelepanu sellele, mida nendes salmides ei öelda. Neis ei öelda, et Jumal armastab _ainult_ õiget või et Jumal armastab _ainult_ rõõmsat andjat. Jumal armastab igaüht. Ometi peab see, et need piiblitekstid üleüldse midagi edasi annaksid, tähendama, et Jumal armastab „õiget“ ja „rõõmsat andjat“ mingis erilises mõttes. Õp 15:8 ja 9 nähtu pakub meile võtme: Jumal armastab „õiget“ ja „rõõmsat andjat“ selles mõttes, et Tal on neist hea meel.

`Mõtle, kui tihedalt peavad taevas ja maa olema seotud, kui Jumal, universumi Looja, on meiega nii lähedane ka emotsionaalses mõttes. Millist lootust peaks see hämmastav mõte sulle andma, eriti rasketel aegadel?`