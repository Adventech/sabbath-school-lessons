---
title: Üliväga rõõmsad
date: 13/01/2025
---

Kuigi meil on seda raske ette kujutada, peab Jumal igat inimest hindamatuks väärtuseks, mistõttu Ta rõõmustab isegi ühe hinge päästmise üle.

`Loe Sf 3:17. Kuidas heidab see salm valgust kadunud poja tähendamissõnale?`

Sf 3:17 toob rõhutatult esile, kui head meelt tunneb Jumal oma lunastatud rahva üle. Sellesse salmi, mis kirjeldab Jumala heameelt oma lunastatud rahva üle, on paigutatud peaaegu iga heebrea keeles rõõmu ja õnne väljendav sõna. Justkui ei oleks tol päeval suutnud ükski sõna eraldi kirjeldada Jumala heameele suurust.

Pane tähele sedagi, kus on Jumal selle salmi kohaselt – oma rahva „keskel“. Leppimisega, mis tuleneb armastavast suhtest, käib kaasas Jumala vahetu kohalolu. Just nagu isa, kes poega kaugelt tulemas nähes hakkab jooksma, nii on Jumal siin oma rahva keskel.

Js 62:4 maalib sarnase pildi, kasutades võrdlust abieluga. Js 62:4 sõnade kohaselt nimetatakse Jumala rahvast „minu armsamaks“ ja maad nimetatakse „abikaasaks“. Miks? Sest piiblitekst ütleb, et „Issand armastab sind ja su maa saab mehele“. Jumala rõõmu haripunkt saabub taastamise päeval, mil Ta saab kätte oma rahva ja rõõmutseb meie pärast nii, nagu isa rõkatas rõõmust oma kadunud poja üle.

`Loe Ef 5:25–28. Mida räägitakse siin sellise armastuse kohta, mida meilgi palutakse väljendada?`

Kõnealune kirjakoht kutsub abielumehi üles armastama oma naist nii, nagu „Kristus on armastanud kogudust ja loovutanud iseenese tema eest“ (Ef 5:25, 28). Need salmid toovad esile abielumehe isetu ja ohvrimeelse armastuse oma naise vastu, aga ühtlasi näitavad, et Kristus armastab oma rahvast (kogudust) _kui osa iseendast_.
