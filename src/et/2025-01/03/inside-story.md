---
title: Misjonilugu
date: 17/01/2025
---

#### Tänulik diakon

_Loo on kirja pannud Andrew McChesney._

Jong-Moon Yooni tuntakse tänuliku diakonina. Esimene sõna, mis olu­korrast sõltumata tema suust välja tuleb, on „aitäh“. Kui keegi palub abi, ütleb ta: „Aitäh.“ Kui ta seisab silmitsi vastuoluga, ütleb ta: „Aitäh.“ Kui raskused või lausa kaotused teda kimbutavad, ütleb ta: „Aitäh.“

See seitsmenda päeva adventistide koguduse diakon Lõuna-Koreast on võtnud südamesse apostel Pauluse sõnad, kes ütles 1Ts 5:18: „… tänage kõige eest – sest see on, mida Jumal teilt tahab Jeesuses Kristuses.“ Inimesed on seda märganud.

Jong-Moonil on juba kaua aega olnud söögikoht Jeongdongjini kaldal, mis on Lõuna-Koreas üks tuntuimaid kohti päikesetõusude vaatamiseks, eriti uusaastapäeval. Tema klientide hulgas oli Nanum. Neiu sattus sellesse söögikohta teismelisena, et nautida päikesetõusu lihtsa hommikusöögi kõrvale: tee ja röstleivad koos praetud muna, lehtsalati ja juustuga. Nanum sai vanemaks, abiellus ja talle sündis tütar Azsa. Neist kahest said regulaarsed hommiku­söögikliendid ning ema hämmastas Jong-Mooni tänulik olek. Kui ta tellimust esitas, ütles mees: „Aitäh.“ Kui ta hommikusöögi eest tasus, ütles mees: „Aitäh.“ Kui ta meest toidu eest tänas, ütles too: „Aitäh.“

Ühe külastuse ajal hakkas Nanum mehega rääkima ja sai teada, et too käib kirikus laupäeviti. Nanum ei olnud iial kuulnud, et mõni inimene käiks jumala­teenistusel laupäeviti. „Kas võin järgmisel laupäeval sinuga koos kirikusse tulla?“ küsis ta

Järgmisel hingamispäeval läks ta koos oma viieaastase tütre ja Jong-Mooniga tolle kirikusse, mis asus umbes 30minutilise autosõidu kaugusel söögikohast. Koguduseliikmed tervitasid ema ja tütart soojalt ning küsisid innukalt, kuidas nad nende kirikust teada said. Nanum rääkis, et on siin tänuliku diakoni tõttu.

Pärast teenistust ütles Nanum Jong-Moonile, et tahab jälle tulla. „Kui sina käid selles kirikus, siis tahan ma sinu järgi teha,“ ütles ta.

Ehkki Nanum ei kuulnud söögikohas kordagi Jeesuse nime, sai Jeesus nähtavaks Jong-Mooni tänulikus meeles. Evangeelium ei ole ainult rääkimine, vaid kogu inimese elu. Jong-Mooni eeskuju tõttu hakkasid noor ema ja tema tütar käima regulaarselt kirikus. Nüüd palvetab Nanum, et tema abikaasa ühineks nendega hingamispäeva hommikuti.

_Osa selle veerandaasta kolmeteistkümnenda hingamispäeva annetusest aitab levitada evangeeliumi Lõuna-Koreas. Täname, et otsustad 29. märtsil heldelt annetada._
