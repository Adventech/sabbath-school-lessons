---
title: Jumala igikestev armastus
date: 05/01/2025
---

Pühakiri on selge: Jumal armastab igaüht. Pühakirja tuntuim salm, Jh 3:16, kuulutab seda tõde: „Sest nõnda on Jumal maailma armastanud, et ta oma ainusündinud Poja on andnud, et ükski, kes temasse usub, ei hukkuks, vaid et tal oleks igavene elu.“

`Loe Ps 33:5 ja Ps 145:9. Mida saame neist salmidest teada selle kohta, kui kaugele ulatub Jumala headus, halastus ja arm?`

Mõni inimene võib mõelda, et tema ei vääri Jumala armastust või et Jumal armastab kõiki teisi, aga mitte teda. Siiski kuulutab Piibel järjekindlalt, et Jumal armastab _igat inimest._ Ei ole kedagi, keda Ta ei armastaks. Ja kuna Jumal armastab igaüht, siis tahab Ta ka, et igaüks saaks päästetud.

`Loe 2Pt 3:9; 1Tm 2:4 ja Hs 33:11. Mida saame neist piiblisalmidest teada Jumala soovi kohta igaüht päästa?`

Jh 3:16-le järgnev salm lisab: „Jumal ei ole ju läkitanud oma Poega maailma, et ta kohut mõistaks maailma üle, vaid et maailm tema läbi päästetaks“ (Jh 3:17). Kui see oleks ainult Jumala otsustada, siis võtaks iga inimene vastu Tema armastuse ja saaks päästetud. Aga Issand ei sunni oma armastust kellelegi peale. Inimesed on vabad seda vastu võtma või tagasi lükkama.

Ja kuigi osa inimesi lükkab selle tagasi, ei lakka Jumal iial neid armastamast. Jr 31:3 kuulutab Ta oma rahvale: „Ma olen sind armastanud igavese armastusega, seepärast jääb mu osadus sinuga.“

Mitmes kohas mujal õpetab Piibel, et Jumala armastus kestab igavesti (vaata näiteks Ps 136). Jumala armastus ei saa kunagi otsa. See on igikestev. Meil on seda raske mõista, sest pahatihti leiame, et kaasinimesi ei ole lihtne armastada, kas pole?

Siiski, kui õpime isiklikult kogema selle armastuse tegelikkust – see tähendab, õpime tundma Jumala armastust –, võib meie elu ja suhtumine kaasinimestesse vägagi muutuda.

`Kui Jumal armastab igaüht, siis tähendab see, et Ta armastab ka mõnd väga põlastusväärset inimest, sest on ju olemas mõningaid (või tegelikult palju) põlastusväärseid inimesi. Mida peaks Jumala armastus nende inimeste vastu õpetama meile selle kohta, kuidas meiegi peaksime neisse suhtuma?`