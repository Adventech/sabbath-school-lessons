---
title: Misjonilugu
date: 10/01/2025
---

#### Piibli Sibú

_Loo on kirja pannud Andrew McChesney._

Melvin polnud kindel, kas inimene loodi mullast või viljaterast. Ta luges Piiblist, et „Issand Jumal valmistas inimese, kes põrm on, mullast, ja puhus tema ninasse eluhinguse: nõnda sai inimene elavaks hingeks“ (1Ms 2:7). Kuid Costa Rica vabariigis elav suurim põlisrahvarühm cabécarid, keda on Costa Rica elanikkonnast umbes 17 000, õpetas talle, et Sibú, mis tähendab nende emakeeles „Jumal“, lõi inimese viljaterast.

Kui Melvin üles kasvas, õpetati talle ikka, et pärimuse-Sibú ja Piibli-Sibú on sama jumalus. Aga kui ta õppis Piiblit koos seitsmenda päeva adventistidega, taipas ta, et Sibú iseloomujooned Piiblis erinesid vägagi pärimuses kirjeldatud jumala iseloomujoontest. Ta otsustas omaks võtta Piibli-Sibú ning ta ristiti koos ema, isa ja kahe õe-vennaga.

Aasta hiljem sai ta ema 40aastasena insuldi ja suri.

22aastane Melvin uskus, et surm oli teadvuseta uni. Kuid cabécaride pärimus õpetas, et ema oli endiselt elus ja tal oli oht kaduda igavesse pimedusse, kui pereliikmed ei osale nelja päeva pikkusel rituaalil, mis juhiks ema järgmisse maailma. Traditsioonilise matusetalituse osana oli neil vaja veristada kaks siga ja kolm kanapoega ning sööta need sisse leinajatele. Sellest rituaalist keeldumist peeti väga egoistlikuks. Cabécaride pärimus pidas egoistlikke inimesi jõledaiks. Vaatamata vanavanemate ja teiste sugulaste tohutule survele järgida pärimust, otsustasid Melvin ja ta pereliikmed toimida Piibli järgi. Adventpastor aitas neil leida cabécaride territooriumist väljaspool oleva platsi, kuhu ema matta.

Sel ajal tegi Melvin otsuse saada pastoriks. Ta oli oma ristimisest alates tajunud Jumala kutset astuda evangeeliumitöösse, aga oli sellele vastu seisnud. Pärast ema surma otsustas ta pühendada kogu edasise elu Piibli-Sibúst kõnelemisele. Ta tahtis juhtida oma rahva Sibú juurest, kes lõi inimese viljaterast, Sibú juurde, kes lõi inimese mullast. Ta tahtis, et neid rõõmustaks teadmine, et igavese elu saamiseks järgmises maailmas ei olnud vaja loomohvreid, sest Piibli-Sibú tõi oma elu ohvriks kõikide päästmiseks.

Praegu õpib 24aastane Melvin Madriz pastoriks Costa Ricas asuvas Kesk-Ameerika Adventülikoolis. Kui ta lõpetab, saab temast esimene cabécari soost pastor adventkoguduses. Ainult ligi 30 inimest cabécaride hulgast on praegu adventistid.

„Ma usun Sibút, aga ainult Piibli-Sibút, mitte pärimuse-Sibút,“ ütles Melvin.

_Palu Piibli Jumalat, et Temast kuulutataks cabécaridele ja kõikidele põlisrahvastele üle maailma. Täname sind misjoniannetuste eest, mis aitavad levitada evangeeliumi rahvasteni, kelleni on jõutud vähe või üldse mitte._
