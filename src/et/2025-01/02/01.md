---
title: Lepingus avalduv armastus
date: 04/01/2025
---

### Selle nädala õppeaine

2Pt 3:9; 5Ms 7:6–9; Rm 11:22; 1Jh 4:7–20; Jh 15:12; 1Jh 3:16.

> <p>Juhtsalm</p>
> „Jeesus vastas talle: „Kui keegi armastab mind, küll ta peab minu sõna, ja minu Isa armastab teda ja me tuleme ja teeme eluaseme tema juurde““ (Jh 14:23).

Paljudele on õpetatud, et kreekakeelne sõna _agape_ tähistab sellist armastust, mis on ainuomane Jumalale, aga teised armastust tähistavad sõnad, näiteks _phileo_, osutavad _agape_’st puudulikumat laadi armastusele. Mõni väidab sedagi, et _agape_ tähistab ühepoolset armastust; armastust, mis ainult annab, aga ei saa iial vastu, armastust, mis on täiesti sõltumatu inimese vastusest.

Siiski, kui uurime hoolikalt kogu Pühakirja hõlmavat jumaliku armastuse teemat, näeme, et sellised levinud mõttekäigud on ekslikud. Esiteks, kreekakeelne sõna _agape_ ei tähista ainult Jumala armastust, vaid ka inimlikku armastust ning mõnikord lausa valesti suunatud inimlikku armastust (2Tm 4:10). Teiseks, kogu Pühakirjas tähistavad Jumala armastust teisedki sõnad, mitte üksnes _agape_. Näiteks õpetas Jeesus: „Isa ise armastab [phileo] teid, kuna teie olete armastanud [phileo] mind“ (Jh 16:27). Siin ei kasutata kreekakeelset sõna _phileo_ mitte üksnes inimliku armastuse kohta, vaid ka Jumala armastuse kohta inimeste vastu. Seega ei tähista _phileo_ puudulikku laadi armastust, vaid samuti Jumala armastust.

Pühakiri õpetab sedagi, et Jumala armastus ei ole ühepoolne, vaid sügavalt suhetega seotud. Jumala jaoks on väga suur vahe selles, kas Tema armastus peegeldub inimeselt tagasi Temale ja kaasinimestele või mitte.

_Selle nädala õppetükki õppides valmistud hingamispäevaks, 11. jaanuariks._
