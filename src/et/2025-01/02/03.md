---
title: Lepingus avalduv armastus
date: 06/01/2025
---

Piibel võrdleb Jumala ja meie vahelist erilist armastussuhet tihtilugu perekondlike või sugulussidemetega, eeskätt armastusega abielumehe ja -naise vahel või ema ja tema lapse vahel. Selliste piltlike märksõnade abil kujutatakse eelkõige Jumala erilist suhet Tema lepingurahvaga. Tegemist on lepingus avalduva armastusega, milles sisaldub nii Jumala armastus Tema rahva vastu kui ka ootus, et inimesed võtavad selle armastuse vastu ning vastavad armastusega Temale ja üksteisele.

`Loe 5Ms 7:6–9. Mida saame neist salmidest teada Jumala lepingute ja Tema headuse kohta?`

5Ms 7:9 kirjeldab Jumala erilist laadi armastust Tema lepingurahva vastu, suhet, mis sõltub osaliselt sellest, kas inimesed jäävad Talle truuks või mitte. Jumala armastus pole tingimuslik, aga lepinguline suhe Tema rahvaga on.

Sõna ḥ_esed_, mida 5Ms 7:9 tõlgitakse kui „heldus“ või „headus“, ongi näide jumaliku armastuse lepingulisest poolest (ja veel paljust muust). Sõna ḥ_esed_ kasutatakse tihtilugu siis, kui räägitakse Jumala armu, headuse ja armastuse suurusest. Muu hulgas tähistab ḥ_esed_ heldust või vankumatut armastust teise vastu olemasoleva vastastikuse armastava suhte raames. Samuti tähistab see suhte alustamist ootusega, et ka teine pool vastab heldusega.

Jumala ḥ_esed_ näitab, et Tema heldus on ääretult usaldusväärne, vankumatu ja vastupidav. Aga samal ajal on ḥ_esed_’i vastuvõtmisest saadav kasu tingimuslik, sõltudes Tema rahva valmisolekust kuuletuda ja hoida alal suhte omapoolset osa (vaata 2Sm 22:26; 1Kn 8:23; Ps 25:10; Ps 32:10; 2Aj 6:14).

Jumala vankumatu armastus on kõigi armastavate suhete alus ja me ei suuda kunagi sellele armastusele vastata. Jumal andis oma heast tahtest meile elu, kuid enamgi veel – Ta andis Kristuses oma heast tahtest ennast meie eest. „Ei ole olemas suuremat armastust kui see, et keegi annab elu oma sõprade eest“ (Jh 15:13). Kahtlemata väljendus Jumala armastus suurimal määral siis, kui Issand „alandas iseennast, saades kuulekaks surmani, pealegi ristisurmani“ (Fl 2:8).

`Mil viisil saad pidevalt hoida oma mõtetes Jumala armastuse tegelikkust? Miks on oluline seda teha?`