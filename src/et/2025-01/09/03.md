---
title: Võitluse algus maa peal
date: 24/02/2025
---

Tähendamissõnas esitatakse küsimus, miks on põllul halb seeme, kuigi omanik külvas ainult head seemet. Selle sarnane on järgmine küsimus: kui Jumal lõi maailma läbinisti heaks, siis miks tärkas siin kurjus?

`Loe 1Ms 1:31. Mida väljendavad Jumala sõnad loomistöö kohta siis, kui Jumal loomise lõpetas, ja miks on see vastus oluline?`

Kui Jumal lõpetas maailma loomise, oli maailm 1Ms 1:31 põhjal „väga hea“. Moosese esimese raamatu 1. peatükis ei vihjata kordagi kurjusele, kui Jumal selle planeedi lõi. Kuidas tuli siis inimkogemusse kurjus?

`Loe 1Ms 3:1–7. Mida räägib loetu meile kurjuse tulekust maa peale? Millist valgust heidab see kosmilise konflikti olemusele? (Vaata ka Ilm 12:7–9.)`

Selles loos näeme, et madu, kes osutub kuradiks („see muistne madu“, Ilm 12:7–9), valetab Jumala iseloomu kohta. Madu esitab esmalt küsimuse, mis paneb kahtlema Jumala korralduses, pöörates oma küsimuses Jumala käsu peaaegu pea peale. Siis esitab madu otsese väljakutse Jumala öeldule, kui teatab Eevale: „Te ei sure, kindlasti mitte“ (1Ms 3:4).

Üks kahest – kas madu või Jumal – valetas Eevale, kellel tuli nüüd valida, kas uskuda Jumala sõnu või seda, mida ütles madu.

Siin ja mujal Pühakirjas on kõnealuse konflikti sisuks eeskätt see, mida ja keda uskuda, ning uskumine on omakorda lahutamatult seotud armastusega. Sinu uskumused teise kohta – milline ta on ja kas teda saab usaldada – mõjutavad sügavalt seda, kas sa armastad ja usaldad teda ning kuulad seega, mida ta sulle räägib.

`Loe 1Ms 3:15. Jumala sõnades maole, et naise seeme (viide Messiale) purustab mao pea, nähakse Pühakirja esimest evangeeliumi (niinimetatud protoevangeelium). Kuidas võimendab see konflikti tegelikkust ja annab meile selle keskel ikkagi lootust?`