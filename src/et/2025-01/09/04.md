---
title: Võitluse algus taevas
date: 25/02/2025
---

Juba ainuüksi Moosese esimese raamatu 1.–3. peatükk näitavad, et kurjus oli olemas enne Aadama ja Eeva pattulangemist. Isegi kui kurjus ei olnud Eedenis konkreetne tegelikkus, oli „kurjus“ juba ilmnenud „hea ja kurja tundmise puu“ nimes (1Ms 2:9, 17). Siis süüdistas madu Jumalat valetamises, kuigi tegelikult valetas tema, madu. Mao olemasolu (Ilm 12:9) ja tema valetamine näitavad, et kurjus oli kohal. Seega on kurjus ilmselgelt olemas juba Eedenis enne pattulangemist.

`Loe 2Ms 25:19, 20 valguses Hs 28:12–19. Mis liiki on selle olevuse pattulangemine?`

Selle piibliteksti järgi sai kurjus ja kosmiline konflikt alguse taevas.

Enne pattulangemist oli olevus, keda hakati tundma Saatana nime all, kattev keerub. Peale selle, et teda nimetatakse keerubiks, öeldakse, et ta oli „eeskujulikkuse pitserimärk täis tarkust ja täiuslikult ilus“ ning ta oli „Eedenis, Jumala aias“ (Hs 28:12, 13). Kumbagi väljaütlemist ei saa väita Tüürose inimesest kuninga (või mõne teise inimese) kohta. Seega teame, et siin võime heita pilgu Lutsiferi langemisele.

`Loe Js 14:12–15. Millist lisavalgust heidab see suure võitluse algusele?`

Jesaja raamatu 14. peatüki põhjal otsustas Lutsifer ennast ülendada ja teha ennast otsekui Jumalaks. See salm täiendab Hs 28. peatükis nähtut, et tema „süda läks ülbeks“ tema „ilu“ tõttu (Hs 28:17). Ilu pidanuks panema teda austama Jumalat, kes oli ta ilusaks teinud, kuid selle asemel muutus ta ülbeks. Mis veel hullem, oma ülbuses asus Lutsifer haarama Jumala kohta ja hakkas Teda laimama. Hs 28:16 esinev heebreakeelne sõna „kaubitsema“ tähendab ka „laimama“ ning viitab sellele, kuidas Saatan hakkab tegutsema Jumala vastu ja ka meie vastu.

`Kuidas mõista tõsiasja, et Lutsifer, kes langes, oli algselt „laitmatu… [oma] loomispäevast“, kuni temas „leiti ülekohut“ (Hs 28:15)? Kuidas saaks täiuslik olevus langeda, kui see täiuslikkus ei sisaldaks tõelist moraalset vabadust?`