---
title: See on vihamehe töö
date: 23/02/2025
---

`Loe Mt 13:24–27. Kuidas aitab see tähendamissõna meil aru saada maailmas olevast kurjusest?`

Jeesus jutustab loo maaomanikust, kes külvab oma põllule vaid hea seemne. Kuid nisu seas tärkab umbrohi. Seda nähes küsivad peremehe sulased: „Isand, eks sa külvanud head seemet oma põllule, kust nüüd tuleb sinna raihein?“ (Mt 13:27). Sarnane küsimus kõlab tihtilugu tänapäeval seoses kurjuseprobleemiga: kui Jumal lõi maailma läbinisti heaks, siis miks on siin kurjus?

`Loe Mt 13:28–30. Toetu seejuures Kristuse selgitusele, mis on kirjas Mt 13:37–40. Kuidas heidab seegi valgust kosmilise konflikti olemusele?`

Peremees vastab sulaste küsimusele nii: „See on vihamehe töö“ (Mt 13:28). Hiljem ütleb Jeesus, et „hea seemne külvaja“ on Inimese Poeg, Jeesus ise (Mt 13:37), ning selgitab, et „põld on maailm“ (Mt 13:38) ja „vihamees“, kes umbrohtu külvas, „on kurat“ (Mt 13:39). Siinne jutustus loob selgelt pildi kosmilisest konfliktist Kristuse ja Saatana vahel. Miks on maailmas kurjus? Kurjus on peremehe vastu võitleva vaenlase (kuradi) kätetöö. „See on vihamehe töö“ (Mt 13:28).

Selline vastus kutsub aga esile järgmise küsimuse: „Kas sa tahad, et me läheme ning selle kokku korjame?“ Teisiti öeldes, miks mitte kurjus kohe välja juurida? „Ei,“ vastab peremees, „sest muidu te kisuksite raiheina korjates üles ka nisu. Laske mõlemaid ühtmoodi kasvada lõikuseni“ (Mt 13:29, 30; võrdle Mk 4:29). Tähendamissõna kohaselt kaotab Jumal lõpuks kurjuse, aga selle enneaegne väljajuurimine tooks kaasa pöördumatu kahju, mis vigastaks head.

`Millised ohud peituvad selles, kui umbrohtu püütakse kohe nisust eraldada? Samas, miks ei tähenda see, et peaksime lihtsalt eirama kurja enda ümber?`
