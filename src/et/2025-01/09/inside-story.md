---
title: Misjonilugu
date: 28/02/2025
---

#### Visa helistaja, 1

_Loo on kirja pannud Andrew McChesney._

Zoomi kutse ei tulnud lihtsalt läbi.

„See ei tööta!“ hüüatas Matrona.

Oma telefonis võis Colette kuulda, kuidas Matrona tippis üha uuesti lasteasutuse arvutisse Zoomi salasõna. Nad olid sel nädalal püüdnud mitu korda Zoomis vestelda. Matrona oli üks neist paljudest Alaska põlisrahva lastest, kes elasid Alaskal lasteasutustes ja asenduskodudes, ning ta tahtis väga Colette’iga tuttavaks saada.

Ta proovis salasõna veel kord. „See ei tööta!“ hüüatas ta.

„Pole midagi,“ ütles Colette.

„Ei ole nii, et pole midagi! Ma tahan veel proovida,“ ütles Matrona.

Kui see ikkagi ei toiminud, pani Colette ette, et nad räägiksid hoopis telefoni teel.

Colette Reahl, seitsmenda päeva adventistist lastearst Anchorage’is, tahtis ka väga Matronaga tuttavaks saada. Fairbanksi lasteasutus soovitas Alaska põlisrahva hulgast pärit Matronat talle lapsendamiseks, kuid Colette ja Matrona olid teineteisest 360 miili kaugusel.

Matrona andis vastumeelselt nõusoleku rääkida telefoni teel. Esimene küsimus, mille ta esitas, oli: „Millised reeglid su majas on?“

„Sellest saame rohkem rääkida siis, kui sa meie majja tuled,“ vastas Colette. „Aga vastastikune lugupidamine on mu majas üsna tähtsal kohal.“

Matrona küsitles Colette’i järgmised 30 minutit. Vestluse lõpus ütles ta: „Tead, mu kasuema kavatseb mu lapsendada, eks?“

Floridast pärit Colette, kes oli elanud koos oma abikaasaga Alaskal kaheksa aastat, ei teadnud seda. Ta mõtles: „Matrona on nii huvitav ja nii isikupärane. Sellest saab vast seiklus!“

Omalt poolt teadis Matrona, et Colette otsis, keda lapsendada, aga tüdruk ei tahtnud haiget saada. Nii tegi ta lähedaseks saamise Colette’ile keeruliseks.

Colette küsis, kui sageli võiks ta helistada, ja Matrona pakkus välja, et korra nädalas, teisipäeviti. Aga siis, kui Colette helistas, ei olnud Matrona kättesaadav või ei vastanud. Nad muutsid päeva – algul neljapäevale ja seejärel laupäevale.

Colette tajus, et Matrona oli nördinud, kuid ta ei saanud aru, miks. Ta otsustas ikkagi igal nädalal helistada, olenemata sellest, kas Matrona tahtis rääkida või mitte. Kui ta jätkas tingimuseta armastusest helistamist, hakkas Matrona süda sulama.

_See misjonilugu kirjeldab veidi eelneva kolmeteistkümnenda hingamispäeva projekti. Lastearst Colette Reahl on ühtlasi abijuht Alaskal asuvas Seitsmenda Päeva Adventistide Betheli koguduses, mis sai osa 2024. aasta kolmeteistkümnenda hingamispäeva annetusest. Täname, et aitad levitada evangeeliumi 29. märtsil kogutava kolmeteistkümnenda hingamispäeva annetuse kaudu. Colette’ist ja Matronast loe edasi järgmisel nädalal._
