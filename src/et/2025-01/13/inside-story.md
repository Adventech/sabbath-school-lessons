---
title: Misjonilugu
date: 28/03/2025
---

#### Kummardus kuju ees

_Loo on kirja pannud Andrew McChesney._

Maria on ülistamisega tuttav. Ooperilauljana on ta laulnud imetleva publiku ees nii oma kodumaa suurimas ooperimajas kui ka paljude teiste riikide ooperimajades. Ta on saanud mitu kõrgeimat auhinda.

Kuid mitte miski ei valmistanud teda ette selleks ülistuseks, mille tunnistajaks ta oli Põhja-Koreas. Seal ei ülistatud tema esinemist. Ülistamine toimus Põhja-Korea asutaja Kim Il Sungi 22meetrise pronkskuju ees.

Maria on ustav seitsmenda päeva adventist. Tema ohutuse huvides ei ütle Adventmisjon tema tegelikku nime ega rahvust. Ta kõneles Adventmisjoniga Zoomi vestluses.

Külaskäigul Põhja-Koreasse läks Maria koos lauljate rühmaga väljasõidule Mansu mäe suure monumendi juurde. See on Pyongyangis asuv ausammaste kogum, mis kujutab riigi revolutsionääridest kangelasi. Kompleksi keskmes kõrgub Kim Il Sungi kuju. (Hiljem lisati kompleksi Kimi poja Kim Jong Ili 22 meetri kõrgune kuju.)

Rahvahulgad kihasid Kim Il Sungi kuju ümber. Maria märkas välisturiste Itaaliast, Prantsusmaalt ja muudest riikidest. Ta nägi seal põhjakorealasi. Nad kõik kummardasid kuju ees. Siis sai ta teada, et temaltki oodatakse austuse märgiks kummardamist.

„Te peate kummardama,“ teatas tõlk tema rühmale.

Maria mõtteist vilksatas läbi esimene käsk, mis ütleb: „Sul ei tohi olla muid jumalaid minu palge kõrval!“ (2Ms 20:3).

Siis märkas Maria, et riiklik operaator filmis kõiki. Ta ei tahtnud raskustesse sattuda. Nii seisis ta seal ning meenutas Sadrakit, Meesakit ja Abednegot, kes keeldusid kummardamast 60 küünra kõrguse kuldkuju ette, mille kuningas Nebukadnetsar püstitas (vt Tn 3. ptk). Ta mõtles: „Taanieli raamat ei ole mingisugune legend või muinasjutt. Seal kirjeldatu toimub päriselus iga päev.“

Ta seisis sirgelt.

Kuigi mõni inimene võib jätta kummardamata Mansu mäe suure monumendi ees, mis on kultuurikogemusena seotud Kim Il Sungi isikukultusega, nägi Maria selles enamat. Tema jaoks oli see hetk, mil tal kästi avalikult võtta seisukoht, keda ülistada.

Mõni päev hiljem, kui Maria valmistus Põhja-Koreast lahkuma, andis ta oma tõlgile raamatu „Tee Kristuse juurde“. Ta palvetab, et nii tõlk kui ka kogu Põhja-Korea õpiks tundma Jeesust, Meest, keda tuleb üle kõige ülistada.

_Selle veerandaasta kolmeteistkümnenda hingamispäeva annetus läheb Aasia põhjaosa ja Vaikse ookeani divisjonile, mille tähtsaim siht on jõuda evangeeliumiga Põhja-Korea elanikeni. Palveta Põhja-Korea pärast. Aitäh, et kavatsed sel hingamispäeval heldelt annetada._