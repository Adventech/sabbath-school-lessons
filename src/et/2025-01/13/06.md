---
title: Ennemini, armastage üksteist
date: 27/03/2025
---

Kui armastus on seaduse täitmine, siis ei saa keegi pidada Jumala seadust selle täistähenduses üksnes valest hoidumise kaudu. Armastuse seadus juba ise (väljendatuna Pühakirja täiuses) ei piirdu ainuüksi käsuga hoiduda kurja tegemast, vaid ajendab korda saatma tegusid, mis ilmutavad Jumala armastust kaasinimestele – mitte ainult teistele koguduseliikmetele, vaid laiemalt kogu maailmas, mis vajab meeleheitlikult tõelise kristlase tunnistust.

`Loe Jk 2:1–9. Millised üliolulised sõnumid siin esile tulevad?`

Siin taunib Jaakobus kõvasti ühiskonnas valitsevat ebaõiglust ning toob eelkõige esile, et mõningad, kes on rikkad, ei pea auväärseks vaeseid ja vaevatuid. Siis pöörab ta tähelepanu ligimesest rääkivale armastuse seadusele, öeldes, et kui te seadust täidate, „te teete hästi“ (Jh 2:8).

Ellen G. White on väljendanud seda nii: „Jumala aarmastus avaldub siin maailmas ligimesearmastusena. See, et Aukuningas sai üheks meist, oli selle armastuse juurutamine, meid ühe pere lasteks liitmine. Me saame täita Tema lahkumissõnad: „Armastage üksteist nii, nagu mina teid olen armastanud“ (Jh 15:12) siis, kui me armastame inimesi nii, nagu Tema neid armastas. Me oleme siis kõlblikud taeva jaoks, sest meil on taevas südames.“ – Ellen G. White, „Ajastute igatsus“, orig lk 641.

Kui me armastame maailma nii, nagu Kristus armastas maailma, _siis oleme kõlblikud taeva jaoks_. Väga võimsad sõnad selle kohta, mida tähendab olla Jeesuse järelkäija!

Jeesus käsib oma järelkäijaid „armastada üksteist“, nii nagu „mina olen armastanud teid“ (Jh 13:34). Jeesus kuulutab ka: „Sellest tunnevad kõik, et te olete minu jüngrid, kui te üksteist armastate“ (Jh 13:35). Armastus on kristlikus usus niivõrd olulisel kohal, sest Jumal on armastus (1Jh 4:8, 16). Ja need, kes väidavad, et nad armastavad Jumalat, peavad armastama üksteist (võrdle 1Jh 3:11; 4:20, 21).

Seega õhutatakse kristlasi 1Pt 4:8: „Üle kõige olgu püsiv teie omavaheline armastus, sest „armastus katab kinni pattude hulga“ (vaata ka Hb 10:24 ja 1Ts 3:12).

`Peatu veel mõtte juures, et maailma tuleb armastada nii, nagu Kristus maailma armastas. Kuidas aitab see paremini aru saada kristliku täiuslikkuse kontseptsioonist ja sellest, kuidas meid muudetakse sobivaks igavese elu jaoks? Jaga oma vastust hingamispäeval klassis.`