---
title: Käsk ja arm
date: 25/03/2025
---

Oleme näinud, et seadus ja arm ei vastandu teineteisele. Neil on hoopis eri ülesanded seoses Jumala armastuse ja õiglusega. Seaduse ja halastuse terav vastandamine viinuks muistsed iisraellased segadusse, sest nemad nägid Jumala seaduse andmist kui Jumala suurt halastust. Kui ümberkaudsete rahvaste „jumalad“ olid tujukad ja täiesti ettearvamatud ning jätsid inimesed ilma võimalusest teada saada, mida „jumalad“ soovivad ja mis neile meeldiks, siis Piibli Jumal andis oma rahvale väga selged juhtnöörid selle kohta, mis oli Talle meele järgi. Ja see, mis on meele järgi Talle, on täpselt see, mis on ülimalt hea kogu Tema rahvale, üksikisikutena ja ühiselt.

Jah, seadus ei saa meid päästa patust ega muuta inimese südant. Oma sünnipärase patususe tõttu vajame vaimulikku südamesiirdamist.

`Loe Jr 31:31–34. Mida räägitakse siin Jumala tõotustest anda meile uus süda? Võrdle seda Jh 3:1–21-ga, kus Kristus kõneles Nikodeemosele uussünnist. Vaata ka Hb 8:10.`

Jumal ise uurendas kümme käsku kivilaudadele (2Ms 31:18), aga seadus tuli kirjutada ka Jumala rahva südametesse (Ps 37:30, 31). Ideaalis ei peaks Jumala armastuse seadus olema meist väljaspool, vaid meie sees, meie sügavaimas olemuses. Jumal üksi saab kirjutada oma seaduse inimsüdamesse ja Ta on oma lepingurahvale tõotanud seda teha (vt Hb 8:10).

Me ei saa ennast seaduse pidamisega päästa. Meid päästetakse hoopiski armust usu kaudu, ja see pole meist enestest, vaid on Jumala and (Ef 2:8). Me ei pea seadust selleks, et saada päästetud; me peame seadust sellepärast, et oleme juba päästetud. Me ei pea seadust selleks, et olla armastatud, vaid sellepärast, et meid armastatakse ning meiegi igatseme armastada Jumalat ja kaasinimesi (vaata Jh 14:15).

Samas näitab seadus meile meie pattu (Jk 1:22–25; Rm 3:20; Rm 7:7) ja meie vajadust Lunastaja järele (Gl 3:22–24), juhib meid elus parimaid teid mööda ning ilmutab Jumala armastavat iseloomu.

`Millele sa kohtus loodad? Kas oma usinale ja ustavale käsupidamisele või Kristuse õigusele, mis sind katab? Mida räägib sinu vastus sulle Jumala seaduse otstarbest – mida seadus saab teha ja mida see ei saa teha?`