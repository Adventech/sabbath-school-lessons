---
title: Armastuse seadus
date: 23/03/2025
---

Jumala seadus ei koosne abstraktsetest põhimõtetest, vaid, vastupidi, Jumala seadus räägib suhetest. Seda näitavad üksikasjalikult kümme käsku. Kümne käsu aluspõhimõtted olid paigas juba Eedeni aias. Need olid armastuse põhimõtted, mis valitsesid suhetes Jumala ja inimese vahel ning inimeste endi vahel.

Kui kümme käsku välja kuulutati (2Ms 20. ptk) ja seejärel kivisse kirjutati, anti need käsud Iisraelile lepingulise suhte kontekstis. Käsud pandi kirja pärast seda, kui Issand oli juba vabastanud rahva Egiptusest, ning nende aluseks oli Jumala armastus ja Tema tõotused rahvale (vaata 2Ms 6:7, 8 ja 3Ms 26:12). Kümne käsu jagunemisest kahte poolde võib näha, et need on mõeldud inimese ja Jumala vahelise suhte ning inimestevaheliste suhete õitsenguks.

`Loe 2Ms 20:1–17. Kuidas väljendavad need salmid kaht põhimõtet – armasta Jumalat ja armasta kaasinimest?`

Esimesed neli käsku räägivad inimese ja Jumala vahelisest suhtest ning kuus viimast inimeste omavahelistest suhetest. Meie suhteid Jumalaga ja teiste inimestega peavad reguleerima Jumala seaduse põhimõtted.

Käsuseaduse kaks osa vastavad otseselt sellele, mida Jeesus nimetab kaheks suurimaks käsusõnaks: „Armasta Issandat, oma Jumalat, kogu oma südamega“ (Mt 22:37; võrdle 5Ms 6:5) ja „armasta oma ligimest nagu iseennast!“ (Mt 22:39; võrdle 3Ms 19:18).

Esimesed neli käsku on viisid, kuidas armastada Jumalat kogu oma olemusega, ning kuus viimast on viisid, kuidas armastada üksteist nagu iseennast. Jeesus ütleb otse, et kaks suurt armastuse käsku on lahutamatult seotud seadusega. „Neis kahes käsus on koos kogu Seadus ja Prohvetid“ (Mt 22:40).

Seega on Jumala seaduse aluseks tervikuna Jumala armastus. Jumala armastus ja seadus on lahutamatud. Kuuleme inimesi pahatihti ütlemas: _Meil ei ole vaja seadust pidada, meil on lihtsalt vaja armastada Jumalat ja armastada üksteist._ Miks ei ole see mõte loogiline?

`Kuidas saame armastada Jumalat või kaasinimest, kui rikume ükskõik millist käsku kümnest?`