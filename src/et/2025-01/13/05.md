---
title: Armastus on seaduse täitmine
date: 26/03/2025
---

Armastuse ja seaduse vahelist seost ei saa üle hinnata. On tõsi, et Pühakirja põhjal on armastus seaduse täitmine.

Rm 13:8–10 õpetab Paulus, et „kes armastab teist, on Seaduse täitnud“ (Rm 13:8). Olles loetlenud kümnest käsust viimase kuue hulka kuuluvaid, teatab Paulus, et need on „kokku võetud selles sõnas: Armasta oma ligimest nagu iseennast“ (Rm 13:9). Tõepoolest õpetab Paulus selgelt, et „armastus on Seaduse täitmine“ (Rm 13:10). Veel kord selgitab Paulus sama Gl 5:14, kui ütleb, et „kogu Seadus sisaldub täielikult ühes lauses: „Armasta oma ligimest nagu iseennast“ (Gl 5:14). Aga missugune armastus on seadust täitev armastus? Mismoodi see armastus välja näeb?

`Loe Mt 23:23, 24. Mis on „kaalukam osa seaduses“? Loe 5Ms 5:12–15 ja Js 58:13, 14. Kuidas toovad need piiblitekstid esile seose seaduse (eriti hingamispäeva käsu) ja Jumala hoole vahel, et tehtaks õiglust ja lastaks vabaks?`

Jeesus samastab „seaduse kaalukama osa“ „õigluse ja halastuse ja usuga“. Just nimelt ühe käsuga – hingamispäevaga – seoses näeme Pühakirjast, et hingamispäev on lahutamatult seotud vabaks laskmise ja õiglusega.

5Ms 5. peatükis on hingamispäeva käsku põhjendatud sellega, et Jumal vabastas Iisraeli orjusest. See tähendab, et hingamispäev on midagi rohkemat kui loomise mälestusmärk – see on ka orjusest ja rõhumisest vabastamise mälestusmärk. Selle kontekstis, et inimene ei aja taga endale meelepärast, vaid nimetab hingamispäeva rõõmuks ning talle saab osaks rõõm Issandalt (Js 58:13, 14), rõhutatakse armastustegusid ja kaasinimeste vastu õiglane olemist – tehke head, toitke näljaseid, majutage kodutuid (vaata Js 58:3–10).

Nende (ja paljude teiste) õpetuste alusel ei peaks inimesed, kes soovivad armastuse kaudu seadust täita, hoiduma üksnes patu tegemisest, vaid ka tegematajätmise patust. Armastus kui seaduse täitmine ei tähenda seaduse täitmist lihtsalt selles mõttes, et hoidutakse pattu tegemast, vaid selle lahutamatuks osaks on hea tegemine – armastuseteod, mis edendavad ustavalt õiglust ja halastust. Jumalale ustav olla on midagi rohkemat kui jätta ainuüksi seaduse kirjatähest üle astumata.
