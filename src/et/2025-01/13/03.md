---
title: Käsk on püha ja õige ja hea
date: 24/03/2025
---

Armastus on Jumala seaduse alus. Kui Jumal hoiab alal käsku, hoiab Ta alal armastust. Jeesus suri patuste päästmiseks sellepärast, et Ta saaks hoida alal seadust ning anda meile samas armu. Seega saab Ta olla uskujate jaoks mõlemat – nii õigus kui ka Õigusemõistja (Rm 3:25, 26). Milline armastuseväljendus! Järelikult ei ole lunastusprotsess muutnud seadust kehtetuks, vaid on seda hoopis rohkem kinnitanud.

`Loe Rm 6:1–3 ja siis Rm 7:7–12, rõhutades eriliselt 12. salmi. Mida räägivad need salmid seadusest ka pärast Kristuse surma?`

Kuigi mõni usub, et arm ja lunastus tühistasid seaduse, ütleb Paulus selgelt, et me ei tohi jätkata patustamist, justkui peaks arm siis kasvama. Need, kes on Kristuses ja on usu kaudu „ristitud Tema surmasse“, loevad ennast pigem patule surnuks ja elavad Kristusele.

Jumala seadus ei ole patt, aga seadus (muuhulgas) teeb patu ja meie patususe meile nähtavaks. Jah, just seepärast on „Seadus püha ning käsk on püha, õige ja hea“ (Rm 7:12). See paljastab – enam kui miski muu – meie suure vajaduse pääste ehk lunastuse järele, mis tuleb üksnes Kristuselt. Järelikult ei tühista me Seadust usu läbi, „vaid kinnitame Seadust“ (Rm 3:31).

Kristus ei tulnud seadust kõrvaldama, vaid täitma kõike, mida Seaduses ja Prohvetites tõotati. Niisiis toonitab Ta, et „kuni taevas ja maa püsivad“ ei kao Seadusest „ükski täpp ja ükski kriips“ (Mt 5:18).

Jumala seadus kujutab Jumala pühadust – Tema täiuslikult armastavat, õiget, head ja tõepärast iseloomu (3Ms 19:2; Ps 19:8, 9; Ps 119:142, 172). Sellega seoses on oluline märkida, et 2Ms 31:18 kirjutas Jumal kümme käsku oma käega kivilaudadele. Kivisse kirjutatuna on need seadused tunnistuseks Jumala ja Tema moraalse valitsemise muutumatust olemusest, mis on rajatud armastusele – ja see on suure võitluse keskne teema.

`Kuidas aitab seos seaduse ja armastuse vahel meil paremini aru saada Jeesuse sõnadest: „Kui te armastate mind, siis pidage mu käske!“ (Jh 14:15)?`
