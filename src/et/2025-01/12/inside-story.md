---
title: Misjonilugu
date: 21/03/2025
---

#### Sisse võetud Lähis-Idast

_Selle loo on kirjutanud Andrew McChesney._

Ki-nami maailm muutus täiesti, kui neiu jõudis Lõuna-Koreast Lähis-Idasse, et seal õpilasmisjonärina töötada. Ta saabus lühiaegse turismiviisaga, mis oli vaja vahetada residendiviisa vastu, et riigis oleks võimalik viibida terve aasta. Tema korteri peremees oli nõustunud allkirjastama paberid ja andma talle uue viisa saamiseks eluasemetõendi. Aga järsku muutis mees meelt ning nõudis enne allkirja andmist suurt rahasummat.

Ki-namil ei olnud seda raha. Misjonitöö juhil, kes õpetas väikest õpilasmisjonäride gruppi, ei olnud seda raha. Väikesel seitsmenda päeva adventistide kogudusel ei olnud seda raha. Kogudus koosnes peamiselt vaestest põgenikest, kes kogunesid jumalateenistusele kodukirikus.

Ki-nami valikud olid piiratud. Ta ei saanud lihtsalt kolida teise korterisse, sest oli raske leida peremehi, kes olnuks valmis üürima välismaalastele. Ebaseaduslikult maale jääda ei tulnud kõne alla ning ta ei tahtnud residendiviisat väljastavale ametnikule altkäemaksu anda.

Neiu palvetas: „Issand, kui Sina saatsid mu siia, siis tuleb Sul see probleem lahendada.“ Kahe kuu jooksul palvetas ta nii iga päev. Tema vanemad Lõuna-Koreas palvetasid. Misjonitöö juht pani Ki-nami kodukiriku palvenimekirja ja koguduseliikmed palvetasid.

Möödus kaks kuud ja peremees ei allkirjastanud dokumente.

Siis saabus päev, mil Ki-namil tuli minna uue viisa asjus vestlusele. Aga tal ei olnud ainsatki dokumenti, mis toetanuks uue viisa saamist.

Pisut aega enne vestlusele minekut helises Ki-nami mobiiltelefon. Helistas misjonitöö juht. „Lahendus võib tulla,“ ütles ta. „Mine aga.“

Juht selgitas, et üks koguduseliige oli mõni minut tagasi tundnud sundi astuda sisse kinnisvarabüroosse. Koguduseliige tundis büroo omanikku ja oli küsinud: „Kas sa saaksid mu sõpra aidata?“ Omanik oli vastanud: „Too tema pass ja ma annan talle elukohatõendi.“

Ki-nam oli sõnatu. Ta suutis vaid öelda: „Tänan Sind, Jumal.“

Omanik allkirjastas paberi ja Ki-nam sai residendiviisa.

Pärast seda polnud Ki-namil enam kahtlust, et Jumal õnnistab ta aastat Lähis-Idas. Ja Jumal tegigi seda. Ki-nami töö tõttu ristiti seitse inimest. „Jumal kutsus mu ja kasutas mind inimeste päästmisel,“ ütles Ki-nam Adventmisjoniga Soulis Lõuna-Koreas vesteldes. „Ta oli minuga igal sammul ja aitas mind. Taipasin, et Jumala kutse ei ole kunagi vale. See oli tänu täis aasta.“

_Seitsmenda päeva adventiside kogudus Lõuna-Koreas saadab misjonäre üle kogu maailma. Täname sind 29. märtsil antava kolmeteistkümnenda hingamispäeva annetuse eest, mis aitab Lõuna-Korea adventistidel levitada evangeeliumi kodumaal. Õpilasmisjonäri nimi on muudetud._