---
title: Kaks suurimat käsusõna
date: 16/03/2025
---

Mõeldes selle üle, mida saaksime isiklikult ja ühiselt teha Jumala armastuse ja õigluse edendamiseks meie maailmas, on alustuseks asjakohane pöörata oma pilk Jumala antud kohustusele.

`Loe Mt 22:34–40. Kuidas vastas Jeesus seadusetundja küsimusele?`

Jeesuse sõnade kohaselt on „suurim ja esimene käsk“ selline: „Armasta Issandat, oma Jumalat, kogu oma südamega ja kogu oma hingega ja kogu oma mõistusega.“ Ja Jeesus lisab: „Teine on selle sarnane: Armasta oma ligimest nagu iseennast.“ Kuid need käsud ei seisa üksi. Edasi juhendab Jeesus: „Neis kahes käsus on koos kogu Seadus ja Prohvetid“ (Mt 22:37–40). Muidugi, need on ju tsitaadid Vanast Testamendist.

`Loe Mt 19:16–23. Kuidas vastab Jeesus rikka noore valitseja küsimusele (Mt 22. ptk), millele andis tõuke Tema vastus seadusetundja küsimusele?`

Mis siin toimub? Miks vastas Jeesus sellele mehele just nii? Ja mida on neil kohtumistel öelda meile kõigile, olenemata meie ametikohast või ühiskondlikust seisundist elus?

„Kristus esitas riigitegelasele ainsa tingimuse, mille abil saab jõuda kristliku iseloomu täiuslikkuseni. Jeesuse sõnadele kuuletumises – ehkki need tundusid karmid ja nõudlikud – oli ülema ainus päästelootus. Kõrge positsiooni ja varanduse salakavalus mõjutas märkamatult tema iseloomu halvas suunas. Kui sellised asjad omandavad elus ülemvõimu, tõrjuvad need välja Jumala. Ükskõik kui suur või kui pisike asi jääks inimese ja Jumala vahele, takistaks see jumaliku jõu voolu temasse. Seejärel valdavad ilmalikud soovid tahes-tahtmata kogu olemuse.“ – Ellen G. White, „Ajastute igatsus“, orig lk 520.

`Meie ei pruugi olla kutsutud müüma maha kõike, mis meil on, nagu kutsuti rikast noort valitsejat. Samas, mille küljes sina isiklikult võib-olla ripud ja mis võib sind igavesti hävitada, kui sa seda ära ei anna?`