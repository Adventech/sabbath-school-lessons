---
title: Kaks suurimat pattu
date: 17/03/2025
---

Jeesuse enda sõnade kohaselt on kaks suurimat käsku armastada Jumalat ja armastada üksteist. Nende käskude järgimises peitub enesesalgamine, mis näitab kaasinimestele käegakatsutavalt armastust. See ongi päriselt Jeesuse jälgedes käimine.

Kui kaheks suurimaks käsuks on armastada Jumalat ja üksteist, siis mis on kaks suurimat pattu?

`Loe Ps 135:13–19. Mida öeldakse siin üldlevinud patu kohta, mis on nähtav kogu Pühakirja ulatuses?`

Vana Testament rõhutab pidevalt, kui tähtis on armastada Jumalat üle kõige (vaata 5Ms 6:5). See on tihedas seoses ebajumalate teenimise patuga, mis vastandub Jumala armastamisele.

`Loe Sk 7:9–12. Mida mõistab Jumal siin hukka prohvet Sakarja sõnul? Kuidas on siinkirjeldatu ja ebajumalateenimise patt seotud kahe suurima käsuga?`

Jumal ei reageeri armastusest tuleneva vihaga mitte üksnes ebajumalateenistusele, vaid ka Tema rahva halvasti kohtlemisele, tehtagu seda siis üksikisikuti või ühiselt. Jumal saab vihaseks ebaõigluse peale, sest Jumal on armastus.

Kaks suurt pattu, mida tuuakse korduvalt esile kogu Vanas Testamendis, on kahe suure käsu – armasta Jumalat ja armasta üksteist – untsuminek. Kaks suurimat pattu on armastamast loobumine. Ühesõnaga, sa ei pea käske, kui sa ei armasta Jumalat ja kui sa ei armasta kaasinimest.

Tõepoolest märgib 1Jh 4:20, 21 nii: „Kui keegi ütleb: „Mina armastan Jumalat“, ja vihkab oma venda, siis ta on valelik, sest kes ei armasta oma venda, keda ta näeb, ei suuda armastada Jumalat, keda ta ei ole näinud. Ja see käsk on meil temalt endalt, et kes armastab Jumalat, armastagu ka oma venda!“

`Kuidas sa selgitad, miks ei saa Jumala armastamist lahutada kaas­inimeste armastamisest? Kuidas sa sellest katkematust seosest aru saad?`
