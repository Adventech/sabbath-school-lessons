---
title: Kristus on maailma ära võitnud
date: 20/02/2025
---

Kui kõik läinuks Jumala ideaalse tahtmise kohaselt, ei oleks iialgi olnud kurjust, vaid üksnes täiusliku armastuse õndsus ja harmoonia. Lõpuks uuendatakse universum täiuslikuks, Jumala ideaalse tahte kohaseks. Vahepeal viib Jumal oma tahtmist edasi sel viisil, mis arvestab Tema loodud olevuste vabalt langetatud otsustega.

Kujuta ette küpsetamisvõistlust, kus kõik osalejad on kohustatud kasutama kindlate koostisainete komplekti, aga nad võivad oma soovi järgi lisada ka igasuguseid muid koostisosi, et saaks küpsetatud just selline kook, nagu nad tahavad. Selle, millise koogi keegi küpsetab, määravad lõpuks vähemasti osaliselt ka need koostisained, mida pagar ei ole ise valinud.

Samuti (selle näite piires), kuna Jumal on pühendunud austama loodud olevuste vabadust, mida on armastuse jaoks vaja, ei ole paljud maailma ajaloo „koostisosad“ mitte Jumala valitud, vaid on tegelikult vastupidised sellele, mida Jumal soovib.

Selle vaatenurga põhjal ei ole jumalik ettenägelikkus lihtsalt ühemõõtmeline – justkui kontrolliks Jumal ühepoolselt kõike, mis juhtub. Pigem peaks Jumala ettenägelikkust vaatama (vähemasti) kahemõõtmelisena. Nii mõndagi siin maailmas on põhjustanud Jumal, aga muud juhtumid on loodud olevuste vabalt langetatud otsuste tulemus (näiteks kõik pahed). Toimub palju niisugust, mille toimumist Jumal ei soovi.

`Loe Jh 16:33. Millist lootust pakub see piiblisalm isegi katsumuste keskel?`

Eelkõige just kannatuste ja katsumuste aegadel võib inimeste usk vankuda, sest nad arvavad ekslikult, et Jumal säästab ja peaks säästma neid selle elu kannatustest ja katsumustest. Aga Jeesus jutustab meile hoopis teistsuguse loo, kui hoiatab oma järelkäijaid, et neile saavad siin maailmas osaks katsumused ja viletsused, kuid lootus jääb, sest Kristus on maailma ära võitnud (Jh 16:33).

Tõsiasi, et satume kannatustesse ja katsumustesse, ei tähenda, et Jumal tahab meie jaoks ideaalis just seda. Meil tuleb alati meeles pidada tervikpilti: suurt võitlust. Siiski võime olla kindlad, et kuigi halb ei ole hea jaoks vajalik, saab Jumal tuua hea esile ka halbadest sündmustest. Ja kui me Jumalat usaldame, saab Jumal kasutada isegi meie kannatusi selleks, et tõmmata meid Temale ligemale ning innustada meid olema kaastundlikud ja hoolivad kaasinimeste suhtes.