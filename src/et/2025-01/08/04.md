---
title: Jumalat armastada
date: 18/02/2025
---

See, et Jumal on kõikvõimas, ei tähenda, et Ta saaks teha midagi loogiliselt võimatut. Seega ei saa Jumal _põhjuslikult ära määrata_, et keegi _vabalt ehk sundimatult_ Teda armastaks. Kui millegi vabalt tegemine tähendab tegutsemist ilma, et tegu oleks ette määratud, siis on selle määratluse järgi võimatu panna kedagi midagi _vabalt_ tegema. Ühesõnaga, nagu oleme näinud ja taas rõhutame – Jumal ei saa sundida kedagi Teda armastama, sest hetkest, mil sunnitakse, ei ole enam tegemist armastusega.

`Loe Mt 22:37 ja 5Ms 6:4, 5. Mida räägivad need salmid vaba tahte olemasolust?`

Suurim käsusõna – armasta Jumalat – on tõenduseks, et Jumal tahab tõepoolest igaühe armastust. Siiski ei armasta igaüks Jumalat. Miks ei _pane Jumal_ siis igaüht lihtsalt Teda armastama? Veelkord: sellepärast, et armastus, olemaks armastus, peab tulema vabalt.

`Loe Hb 6:17, 18 ja Tt 1:2. Mida räägivad need piiblitekstid Jumalast?`

4Ms 23:19 sõnade järgi „Jumal ei ole inimene, et ta valetaks“. Jumal ei valeta kunagi (Tt 1:2); Jumal peab alati sõna, mida on andnud, ega murra iialgi tõotust (Hb 6:17, 18). Seega, kui Jumal on tõotanud midagi teha või pühendunud millelegi, piirab see tõotus moraalselt Tema edasist tegevust.

See tähendab, et kuna Jumal annab enamikul juhtudel oma loodud olevustele vabaduse valida teisiti, kui Tema ise eelistaks, ei ole Jumala otsustada, mida inimesed valivad. Kui Jumal on pühendunud andma oma loodutele vaba tahet, on inimestel võime kasutada oma vabadust sel viisil, mis läheb vastuollu Jumala ideaalsete soovidega. On kurb, et paljud inimesed kasutavad oma vabadust just niimoodi. Järelikult juhtub palju niisugust, mida Jumal ei ole soovinud, vaid mis, korrektselt väljendudes, ei sõltu Jumalast.

`Mida sa oled teinud, mille kohta teadsid, et Jumal ei taha, et sa seda teeksid? Mida õpetab see sulle vaba tahte olemasolust ja võimalikest kohutavatest tagajärgedest?`