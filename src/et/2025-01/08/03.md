---
title: Pantokraator
date: 17/02/2025
---

Pühakiri ilmutab kaanest kaaneni Jumala hämmastavat väge. Piiblis on arvukalt lugusid Tema väest ja Tema tehtud imedest. Ja ometi juhtub sellele vaatamata palju niisugust, mille juhtumist Jumal ei soovi.

`Loe Ilm 11:17; Jr 32:17–20; Lk 1:37 ja Mt 19:26. Võta arvesse ka Hb 1:3. Mida räägivad need piiblitekstid Jumala väest?`

Need ja teised piiblitekstid õpetavad, et Jumal on kõikvõimas ning Tema hoiab oma sõnaga ülal maailma. Tõepoolest, Ilmutusraamat osutab Jumalale korduvalt sõnadega „Issand, Kõigeväeline Jumal“ (näiteks Ilm 11:17; võrdle 2Kr 6:18; Ilm 1:8; Ilm 16:14; Ilm 19:15; Ilm 21:22). Sõna, mis on tõlgitud kui „Kõigeväeline“ (_pantokrator_), tähendab sõna otseses mõttes „kõikvõimas“. Tõsiasja, et Jumal on kõikvõimas, pole kinnitatud ainult sõnades, vaid seda tõendavad ka paljud hämmastavad juhtumid, mille puhul Jumal kasutab oma väge, et vabastada oma rahvas või sekkuda imeliselt maailmas toimuvasse mõnel muul põhjusel.

Siiski ei tähenda ütlemine, et Jumal on „kõikvõimas“, seda, et Jumal saaks teha ükskõik mida. Pühakiri ütleb, et on seda, mida Jumal teha ei saa; näiteks 2Tm 2:13 teatab, et Jumal „ei saa ennast salata“.

Seega on valdav osa kristlasi nõus, et Jumal on kõikvõimas (kõikväeline), mis tähendab, et Jumalal on vägi teha kõike, mis ei lähe iseendaga vastuollu – kõike, mis on loogiliselt võimalik ja kooskõlas Jumala olemusega. Kristuse palvest Ketsemanis ilmneb, et Jumal jaoks pole kõik võimalik, sest mõne teoga kaasneks vastuolu. Kuigi Kristus kinnitas, et „kõik on aga võimalik Jumala käes“ (Mt 19:26), palvetas Ta Isa poole siis, kui ristilöömisaeg ligines: „Minu Isa, kui see on võimalik, siis möödugu see karikas minust! Ometi ärgu sündigu nõnda, nagu mina tahan, vaid nii nagu sina!“ (Mt 26:39).

Muidugi oli Isal täielik vägi vabastada Kristus ristiga seotud kannatustest, aga Ta ei saanud seda teha ja samas päästa patuseid. Sai olla kas üks või teine, mitte mõlemad.

`Pühakiri ütleb sedagi, et Jumal tahab igaüht päästa (näiteks 1Tm 2:4–6; Tt 2:11; 2Pt 3:9; Hs 33:11), aga igaüks ei saa päästetud. Mida räägib see tõsiasi meile vaba tahte olemasolust ja piiridest, mida loodolevustele antud vaba tahe seab Jumala väele?`