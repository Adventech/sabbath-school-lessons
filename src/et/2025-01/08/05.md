---
title: Jumala ideaal ja parandusmeede
date: 19/02/2025
---

`Loe Ef 1:9–11. Mida räägib see piiblisalm ettemääratuse kohta? Kas osa inimesi on ette määratud saama päästetud ja teised hukkuma?`

Kreekakeelne sõna, mida tõlgitakse siin ja mujal Pühakirjas kui „ettemääratud“ (_prohorizo_), ei õpeta iseenesest, et Jumal määrab ajaloo põhjuslikult ära. Kõnealuse kreekakeelse sõna tähendus on pigem lihtsalt „varem otsustama“.

Muidugi võib keegi otsustada midagi varem ühepoolselt. Samuti võib keegi otsustada midagi varem viisil, mis arvestab teiste vabade otsustega. Pühakiri õpetab, et Jumal teeb viimast.

Siin ja mujal (näiteks Rm 8:29, 30) tähistab mõiste, mida tõlgitakse kui „ettemääratud“, seda, mida Jumal plaanib teha tulevikus _pärast selle arvesse võtmist, mida Jumal teab ette loodolevuste vabade otsuste kohta._ Nõndaviisi saab Jumal oma ettenägelikkuses juhtida ajalugu Tema soovitud heade eesmärkideni. Seejuures saab Ta kõigiga arvestada ja ühtlasi austada seesugust loodud vabadust, mida nõuab ehe armastav suhe.

Ef 1:11 teatab, et Jumal „teeb kõik oma tahtmise nõu järgi“. Kas see tähendab, et Jumal määrab kõik juhtuma _täpselt nii, nagu Tema soovib?_ Kui lugeda Ef 1:9–11 eraldi, siis võib tunduda, et see seisukoht leiab kinnitust. Ometi oleks selline tõlgendus vastuolus paljude varem vaadatud piiblitekstidega, mis näitasid, et nii mõnigi kord heitsid inimesed kõrvale „Jumala tahte“ (Lk 7:30, NKJV, võrdle Lk 13:34; Ps 81:12–15). Kuna Piibel ei räägi endale vastu, siis kuidas mõista neid piiblitekste sel moel, et need oleksid üksteisega kooskõlas?

See tekstilõik saab täie tähenduse siis, kui keegi tunneb lihtsalt ära vahe Jumala „ideaalse tahte“ ja „parandusmeetme“ vahel. Jumala „ideaalne tahe“ on see, mille toimumist Jumal päriselt eelistab ja mis toimub siis, kui igaüks teeb alati just seda, mida Jumal soovib. Teisalt on Jumala „parandusmeede“ selline Jumala tahe, mille juures on arvesse võetud juba kõiki muid tegureid, sealhulgas loodud olevuste vabu otsuseid, mis kalduvad mõnikord kõrvale sellest, mida Jumal eelistab. Tundub, et Ef 1:11 viitab Jumala „parandusmeetmele“.

`Jumal teab tulevikku ette nii võimsalt, et teades isegi kõiki valikuid – sealhulgas halbu valikuid –, mida inimesed teevad, laseb Ta ikka tulla „kõik asjad koos heaks“ (Rm 8:28, CEB). Millist lohutust see tõde sulle pakub?`