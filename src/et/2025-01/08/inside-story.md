---
title: Misjonilugu
date: 21/02/2025
---

#### Rumbalt kirikusse

_Loo on kirja pannud Andrew McChesney._

Nelson oli väike poiss ja seega rumbale minekuks liiga noor. Aga ta tajus, et miski oli vale, kui vanemad viisid ta 31. detsembril kirikusse ja jätsid seejärel koju, et nad saaksid ise tähistada aastavahetust rumbal – pärimuslikul peol, kus kõlas muusika ning tantsiti ja joodi.

Nelsoni kultuuris käisid kristlased kirikus selleks, et end enne aastavahetust Jumala ees pühitseda ning minna siis rumbale ja lärmitseda kuni uue aastani. Nelson oli küll noor, aga ta tajus, et kirik oli püha paik ning rumba, mida peeti tavaliselt baarides ja ööklubides, ei olnud püha. Ta arutles nii: „Miks käib mu pere kirikus, et pühitsetud saada, ja läheb siis rumbale, et pühitsust kaotada?“

Nelson küsis emalt: „Miks sa lähed kirikusse ja siis rumbale?“

Ema ei vastanud.

Noormehena lõpetas Nelson kirikus käimise ja hakkas rumbal mängima vallenato rahvamuusikat. Ta oli suurepärane akordionimängija ning liikus kiiresti oma unistuse poole saada rikkaks ja kuulsaks. Siis kohtus ta oma tulevase naise Lauraga, endise seitsmenda päeva adventistiga.

„Kas sa teadsid, et surnud ei ole taevas?“ küsis Laura.

Nelsonile need Laura mõtted ei meeldinud, aga talle meeldis Laura. Nii jäid nad suhtlema.

Mõne aja pärast läks Laura uuesti adventkirikusse ning kutsus Nelsonit oma ema ja isaga kohtuma. Esimesel kohtumisel üllatas Laura isa Nelsonit siis, kui nad istusid söögilauda. „Palvetagem toidu pärast,“ ütles ta. Nelson polnud seni kunagi enne sööma hakkamist palvetanud.

Nelson ja Laura isa said headeks sõpradeks. Üsna pea hakkas Nelson enne sööma hakkamist palvetama. Samuti hakkas ta koos Lauraga kirikus käima. Algul ei tundnud ta selle üle rõõmu, sest talle tundus kummalisena käia kirikus laupäeviti. Aga siis luges ta neljandat käsku 2Ms 20:8–10 ja sai aru, et Jumal kohustas inimesi pidama pühaks seitsmendat päeva. Ta tahtis olla püha.

Täna on 30aastane Nelson Silva adventkoguduse muusik ega mängi enam rumbal akordioni. See-eest mängib ta söögikohtades ja sünnipäevapidudel. Ta räägib kuulajatele Jumala halastusest ja palvetab nende eest. Tema ja rühm koguduse muusikuid mängib ka liinibussides.

„Muusika pani mind maailmas särama, aga nüüd tahan särada Kristusele,“ ütles ta.

_Palveta, et evangeeliumi kuulutataks kõikidele kultuuridele ja rahvastele kogu maailmas. Täname sind misjoniannetuste eest, mis aitavad levitada evangeeliumi rahvaste seas, kelleni see on jõudnud kas vähe või üldse mitte. Vaata YouTube’ist videot, kus Nelson mängib akordioni, aadressil bit.ly/Nelson-Silva._
