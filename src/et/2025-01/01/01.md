---
title: Jumal armastab oma heast tahtest
date: 28/12/2024
---

### Selle nädala õppeaine

2Ms 33:15–22; Ho 14:2–5; Ilm 4:11; Jh 17:24; Mt 22:1–14; Jh 10:17, 18.

> <p>Juhtsalm</p>
> „Mina parandan nende taganemise, ma armastan neid oma heast tahtest, mu viha pöördub nendelt ära“ (Ho 14:5).

Kuigi Peetrus oli Jeesust kolm korda salanud, täpselt nagu Jeesus oli ette kuulutanud (Mt 26:34), ei lõppenud lugu salgamistega. Pärast ülestõusmist küsis Jeesus Peetruselt: „Kas sa armastad mind rohkem kui need?“ Peetrus vastas: „Jah, Issand, sina tead, et sa oled mulle armas.“ Jeesus ütles talle: „Sööda mu tallesid!“ Siis küsis Jeesus uuesti Peetruselt: „Kas sa armastad mind?“ Peetrus vastas: „Jah, Issand, sina tead, et sa oled mulle armas.“ Jeesus ütles talle: „Hoia mu lambaid kui karjane!“ Seejärel küsis Jeesus kolmandat korda: „Kas ma olen sulle armas?“ Ning „Peetrus jäi kurvaks, et Jeesus küsis temalt kolmandat korda: „Kas ma olen sulle armas?“ Ja ta ütles temale: „Issand, sina tead kõik, sina tead, et sa oled mulle armas.“ Jeesus ütles talle: „Sööda mu lambaid!““ (Jh 21:15–17) Just nagu Peetrus oli Jeesust kolm korda salanud, nii võttis Jeesus olulise küsimuse abil „Kas sa armastad mind?“ Peetruse kolm korda tagasi.

Meie olukorrad võivad Peetruse omast suuresti erineda, kuid põhimõte on mitmel viisil sama. Küsimus, mille Jeesus esitas Peetrusele, on ju ülim küsimus, mille Jumal esitab meile kõigile, ükskõik kus ja millal me elame: „Kas sa armastad mind?“

Selle küsimuse vastusest oleneb kõik.

_Selle nädala õppetükki õppides valmistud hingamispäevaks, 4. jaanuariks._