---
title: Vastamata armastus
date: 30/12/2024
---

Vapustav näide Jumala armastusest pattulangenud inimsoo vastu leidub Hoosea loos. Jumal andis prohvet Hooseale korralduse: „Mine võta enesele hooranaine ja sohilapsed, sest maa lahkub üha hoorates Issanda järelt!“ (Ho 1:2). Hoosea ja tema truudusetu naine pidid olema elavaks tähendamis­sõnaks sellest, kuidas Jumal oma rahvast armastab, hoolimata isegi Iisraeli truudusetusest ja vaimulikust hooramisest. Järelikult räägib see lugu Jumala heast tahtest armastada neid, kes seda ei vääri.

Tõesti, Jumala ustavusest ja armastusest hoolimata hakkas rahvas Talle ikka ja jälle vastu. Seepärast kirjeldab Pühakiri Jumalat korduvalt armastajana, kellele Ta truudusetu abikaasa oli selja pööranud. Jumal oli armastanud oma rahvast täielikult ja ustavalt, aga nemad olid Ta ära põlanud, teisi jumalaid teenides ja kummardades Talle sügavalt haiget teinud ning suhte pealtnäha parandamatult lõhkunud.

`Loe Ho 14:2–5. Mida ütlevad need salmid selle kohta, kui vankumatult Jumal oma rahvast armastab?`

Pärast oma rahva korduvaid vastuhakkamisi annab Jumal teada: „Mina parandan nende taganemise, ma armastan neid oma heast tahtest.“ Väljendis „ma armastan neid oma heast tahtest“ esinev sõnaühend „oma heast tahtest“ on tõlgitud heebreakeelsest sõnast (_nedabah_), mis tähistab midagi vabatahtlikult pakutavat. Sama sõna kasutati pühamuteenistuses vabatahtlike annetuste korral.

Hoosea raamatu ja Pühakirja sündmustike vahendusel näitab Jumal hämmastavat pühendumist ja halastust oma rahva vastu. Kuigi nad läksid korduvalt teiste armastajate juurde ja rikkusid lepingusuhte pealtnäha parandamatult, pakkus Jumal heast tahtest neile jätkuvalt oma armastust. Inimesed ei väärinud Jumala armastust, nad olid selle tagasi lükanud ja kaotanud sellele igasuguse õigustatud nõude. Ometi jätkas Jumal nende armastamist ilma igasuguse moraalse või muu sunnita. Siin ja mujalgi kirjeldab Pühakiri korduvalt Jumala armastust kui heal meelel antut ja vabatahtlikku.

`Paljud mõtlevad, et Jumal on kauge ja karm valitseja ning kohtumõistja. Kuidas aitab sul Jumalat teisiti näha kujund Temast kui armastajast, keda truudusetu abikaasa on põlanud ja kurvastanud? Kuidas muudab see su vaadet sinu ja Jumala vahelisele suhtele?`