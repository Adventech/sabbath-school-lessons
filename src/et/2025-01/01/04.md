---
title: Heast tahtest osutatud armastus
date: 31/12/2024
---

Vähe sellest, et Jumal armastas jätkuvalt Iisraeli oma heast tahtest, hoolimata korduvatest vastuhakkudest, armastab Ta oma heast tahtest jätkuvalt meid, kuigi oleme patused. Me ei vääri Jumala armastust ega saa seda kunagi ära teenida. Veel enam – Jumalal pole meid isegi enda tarbeks _vaja_. Piibli Jumalal ei ole midagi vaja (Ap 17:25). See, et Jumal armastab sind ja mind ja igat inimest, on täiesti Tema enda tahe.

`Võrdle Ilm 4:11 ja Ps 33:6. Mida räägivad need piiblisalmid meile Jumala suhtest Tema looduga?`

Jumal lõi selle maailma oma heast tahtest. Ja seetõttu on Jumal väärt kogu au, lugupidamist ja väge. Jumal ei _pidanud_ looma ühtki maailma. Enne maailmale aluse panemist tundis Jumal juba rõõmu armastavatest suhetest, mis valitsesid Tema kolme isiku vahel.

`Loe Jh 17:24. Mida räägitakse meile siin Jumala armastusest enne maailma rajamist?`

Jumal ei vajanud loodud olendeid kui armastusobjekte. Aga lähtudes oma armastavast iseloomust, valis Jumal luua selle maailma ja astuda armastavasse suhtesse siia loodud olevustega.

Jumal lõi maailma oma heast tahtest, et seda heldelt armastada, kuid enam veel – Ta armastab jätkuvalt inimesi oma heast tahtest, isegi pärast seda, kui inimesed Eedenis pattu langesid, ja isegi siis, kui me ise patustame.

Pärast pattulangemist Eedenis ei olnud Aadamal ja Eeval õigust edasi elada ega Jumala armastust vastu võtta. Aga Jumal, kes hoiab ülal „kõiksust oma väe sõnaga“ (Hb 1:3), säilitas oma ääretus armastuses, halastuses ja armus nende elu ning oli valmistanud tee, kuidas inimkond armastuses endaga lepitada. Ning see lepitus hõlmab ka meid.

`Mida räägib Jumala armastusest ja iseloomust tõsiasi, et Jumal armastab jätkuvalt maailma, hoolimata selle pattulangemisest ja kurjusest? Kuidas peaks see tõde äratama meis armastuse Tema vastu?`