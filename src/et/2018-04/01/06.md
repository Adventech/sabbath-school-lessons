---
title:  Jumala valitud rahvas
date:   04/10/2018
---

Kui Jumal kutsus Aabrahami oma sulaseks, valis Ta endale rahva, kes Teda maailmas esindab. See kutsumine ja valik oli Jumala armastuse ja armu tegu. Iisraeli kutsumisel oli Jumala plaanis keskne koht kogu inimkonna taastamiseks pattulangemisest tingitud hävingust ja killustatusest. Püha ajalugu – Jumala rahva ajalugu – õpetab, kuidas Jumal selle taastamise heaks tegutseb, ning lepingurahvas Iisrael oli Tema plaani põhiosaks.

**Mida ütleb 5Ms 7:6–11 selle kohta, miks Jumal nimetas Iisraeli oma rahvaks? Miks valis Ta Aabrahami järeltulijad oma rahvaks?**

Jumal armastab inximkonda – sellest lähtuvalt valis Ta Iisraeli oma rahvaks. Jumal tegi Aabrahamiga ja tema järeltulijatega lepingu selleks, et säilitada Jumala tundmine oma rahva kaudu ja tuua inimsoole lunastus (Ps 67:3). Just ülim tegus armastus pani Jumala valima Iisraeli. Aabrahami järeltulijatel polnud Jumala ärateenimatu armastuse taotlemiseks millegagi kiidelda. „Mitte, et te olete suurim kõigist rahvaist, ei ole Issand teid eelistanud ja valinud, ei, te olete ju väikseim kõigist rahvaist“ (5Ms 7:7).

Jumal kasutab oma rahva valimiseks kummalist väärtuste ümberpööramist. Inimesed peavad oma juhtide valimisel silmas võimu, tarkust ja eneseusaldust, Jumal aga ei vali Teda teenima tugevat ja võimsat, vaid neid, kes aduvad oma nõrkust, rumalust ja tähtsusetust, et ükski ei kiitleks Tema ees (1Kr 1:26–31).

Ent vaata nende eesõigusi: „Jumal soovis oma rahva Iisraeli muuta kiituseks ja auks. Neile olid antud kõik vaimulikud eelised. Jumal ei hoidnud nende eest tagasi midagi, mis oli vajalik sellise iseloomu kujundamiseks, mis muudaks neid Tema esindajaks.

Jumala Seadusele kuuletumine pidi andma neile imetlusväärse eelise maailma rahvaste ees. Tema, kes võis anda tarkuse ja osavuse igasuguse oskustöö jaoks, oleks jätkuvalt olnud nende õpetaja ning oleks neid õilistanud ja ülendanud oma seadustele kuuletumise kaudu. Kui nad oleksid olnud sõnakuulelikud, siis oleks neid hoitud haiguste eest, mis vaevasid teisi rahvaid, ning õnnistatud imelise mõistusega. Jumal oleks ilmutanud nende õitsengus oma au, majesteetlikkust ja väge. Nad pidid olema preestrite ja vürstide kuningriik. Jumal andis neile kõik võimalused saada maailma olulisimaks rahvaks.“ – Ellen G. White, _Kristuse tähendamissõnad_, lk 288.

**Milliseid paralleele leiame selle vahel, mida Jumal tegi muistse Iisraeli jaoks ja millise kutse Ta neile esitas, ning selle vahel, mida Ta teeb meie jaoks ja millise kutse Ta esitab meile kui seitsmenda päeva adventistidele? Jaga oma vastust hingamispäeval klassis.**
