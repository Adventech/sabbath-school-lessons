---
title:  Pattulangemise tagajärg
date:   01/10/2018
---

Pattulangemise tagajärjed olid tohutud. Aadama ja Eeva sõnakuulmatusega algas kõikide eluvormide vahel valitseva harmoonilise vastastikuse suhte rebenemine. Veel halvem, siit said alguse lõhenemine, ebakõlad ja eraldusjooned inimeste vahel, mis on olemas veel tänapäevalgi. Seda väärkõla oli kohe kuulda viisist, kuidas Aadam ja Eeva püüdsid veeretada pattulangemise süü teisele (1Ms 3:12, 13). Sellest alates on olukord läinud aina hullemaks.

`Loe 1Ms 3:16–19 ja 1Ms 4:1–15. Mis neis salmides räägib patu tagajärgedest ja selle mõjust Jumala loodud harmoonilisele maailmale?`

Aadama sõnakuulmatusest sai paljude sündmuste ja tagajärgede lähe, mis avaldasid ajapikku mõju kõigele Jumala loodule. Loodus ise hakkas kannatama patu tagajärgede all. Samuti mõjutas see inimsuhteid. Kaks venda, Kain ja Aabel, kes pidanuksid teineteist armastama ja teineteisest hoolima, võõrdusid, kuna üks neist tahtis järgida oma isekaid kalduvusi, mitte Jumalast ette nähtud teenimisviisi. Selle võõrdumise tulemuseks oli vägivald ja surm. Kaini reaktsioon oli rohkem suunatud Jumala kui Aabeli vastu. Ta oli vihane Jumala peale (1Ms 4:5) ning see viha viis pahameeleni Aabeli suhtes. Sõnakuulmatus lõhub ikka veel inimsuhteid.

„Issand nägi, et inimese kurjus maa peal oli suur ja kõik ta südame mõtlemised iga päev üksnes kurjad“ (1Ms 6:5). Selline kurjus viis lõpuks välja veeuputuseni ning algne Jumala loodu sai uputuse tõusuvees uskumatu hävingu osaliseks. Kuid isegi siis ei jätnud Jumal inimsugu sinnapaika, vaid päästis jäägi, Noa ja tema pere, et alustada uuesti.

Pärast veeuputust andis Jumal Noale ja tema perele tõotuse. Vikerkaar taevas pidi neile alati meelde tuletama Tema hoolitsust ja tõotust, Tema headust ja halastust (1Ms 9:12–17; Js 54:7–10). Jumal tegi lepingu Noaga ja seadis taas kohale oma algse plaani tervikliku inimperekonna kohta, kes on ustav Temale ja Tema Sõnale.

`Mismoodi toob patt lahkhelisid? Milliseid valikuid saad sina praegu langetada selleks, et aidata kooskõla taastada nende vahel, keda sinu valikud väga võimsalt mõjutavad?`
