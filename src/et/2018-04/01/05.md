---
title:  Jumala rahva isa Aabraham
date:   03/10/2018
---

Kolm suurt monoteistlikku maailmareligiooni – judaism, kristlus ja islam – peavad Aabrahami oma esiisaks. Kristlaste jaoks on see seos vaimulik. Kui Aabrahamil paluti lahkuda oma kodumaalt Mesopotaamias, siis öeldi talle, et „sinu nimel õnnistavad endid kõik suguvõsad maa peal“ (1Ms 12:3; vaata ka 1Ms 18:18; 22:18). See õnnistus tuli Jeesuse tõttu.

`Loe Hb 11:8–19; Rm 4:1–3 ja Gl 3:29. Milliseid Aabrahami usu üksikasju need salmid mainivad ja kuidas seostuvad need kristliku ühtsuse mõttega? See tähendab, mida leidub neis kirjakohtades, mis aitab meil tänapäeval aru saada, millest peab koosnema kristlik ühtsus?`

Kõikide usklike isana näitab Aabraham meile ette mõningad kristlikus ühtsuses kesksel kohal olevad põhielemendid. Esiteks, ta kuulas sõna. „Usus oli Aabraham kuulekas, kui teda kutsuti minema paika, mille ta pidi saama pärandiks, ja ta läks välja, teadmata, kuhu ta läheb“ (Hb 11:8). Teiseks, ta pani lootuse Jumala tõotustele. „Usus ta asus elama tõotatud maale otsekui võõrsile, elades telkides koos Iisaki ja Jaakobiga, kes olid sellesama tõotuse kaaspärijad. Sest ta ootas kindlale alusele rajatud linna, mille meister ja ehitaja on Jumal“ (Hb 11:9, 10). Kolmandaks, ta uskus, et Jumal annab talle poja ning ühel päeval on tema järeltulijaid nii arvukalt nagu taevatähti. Selliselt reageerimise põhjal mõistis Jumal ta usust õigeks (Rm 4:1–3). Neljandaks, ta usaldas Jumala päästeplaani. Aabrahami usu suurim läbikatsumine tuli siis, kui Jumal palus tal Moorija mäel ohverdada Iisak (1Ms 22:1–19; Hb 11:17–19).

Vana Testament nimetab Aabrahami Jumala sõbraks (2Aja 20:7; Js 41:8). Tema elu usus, tema vankumatu kuulekus ja Jumala tõotuste usaldamine teeb ta näiteks sellest, milline peab meie kristlik elu praegu olema.

`Mõtle oma mõne viimase päeva tegudele ja sõnadele. Mismoodi veenduda, et see, mida sa ütled või teed, peegeldab su tegelikku usku?`
