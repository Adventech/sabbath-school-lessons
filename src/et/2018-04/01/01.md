---
title:  Hingamispäeva pärastlõuna
date:   29/09/2018
---

### Selle nädala õppeaine
1Ms 1:26, 27; 1Jh 4:7, 8, 16; 1Ms 3:16–19; 1Ms 11:1–9; Gl 3:29; 5Ms 7:6–11.

> <p>Juhtsalm</p>
> „Siis ta [Jumal] viis tema [Aabrahami] õue ning ütles: „Vaata nüüd taeva poole ja loe tähti, kui sa suudad neid lugeda!“ Ja ta ütles temale: „Nõnda saab olema sinu sugu!“ Ja ta uskus Issandat ning see arvati temale õiguseks“ (1Ms 15:5, 6).

Jumala rahva lugu saab alguse inimeste loomise ja nende traagilise pattu­langemisega. Igasugune püüe mõista koguduse ühtsuse olemust peab algama Jumala algse plaaniga loomisel ja seejärel vajadusega Jumala plaan pärast pattu­langemist taastada.

Piibli esimesed peatükid näitavad, et Jumala kava kohaselt pidi inimsugu jääma üheks pereks. Kahjuks katkestas selle ühtsuse patu kurblugu. Ainuüksi patust on tulnud lõhenemise ja eraldumise juured, sõnakuulmatuse halvad tagajärjed. Saame vihje sellise mõra kohta Aadama ja Eeva omavahelisest suhtlemisest, kui Jumal tuli inimeste juurde pärast nende söömist keelatud puust (vaata 1Ms 3:11). Nii et kõige muu hulgas, mida lunastusplaan saavutab, on üheks oluliseks eesmärgiks sellise algse terviklikkuse taastamine.

Jumala rahva isa Aabraham sai Jumala lunastusplaani juhtfiguuriks. Pühakiri kujutab Aabrahami „usu kaudu saadava õiguse“ eeskujuna (vaata Rm 4:1–5); tegemist on sedalaadi usuga, mis liidab Jumala rahva üksteise ja Issanda endaga. Sellise ühtsuse taastamiseks ja kadumaläinud inimsoole Tema tahte teada andmiseks töötab Jumal inimeste kaudu.

_Selle nädala õppetükki õppides valmistud hingamispäevaks, 6. oktoobriks._
