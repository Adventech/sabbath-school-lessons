---
title:  Armastus on ühtsuse alus
date:   30/09/2018
---

Moosese esimese raamatu 1. ja 2. peatüki loomisloost hoovab selge sõnum: loomisnädala lõpus oli olemas täielik kooskõla. Jumala kokkuvõtvad sõnad, et kõik oli „väga hea“ (1Ms 1:31) osutavad nii esteetilisele ilule kui ka ainsagi kurjuse või ebakõla osakese puudumisele siis, kui Jumal lõpetas selle maailma ja seda asustavate inimeste valmistamise. Jumala algne plaan loomisel hõlmas kõigi eluvormide harmoonilise kooseksisteerimise ja vastastikuse sõltuvuse. Inimperekonna jaoks loodi kaunis maailm. Kõik oli täiuslik ja Looja vääriline. Jumala ideaal ja algne eesmärk ilmamaa suhtes oli kooskõla, terviklikkus ja armastus.

`Loe 1Ms 1:26, 27. Mida õpetavad need salmid inimese unikaalsuse kohta erinevalt muust Maa peale loodust, nagu kirjeldavad 1Ms 1. ja 2. ptk?`

Loomislugu ütleb, et Jumal lõi inimkonna Tema moodi, Tema näo järgi; loomise aruandes ei öelda millegi muu kohta samamoodi. „Ja Jumal ütles: „Tehkem inimesed oma näo järgi, meie sarnaseks“... Ja Jumal lõi inimese oma näo järgi, Jumala näo järgi lõi ta tema, ta lõi tema meheks ja naiseks“ (1Ms 1:26, 27). Ehkki teoloogid on sajandeid väidelnud selle üle, mida „näo järgi“ täpselt tähendab ja milline on Jumala olemus, toovad Pühakirja paljud lõigud Jumala olemusena välja armastuse.

`Loe 1Jh 4:7, 8, 16. Kuidas aitavad need salmid meil aru saada sellest, milliseks meid algselt loodi ja kuidas see võis mõjutada loomisloos leiduvat algset ühtsust?`

Jumal on armastus ja kuna inimesedki suudavad armastada (sel viisil, kuidas muu maa peale loodu kindlasti ei suuda), siis sisaldab Tema näo järgi loodud olemine kindlasti võime armastada. Kuid armastus saab eksisteerida ainult suhetes teistega. Seega, ükskõik, mis veel kaasneb Jumala näo järgi loodud olemisega, peab see edasi andma võimet armastada, ja armastada sügavalt.
