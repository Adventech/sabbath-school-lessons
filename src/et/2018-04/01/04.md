---
title:  Edasine killustatus ja eemaldumine
date:   02/10/2018
---

`Loe 1Ms 11:1–9. Mis siin juhtus, mis süvendab eemaldumise ja killustatuse probleemi veegi?`

Järgmine sündmus, mille Piibel pärast veeuputust talletab, on Paabeli torni ehitamine, keelte segamine ja seni üht keelt rääkinud inimeste hajutamine. Võimalik, et Eufrati ja Tigrise vahelise maa-ala ilust ja viljakusest võlutuna otsustas osa Noa järeltulijaid ehitada Sinearimaale, tänapäeva Iraagi lõunaossa (1Ms 11:2), linna ja kõrge torni.

Arheoloogia on näidanud, et Mesopotaamia oli varaseimast ajaloost peale tihedalt asustatud piirkond. Ühed sealsed inimesed olid sumerid, keda peetakse kirjutamiskunsti ja savitahvlite väljamõtlejaiks. Nad ehitasid hästikonstrueeritud maju ning tootsid meisterlikke ehteid, töövahendeid ja majapidamisriistu. Väljakaevamised on päevavalgele toonud palju tornitaolisi templeid, mis olid pühendatud mitmesuguste jumaluste kummardamisele.

Noa järeltulijad, kes jäid Sinearimaal paikseks, unustasid varsti Noa Jumala ja Jumala antud tõotuse, et Ta ei hävita maailma teist korda veeuputusega. Paabeli torni ehitamine oli mälestusmärk nende üleolevale tarkusele ja meisterlikkusele. Selle ehitusprojekti üheks ajendiks oli nende soov tuntuse ja kuulsuse järele, et teha „enestele nimi“ (1Ms 11:4). „Jumaliku eesmärgi kohaselt pidid inimesed säilitama ühtsuse tõelise religiooni sideme kaudu. Kui ebajumalateenistus ja polüteism selle sisima vaimuliku sideme murdis, kaotasid nad nii ühtse religiooni kui ka vendluse vaimu. Selline torni projekt ei õnnestu iialgi – ei õnnestu väliste vahenditega kadumaläinud sisemist ühtsust hoida.“ – _Piibli kommentaarid, SPA poolt välja antud_, 1. kd, lk 284, 285.

Aadama ja Eeva pattulangemine lõi kildudeks inimsoo ühtsuse ja Jumala algse plaani. Selle tagajärjeks oli segadus jumalateenimisel; kurjuse ja ebamoraalsuse laialdane levimine üle kogu maa ning lõpuks inimkonna jagunemine paljudeks erinevateks kultuurideks, keelteks ja rassideks, mis on sestpeale sageli olnud vastuolus.

`Milliseid praktilisi samme saame astuda selleks, et aidata ületada rassilisi, kultuurilisi ja keelelisi eraldusjooni, mis teevad haiget ka koguduse sees?`
