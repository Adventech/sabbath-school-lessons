---
title:  Toetav mõte
date:   05/10/2018
---

Ellen G. White’i raamatust _Patriarhid ja prohvetid peatükid „Loomine“_,
orig lk 44–51, ja _„Aabrahami kutsumine“_, orig lk 125–131.

Jumala algset eesmärki inimkonna loomisel peegeldavad nii perekonna sisseseadmine (1Ms 2:21–24) kui ka hingamispäev. Hingamispäev oli kavandatud kogu inimkonna jaoks, nagu Jeesus Mk 2:27, 28 selgelt väljendas. Tegelikult on selle kõikehõlmavat olemust näha juba loomisloo kirjapanekust, mil Jumal eraldas seitsmenda päeva – mitte vahetult enne Iisraeli kutsumist oma lepingurahvaks, vaid juba enne patu sissetungimist. Hingamispäev võinuks olla tohutuks ühendavaks jõuks, kui kõik inimesed seda pidanuks. See oli puhkepäev, mille Jumal kavandas meeldetuletuseks Aadama ja Eeva järeltulijaile, et siduda neid ühtse sidemega Tema ja üksteise külge. „Hingamispäev ja perekond seati ühtviisi sisse Eedenis ning Jumala eesmärgi kohaselt on need lahutamatult teineteisega seotud. Sellel päeval on meil võimalik rohkem kui ühelgi teisel päeval elada Eedeni elu. Jumala plaan pereliikmete jaoks oli, et neid seoks töö ja õppimine, jumalateenistus ja puhkus; isa kui leibkonna preester ja nii isa kui ema oma laste õpetajad ja kaaslased.“ – Ellen G. White, _Child Guidance_, lk 535.

**Küsimused aruteluks**

`1. Kuidas edastab lugu Aadama kõrvale naise loomisest seda lähedast ja intiimset sidet, mis peab valitsema abielumehe ja abielunaise vahel? Mida räägib meile tõsiasi, et kogu Piibli vältel kasutab Jumal abielumehe ja abielunaise kujundit näitena sellest, mis laadi lähedust Tema oma rahvaga otsib?`

`2. Kuigi Paabeli torni lugu räägib meile, et inimeste rahvuslik ja keeleline erisus ei olnud Jumala algse plaani osa inimkonna jaoks, siis kuidas saame tänapäeval ületada selliseid loomupäraseid piire? Kuidas saab kogudus ikkagi kogeda ühtsust ja kooskõla, kuigi selle moodustavad paljudest rahvustest ja keeltest inimesed?`

`3. Milliseid paralleele leiad muistse Iisraeli kutsumise ja meie kui seitsmenda päeva adventistide kutsumise juures? Tähtsam aga, mida sellest õpime, mis aitab meil jääda ustavaks oma jumalikule kutsele Kristuses?`

**Kokkuvõte:**
 Jumala algne plaan loomisel kavandas inimkonna elama harmooniliselt ja ühtsena nagu üks pere. Meie esimeste esivanemate sõnakuulmatus katkestas Jumala plaani. Ometi kutsus Jumal Aabrahami, et panna alus rahvale, kelle kaudu Ta saab hoida elavana taastamise tõotust, mille leiame ainult Kristuses.
