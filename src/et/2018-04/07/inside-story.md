---
title: Misjonilugu
date: 16/11/2018
---

#### Palve kadunud lamba pärast

_Loo on kirjutanud Lloyd Perrin_

Koguduses, mille pastor ma USAs Oregoni osariigis olen, on ametlikult liikmeid 491. Kuid ainult 38 protsenti neist liikmetest on aktiivsed. See number tõuseb 44 protsendini, kui lugeda juurde eakad liikmed, kes on füüsilise või mentaalse suutmatuse tõttu koduseinte vahel.

See tähendab, et 56 protsenti meie liikmetest on mitteaktiivsed – olen leidnud mõne aastakümne vältel pastorina USAs töötades, et selline number pole tavatu. Probleem ei piirdu USA kogudustega. Üle maailma on ligi pool kõikidest seitsmenda päeva adventistide kogudusse ristitud inimestest viimase 50 aastaga lõpuks koguduse jätnud. Kuid kogudusel on kohustus karja hoida. Apostel Peetrus ütleb 1Pt 5:2: „Hoidke teile hoida antud Jumala karja.“

Nii hakkasime Oregoni osariigis Milton-Freewateris läbi vaatama meie Seitsmenda Päeva Adventistide Miltoni Koguduse liikmete nimekirja. Jagasin igale koguduse ametnikule kätte puuduvate liikmete nimistu. Palvetame iga päev puuduvate liikmete pärast nimepidi ja palume Jumalal aidata nad meiega taas ühendada.

Üllatusi tuli külluses, kui ma tegin sarnase palveüleskutse oma endises koguduses Spokanes, Washingtoni osariigis. Umbes kolm nädalat pärast seda, kui me palvetama hakkasime, sain kirja ühelt naiselt, kes oli 15 aastat tagasi kogudusest lahkunud. Naine oli loobunud kogudusest pärast seda, kui ta polnud koguduse raamatukokku tagasi toonud üht juturaamatut. Ta oli kolinud teise osariiki ning oli olnud liiga laisk, nagu ta kirjutas, et otsida võimalust raamat tagastada. Kuid süütunne oli näkitsenud ta südant ja siis kasvanud vähktõveks, mis mürgitas tema suhte Jumalaga.

See naine kirjutas, et talle oli järsku see raamat meelde tulnud ja ta tundis veendumust võtta ühendust kogudusega. Ta vabandas, et oli selle raamatu endale hoidnud, ja lisas 50 dollarit, et maksta raamat kinni koos 15 aasta viivisega.

Helistasin kohe sellele naisele ja sain teada, et tema veendumustunne oli hakanud kasvama sel ajal, kui meie kogudus oli hakanud palvetama, kuigi vahemaa oli 2400 kilomeetrit. Viisin ta kokku meie sealse kohaliku adventkoguduse pastoriga ning temast sai selle koguduse aktiivne liige.

Praegu palvetame kõik puuduvate Miltoni liikmete pärast. Peame leidma oma kadumaläinud lambad ja kutsuma nad koju.

_Lloyd Perrin on Seitsmenda Päeva Adventistide Miltoni Koguduse vanempastor Milton-Freewateris, Oregoni osariigis, ja samuti Sinise Mägestiku Oru Kiriku vanempastor Athenas, Oregoni osariigis._
