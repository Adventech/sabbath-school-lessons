---
title: Raske lahendus
date: 15/11/2018
---

Antiookia kogudusel läks vaja omajagu usaldust, et saata esindajad Jeruusalemma, otsima parimat lahendust nende lahkhelile. Kuid pärast seda, kui apostlid ja kogudusevanemad olid tundide kaupa arutlenud, langetas Jaakobus, Jeesuse vend, kes näib olevat selle rahvakogu juht, otsuse, mida ette võtta (Ap 15.13–20). See nõupidamine otsustas selgesõnaliselt, et paganatel ei ole vaja kristlaseks saamiseks astuda esmalt juutide hulka, kes täidavad kõiki tseremoniaalseaduse nõudeid, sealhulgas ümberlõikamist.

`Loe Am 9:11, 12 ja Jr 12:14–16. Mida kuulutasid need Vana Testamendi prohvetid Iisraeli ümberkaudsete rahvaste kohta?`

Kui Jaakobus tsiteerib Am 9. peatükki, näeme, et teisedki Vana Testamendi prohvetid vihjasid rahvaste päästmisele. Jumalal oli kogu aeg kavas päästa Iisraeli tunnistuse ja kogemuse kaudu terve maailm. Tegelikult sisaldus Jumala kutses Aabrahamile (1Ms 12:1–3) õnnistus kõikidele rahvastele Aabrahami ja tema järeltulijate kaudu. Püha Vaimu juhtimine, Peetruse, Barnabase ja Pauluse teenistus paganate hulgas ning paljude paganate uskutulek olid tõendid, mida ei saanud kõrvale heita. Sellised tunnistused aitasid kristliku kogukonna juhtidel Jeruusalemmas aru saada, et arvukad Vana Testamendi prohvetikuulutused said nüüd täidetud. Tegelikult olid Jumalal alati olnud seadused, mis korraldasid paganate olemist Iisraelis ja nende kohta käivaid keelde (3Ms 17. ja 18. ptk). Jaakobuski viitas oma otsuses nendele seadustele (Ap 15:29). Igaühele sai ilmseks, et Jumal kutsus paganaid Tema rahvaga ühinema ja Jeesuses päästetud saama. Püha Vaimu suunamine andis neile sügavama arusaamise Pühakirjast ja avas olulised tõed, mida nad varem polnud näinud.

Ap 15:30–35 räägib Antiookias olevate usklike reaktsioonist selle üle, mida Jeruusalemmas otsustati: „… rõõmustasid nad saadud julgustuse pärast“ (Ap 15:31).

Näeme siin Apostlite tegude raamatu võimsat eeskuju selle kohta, kuidas varakristlik kogudus suutis Jumala Sõnale kuuletumise kaudu koos armastuse, ühtsuse ja usalduse mõistliku meelega saada aru Püha Vaimu juhtimisest ning tõrjuda selle, millest võinuks saada suur ühtsusekriis.

`Mida õpetab kirja pandu meile selle kohta, kui tähtis on mitte üksnes kuulata, mida teistel öelda on, vaid kaaluda, kas see võib olla õige, isegi siis, kui nende öeldu pole täpselt see, mida meie kuulda tahaksime?`
