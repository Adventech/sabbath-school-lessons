---
title: Paganate uskutulek
date: 12/11/2018
---

Paganate pöördumine Jeesuse Kristuse evangeeliumi juurde on Apostlite tegude raamatus sündmus, mis määratleb varakristliku koguduse elus suurima vastuolu etapi; sellise vastuolu, mis ohustas koguduse olemasolu ja missiooni.

`Loe Ap 10:1–23. Millised üksikasjad loetud lõigus näitavad, et Püha Vaim töötas paljude inimeste südames ning valmistas seega paganatele teed evangeeliumi vastuvõtmiseks?`


See nägemus pidi Peetruse jaoks küll väga veider tunduma. Teda kui ustavat juuti rabas nähtu sellepärast, et ta ei olnud iialgi söönud ebapuhast ehk rüvedat toitu; selline oli käsu nõue (vaata 3Ms 11. ptk; Hs 4:14 ja Tn 1:8). Kuid selle nägemuse eesmärk polnud rääkida toiduvalikust, vaid juutide ja paganate vahelistest barjääridest, mis takistasid evangeeliumi levikut. Sellised barjäärid olid vana-aja maailmas vähemalt sama levinud nagu tänapäeval.

Esimestel aastakümnetel koosnes kristlus peamiselt juutidest, kes hakkasid tunnustama Jeesust Vana Testamendi prohvetikuulutustes tõotatud Messiana. Sellised esimesed Jeesusesse uskuvad inimesed olid ustavad juudid, kes kuuletusid seadusele nii, nagu neid olid õpetatud. Nad ei pidanud Jeesuse Kristuse evangeeliumi Vana Testamendi ettekirjutuste kustutajaks ega tühistajaks (vaata Mt 5:17–20).

`Loe Ap 10:28, 29, 34, 35. Mida sai Peetrus aru Joppes nähtud nägemuse tähendusest? Mis teda sellise tõlgenduseni viis?`

Näeme Apostlite tegude raamatus seda, kuidas Püha Vaim valmistas teed, et paganaid võiks vastu võtta kristliku kogukonna osadusse. Nad pidid saama liituda ilma ümberlõikamiseta ja esmalt juutideks hakkamata. See, mis veenis Peetrust ja tema sõpru, et tegu oli tõepoolest Jumala tahtega, oli Püha Vaimu valamine Korneliuse ja tema kodakonna üle samamoodi, nagu Jeesuse jüngrid olid nelipühapäeval kogenud (Ap 10:44–47). Kui Püha Vaimu antakse paganatele samamoodi nagu juutidele, siis oli ilmne, et ümberlõikamine ei olnud eeltingimus Jeesusesse kui Messiasse uskuma hakkamiseks. Selline järeldus tõi esile suurima teoloogilise konflikti varakristlaste hulgas.
