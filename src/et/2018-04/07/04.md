---
title: Vaim juhib
date: 13/11/2018
---

Teadaanded selle kohta, mis Kaisareas Korneliusega juhtusid, jõudsid kristliku kogukonna juhtideni Jeruusalemmas ning nad palusid Peetrusel anda toimunust aru. Neid solvas see, mida Peetrus oli teinud, kuna nende juutliku arusaamise kohaselt Moosese seadusest ei olnud ustaval juudil lubatud süüa koos paganatega (Ap 11:3).

`Loe Ap 11:4–18. Mida ütles Peetrus Püha Vaimu töö selgitamise ning Tema juhtimise kohta selles sündmuses? Millise peamise mõtte tõi ta esile, kui jutustas toimunust uuesti?`

Kuigi osa kahtles Peetruse tegevuse põhjendatuses ja tema otsuses paganad ristida, kinnitas piisav hulk tunnistajaid (Ap 11:12), et Püha Vaim tõepoolest ilmutas oma kohalolu samal moel nagu nelipühal. Püha Vaimu suunamine ja juhtimine antud juhul oli tõsiasi, mida kahtluse alla seada ei saanud, ning and, mida tuli tunnustada. „Seda kuuldes nad rahunesid ja andsid Jumalale au, üteldes: „Siis on Jumal ka paganatele andnud meeleparanduse eluks“ (Ap 11:18).

`Loe Ap 11:19–24. Mis toimus varakristliku koguduse elus järgmisena?`

Võib-olla mõtles mõni Jeruusalemma elanik, et Korneeliuse ja tema kodakonnaga juhtunu võis olla erand ja selline kogemus ei pruugi korduda. Kuid Püha Vaim nii ei kavatsenud. Kui Stefanose surma järel tõusnud tagakiusamise tõttu (Ap 8:1) hajutati Jeesuse jüngrid Jeruusalemmast ja Juudamaast kaugemale ning nad läksid Samaariasse, Foiniikiasse, Küprosele ja Antiookiasse, võttis järjest rohkem paganaid Jeesuse vastu oma Päästjaks. Just seda oli Jeesus ette kuulutanud (Ap 1:8). Nii imeline kui selline paganate tulv ka oli, ei ole raske näha – kui paneme ennast nende algusaegade juudisoost usklike asemele –, et juutidel olid kõhklused, kuidas reageerida.

`Kuidas võime meiegi kanda endas kitsarinnalisi vaateid koguduse ja oma sõnumi kohta, mis segavad meie tunnistamist?`
