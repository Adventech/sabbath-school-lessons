---
title: Paabelist nelipühani
date: 29/10/2018
---

Vaimuliku ettevalmistuse päevad, mis Jeesuse taevasse minekule järgnesid, tipnesid nelipüha sündmustega. Esimene salm ütleb meile, et selsamal päeval, just enne, kui Püha Vaim tuli jüngrite üle, „olid nad kõik koos ühes paigas“ (Ap 2:1).

Vanas Testamendis oli nelipüha teisel kohal kolmest peamisest pühast, millest igal meessoost iisraellane oli kohustatud osa võtma. Seda peeti viiskümmend päeva (kreeka keeles _pentekoste_, viiekümnes päev) pärast paasapüha. Nelipüha käigus tõid heebrealased Jumala ette tänuohvrina esimesed viljad suvisest saagist.

Jeesuse ajal tähistati nelipühal üsna tõenäoliselt ka seaduse andmist Siinai mäel (2Ms 19:1). Siin näeme Jumala seaduse jätkuvat tähtsust; see on osa Jeesusest rääkivast kristlikust sõnumist, sest Jeesuse surm pakub igaühele, kes meelt parandab, andestuse Jumala seadusest üleastumisest. Pole ime, et üks väga tähtis kirjakoht, mis puudutab lõpuaega, käsitleb nii seadust kui ka evangeeliumi: „Siin olgu kannatlikkust pühadel, kes hoiavad alal Jumala käske ja Jeesuse usku“ (Ilm 14:12).

Nii nagu Siinai mäel ilmnes palju ebatavalisi nähtusi, kui Mooses sai kümme käsku (2Ms 19:16–25, Hb 12:18) nii ilmnesid need ka nelipühal. „Ja äkitselt tuli taevast kohin, otsekui tugev tuul oleks puhunud, ja täitis kogu koja, kus nad istusid. Ja nad nägid otsekui hargnevaid tulekeeli, mis laskusid iga üksiku peale nende seas. Ja nad kõik täideti Püha Vaimuga ning hakkasid rääkima teisi keeli, nõnda nagu Vaim neile andis rääkida“ (Ap 2:2–4).

`Loe Ap 2:5–13. Mida selline hämmastav sündmus tähendab?`

Nelipüha pidi olema rõõmus püha, tänupüha Issandale Tema rikkalike andide eest. Võib-olla selgitab see, miks peeti jüngreid ekslikult purjus olevaiks

(Ap 2:13–15). Jumala erilist väge näeb imelises erinevate keelte rääkimises ja kuulmises. Juudid üle kogu Rooma impeeriumi tulid selleks pühaks Jeruusalemma ning kuulsid sõnumit Jeesusest, Messiast, omaenda keeles.

Ainulaadsel moel teeb nelipüha tühjaks algse inimperekonna hajutamise ja etniliste rühmade moodustumise, mis algas Paabeli torni juurest. Armuime hakkab inimperekonda taasühendama. Jumala koguduse ühtsus üleilmses ulatuses tõendab Tema riigi olemust – taastatakse see, mis läks kaotsi Paabelis.
