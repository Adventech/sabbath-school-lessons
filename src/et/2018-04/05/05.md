---
title: Heldus ja ahnus
date: 31/10/2018
---

Luukas räägib meile, et sellise osaduse loomulikuks tulemuseks, mida Jeesuse järelkäijad varsti pärast nelipüha kogesid, oli üksteise vastastikune toetamine. „Kõik usklikud olid üheskoos ja kõik oli neil ühine. Omandi ja vara nad müüsid ära ning jagasid raha igaühele sedamööda, kuidas keegi vajas“ (Ap 2:44, 45).

Sellelt kogukonnalt ei nõutud niisugust ühise vara jagamist, kuid see võrsus vabatahtlikult nende armastusest üksteise vastu osaduses, mida nad kogesid. Samuti väljendas see konkreetselt nende üksmeelt. Vastastikune toetamine jätkus mõnd aega ning Ap 4. ja 5. peatükk annavad meile selle kohta üksikasjalikumalt teada. Samuti leiame vastavat teemat edaspidi Uue Testamendi teistest osadest.

Just selles kontekstis tutvume Barnabasega esimest korda. Näib, et ta oli jõukas inimene, kellel oli maavaldus. Olles müünud omandi kogukonna heaolu nimel maha, tõi ta raha apostlite kätte (Ap 4:36, 37). Barnabast kujutatakse järgimist vääriva eeskujuna.

`Loe Ap 4:32–37 ja 5:1–11. Võrdle Barnabase käitumist ja suhtumist Hananiase ja Safiira omaga. Mis selle abielupaari juures valesti läks?`

Lisaks patule, et need inimesed valetasid otsesõnu Pühale Vaimule, näitasid nad ka ahnust ja saamahimu. Vist küll ükski teine patt ei hävita osadust ja vennalikku armastust kiiremini kui isekus ja ahnus. Kui Barnabas on varakristliku osadusvaimu positiivne eeskuju, siis Hananias ja Safiira on vastupidise meelsuse esindajad. Luukas esitab ausalt lugu vähem vooruslikest inimestest selles kogukonnas.

Kümnest käsust viimane (2Ms 20:1–17), mis kõneleb himustamisest, erineb teistest. Kui teised käsud räägivad tegudest, millega astutakse nähtavalt üle Jumala tahtest inimkonna suhtes, siis viimane käsk räägib sellest, mis on varjul südames. Himustamise patt ei ole tegu; küll aga on see mõtteprotsess. Himustamine ja selle kaaslane isekus ei ole silmnähtavad patud, vaid patuse inimese olek. See tuleb nähtavaks üksnes siis, kui see avaldub isekates tegudes, nagu näiteks Hananiase ja Safiira puhul nähtu. Teatud mõttes paljastab viimane käsk kurjuse juure, mis ilmnes kõigi teiste käskudega hukka mõistetud tegudes. Nende saamahimu avas nad Saatana mõjutusele, mis pani nad Jumalale valetama; see ei erine Juudase saamahimust, mis pani teda tegema seda, mida ta tegi.

`Mil viisil saame oma elust saamahimu välja juurida? Miks on kiitus ja tänu võimsaks vastumürgiks sellisele pahele?`
