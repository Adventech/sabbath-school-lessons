---
title: Ettevalmistuspäevad
date: 28/10/2018
---

Viimastel tundidel, mil Jeesus viibis enne oma surma oma jüngritega koos, tõotas Ta, et ei jäta neid üksi. Saadetakse teine Trööstija, Püha Vaim, kes on nendega teenimistööl. Vaim aitab neil meenutada seda, mida Jeesus on öelnud ja teinud (Jh 14:26), ning juhib neid tõde edasi avastama (Jh 16:13). Oma taevasseminemise päeval kordas Jeesus seda tõotust. „Teid ristitakse Püha Vaimuga üsna varsti pärast neid päevi… te saate väe Pühalt Vaimult, kes tuleb teie üle“ (Ap 1:5, 8). Püha Vaimu vägi antakse selleks, et võimaldada jüngritel olla tunnistajaks Jeruusalemmas, Juudamaal, Samaarias ja ilmamaa äärteni (Ap 1:8).

`Loe Ap 1:12–14. Mida tegid jüngrid selle kümnepäevase perioodi jooksul?`

Võime ette kujutada, et need kümme päeva olid pingsa vaimuliku ettevalmistuse aeg; omamoodi tagasitõmbumine, mille jooksul jüngrid jagasid üksteisega oma mälestusi Jeesusest, rääkisid Tema tegudest, Tema õpetustest ja imetegudest. Nad „olid püsivalt ühel meelel palvetamas“ (Ap 1:14). „Kui jüngrid ootasid tõotuse täitumist, alandasid nad oma südame tõelises kahetsuses ja meeleparanduses ning tunnistasid oma uskmatust. Kui nad nüüd tuletasid meelde sõnu, mida Kristus oli kõnelnud neile enne oma surma, mõistsid nad nende tähendust täielikult. Tõed, mis vahepeal jüngrite mälestusest kadunud olid, tulid uuesti meelde ning nad kordasid neid üksteisele. Nad tegid endile etteheiteid, et ei olnud omal ajal Õnnistegijat mõistnud. Üksteise järel möödusid nende vaimusilme eest pildid Tema imeväärsest elust. Kui nad mõtisklesid selle puhta, püha elu üle, tundsid nad, et ükski töö pole liiga raske, ükski ohver liiga suur, kui nad ainult võiksid oma eluga tunnistada Kristuse iseloomu armastusväärsusest ja ilust! Oh kui nad vaid võiksid viimast kolme aastat veelkord elada, kui hoopis teisiti nad käituksid! Kui nad vaid võiksid Õpetajat jälle näha, kui tõsiselt püüaksid nad siis Talle näidata oma armastuse sügavust! Kui siiralt tundsid nad kahetsust, et olid Teda kurvastanud uskmatu sõna või teoga! Ometi leidsid nad lohutust mõttest, et neile on andestatud ning et nad heastavad oma uskmatuse niipalju kui võimalik, tunnistades Teda julgelt maailma ees… Kõrvaldades kõik lahkhelid, kõik soovid üksteisest üle olla, tulid nad kokku kristlikus osaduses.“ – Ellen G. White, _Apostlite teod_, lk 36, 37. 

`Mis on see, mida soovid teha oma usu jaoks? Mida saad õppida kahetsusest möödunud aja üle, mis aitab sul tulevikus paremini teha?`
