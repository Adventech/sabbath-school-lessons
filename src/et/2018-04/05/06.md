---
title: Pea meeles vaeseid
date: 01/11/2018
---

Oma vahendite jagamine oli lausa käegakatsutav üksmeele väljendus varakristlikus koguduses. Heldus, mida Apostlite tegude esimesed peatükid kirjeldavad, jätkub hiljem siis, kui Paulus kutsub kogudusi, keda ta Makedoonias ja Ahhaias on rajanud, panustama Jeruusalemmas olevate vaeste heaks (vaata Ap 11:27–30; Gl 2:10; Rm 15:26; 1Kr 16:1–4). See and saab aineliseks väljenduseks tõsiasjast, et kogudused, kes koosnesid peamiselt paganate hulgast pärit usklikest, hoolisid ja armastasid oma juudi pärandiga vendi ja õdesid Jeruusalemmas. Vaatamata kultuurilistele ja etnilistele erinevustele moodustasid nad ühe ihu Kristuses ja tundsid rõõmu samast evangeeliumist. Vajaduses olijatega jagamine näitab ühtsust, mis oli juba koguduses olemas, kuid see ka tugevdas seda ühtsust.

`Loe 2Kr 9:8–15. Milline tulemus pidi Pauluse sõnade kohaselt olema Korintose koguduse ilmutatud heldusel?`

Üksmeele kogemus varakristlikus koguduses näitab meile, mida on võimalik tänapäevalgi teha. Üksmeel tekkis siiski vaid kõikide usklike ettekavatsetud pühendumise tõttu. Varakristliku koguduse juhid nägid enda tegevusvaldkonnana kinnitada üksmeelt Kristuses. Nii nagu armastus abielumehe, abielunaise ja laste vahel on panus, mida tuleb kavakindlalt iga päev tugevdada, nii on seda ka ühtsus usklike vahel. Ühtsust, mis on meil Kristuses, tuleb julgustada ja mitmel moel nähtavaks teha.

Ilmselged elemendid, mis varakristlikus koguduses seda ühtsust edendasid, olid palve, jumalateenistus, osadus, ühtne vaade ja Jumala Sõna tundmaõppimine. Kristlased said aru oma missioonist kuulutada evangeeliumi kõikidele rahvastele, kuid ühtlasi mõistsid nad ka, et neil oli kohustus üksteist armastada ja üksteise eest hoolt kanda. Nende üksmeel avaldas ennast helduses ja vastastikuses toetamises kohaliku osaduskonna sees ning seejärel avaramalt koguduse kogukondade vahel ka juhul, kui neid lahutasid pikad vahemaad.

„Nende heldus tunnistas, et nad polnud Jumala armu asjata vastu võtnud. Mis muu kui vaid Vaimu pühitsemine võis sellist heldust äratada? Nii usklike kui ka uskmatute silmis oli see jumaliku armu ime.“ – Ellen G. White, _Apostlite teod_, lk 344.

`Mismoodi oled sina ja on su kogudus kogenud üksteise vastu osutatud helduse hüvesid? See tähendab, milliseid õnnistusi saavad need, kes teistele annavad?`
