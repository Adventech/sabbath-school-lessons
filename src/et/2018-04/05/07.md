---
title: Toetav mõte
date: 02/11/2018
---

Ellen G. White, _Apostlite teod_, peatükk „Nelipühi“, lk 35–46.

„See heldemeelsus usklike poolt [Ap 2:44, 45 ja 4:32–35] oli Vaimu väljavalamise tagajärg. Evangeeliumi poole pöördunud olid „üks süda ja üks hing“. Neid valdas üksainus ühine huvi – neile usaldatud misjonitöö edu. Ahnusel ei olnud nende elus enam kohta. Nad armastasid vendi ja tööd, millele nad olid pühendunud, rohkem kui raha ja vara. Nende teod tunnistasid, et nad pidasid inimhingi suuremaks väärtuseks kui maist rikkust.

Nii on alati, kui Jumala Vaim hakkab juhtima inimese elu. Need, kelle süda on täidetud Kristuse armastusega, jagavad Tema eeskuju, kes meie pärast sai vaeseks, et meie Tema vaesuse läbi võiksime rikkaks saada. Raha, aeg, mõju – kõik annid, mis nad Jumalalt on saanud – on neile väärtuslikud evangeeliumitöö edasiviimise vahenditena. Nii oli see ka varakristlikus koguduses, kus võis näha, et Vaimu väe läbi oli koguduseliikmetel kadunud kiindumus selle maailma asjade vastu ning nad olid tahtlikud tooma ohvreid, et nende kaasinimesed võiksid kuulda evangeeliumi… kuulutatud tõdedel on võimas mõju kuulajatele.“ – Ellen G. White, _Apostlite teod_, lk 70, 71.

**Küsimused aruteluks:**

1. Loe selle nädala õppetükist üle tegurid, mis aitasid luua varakristlikus koguduses kogetud ühtsust. Kuidas saame tänase päeva kogudusena samamoodi teha? Mida võib meil jääda vajaka vastandina sellele, mida tollased usklikud tegid?

2. Missugust eeskuju annab näide esimeste Uue Testamendi koguduste heldeist annetustest Jeruusalemma vaeste aitamiseks selle kohta, mida meil tuleb tänapäeval teha? Mida öelda teiste sotsiaalsete teemade kohta? Kuidas saavad kogudused haakuda kohaliku kogukonnaga selleks, et leevendada vaesust ja rahuldada inimeste põhivajadusi?

3. Millised õppetunnid saame enda jaoks Hananiase ja Safiira kurvast loost? Mis tähtsus on Ap 5:5 ja 5:11 leiduvatel fraasidel, et „suur kartus tuli“ koguduse peale nende kahe surma tõttu?

**Kokkuvõte:** Varakristlik kogudus koges kiiret kasvu seetõttu, et Jeesuse jüngrid valmistasid ennast kavakindlalt ette tõotatud Püha Vaimu väljavalamiseks. Nende osadus ja ühine usk olid vahendid, mida Püha Vaim kasutas, et nende süda nelipühaks ette valmistada. Pärast nelipüha jätkas Püha Vaim selle uue kogukonna ümberkujundamist, nagu on näha nende heldemeelsusest üksteise vastu ja koguduse kiirest kasvust.
