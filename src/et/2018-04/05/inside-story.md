---
title: Misjonilugu
date: 02/11/2018
---

#### Rokkmuusika austajast arstiks

_Kirja pannud Vjatšeslav Koškodan_

16aastaselt olin ma rokkar, kes kuulas Nirvanat ja Metallicat. Ma kandsin pikki juukseid ja auklikuks rebitud riideid. Veetsin oma ööd tantsusaalis, jõin alkoholi ja suitsetasin marihuaanat oma väikeses kodulinnas endise Nõukogude Liidu vabariigis Moldovas.

Siis hakkas üks seitsmenda päeva adventist minu vastu huvi tundma. See mees ei mõistnud mind hukka, vaid rääkis oma armastusest Jeesuse vastu. Ta küsis minult sageli. „Kas sa oled Piiblit lugenud?“

Mõne aja pärast hakkasin mõtlema, miks tahab see mees, et ma Piiblit loeksin. Ühel õhtul võtsin Piibli endaga tantsusaali kaasa ja hakkasin lugema. Minu jaoks oli see nagu muinasjutt ja ma ei võtnud seda tõsiselt. Kuid lugesin edasi ja juhtus midagi kummalist. Mu elu hakkas muutuma. See, mida ma kord armastasin, ei haaranud mind enam. Ühel õhtul vaatasin tantsupõrandal ringi ja mõtlesin: „Mida sa siin teed?“ Läksin koju ega tulnud enam kunagi tagasi.

Kodus jätkasin Piibli lugemist. Esitasin sellele koguduseliikmele palju küsimusi ja hakkasin pidama hingamispäeva.

Varsti viisin paberid sisse ülikooli, et õppida meditsiini Moldova pealinnas Chişinăus. Meil olid õppetunnid kuuel päeval nädalas, esmaspäevast laupäevani, kuid ütlesin dekaanile, et ma ei osale laupäeviti õpingutel. Ta vastas, et ma peaksin oma tähtsusejärjekorda muutma.

Kodus langesin põlvedele ja palvetasin: „Jumal, kui sina tahad, et minust saaks arst, siis aita mind koolis.“ Palvetades tuli mulle mõte rääkida otse selle õpetajaga, kes laupäevaseid tunde andis. Jutustasin talle oma uskumustest ja tema andis mulle loa teha oma koolitöö ära teisel päeval.

Kui ma kuus aastat hiljem lõpetasin, vaatasid koolikaaslased minu poole lugupidamisega. Nad ütlesid: „Sina käisid koolis ainult viis päeva nädalas, kuid sinu hinded on paremad kui meie omad. Kuidas on see võimalik?“

Ma rääkisin neile: „Ma õpin Jumalalt ja Tema on mu Õpetaja.“ Kuid tegelikult on Jumal rohkem kui mu õpetaja. Tema on teinud minust uue inimese.

Nüüd olen 33aastane ja kolme lapse isa. Lisaks sellele, et minust on saanud arst, olen ma pastor ja Moldova adventkiriku tervishoiu osakonna juht.

Kõik on võimalik koos Jeesusega. Kui Jeesus sai muuta mind, saab Ta muuta igaüht.

_Osa 2017. aasta neljanda kvartali kolmeteistkümnenda hingamispäeva annetusest aitas nõukogudeaegse sanatooriumi kompleksi Moldovas muuta rajaleidjate laagriks ja konverentsikeskuseks. Täname teid misjoniannetuste eest._
