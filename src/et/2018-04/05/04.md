---
title: Üksmeel osaduses
date: 30/10/2018
---

Vastusena Peetruse jutlusele ning üleskutsele parandada meelt ja võtta vastu pääste, langetas umbes kolm tuhat inimest otsuse võtta Jeesus omaks Messiana ja Iisraelile Vanas Testamendis antud tõotuste täitjana. Jumal tegutses kõigi nende inimeste südames. Paljud olid Jeesusest kuulnud juba ammu ja võib-olla rännanudki Jeruusalemma lootusega Teda näha. Mõni oli Teda ehk juba näinud ja kuulnud Tema sõnumit päästest, kuid polnud veel võtnud kohustust Tema järelkäijaks saada. Nelipühal sekkus Jumal imeliselt jüngrite ellu ja kasutas neid tunnistajatena Jeesuse surnuist ülestõusmise kohta. Nüüd nad teadsid, et Jeesuse nimel võivad inimesed oma patud andeks saada (Ap 2:38).

`Loe Ap 2:42–47. Mida tegid Jeesuse esimesed järelkäijad usklike kogukonnas? Mis lõi sellise hämmastava osaduse?`

On märkimisväärne, et esimese tegevusena hakkas uute usklike kogukond tundma õppima apostlite õpetust. Piibliõpe on oluline viis, kuidas aidata kaasa uute usklike vaimulikule kasvule. Jeesus oli oma jüngritele andnud korralduse õpetada neid „pidama kõike, mida mina olen teil käskinud“ (Mt 28.20). See uus kogukond viibis koos, et saada apostlitelt teada kõike Jeesusest. Tõenäoliselt kuulsid nad Jeesuse elust ja tööst; kuulasid Tema õpetusi, tähendamissõnu ja jutlusi ning jutustusi Tema imetegudest – kõike seda kui prohvetite poolt kirjutatud heebrea Pühakirja täitumist.

Samuti viibisid nad palves ja leivamurdmises. Jääb ebaselgeks, kas leivamurdmine on otsene viide Issanda õhtusöömaajale või vihjab see lihtsalt ühiselt einestamisele, millele näib viitavat Ap 2:46. Osaduse mainimine tähendab kindlasti seda, et uus kogukond viibis regulaarselt üheskoos, sageli nii Jeruusalemma templis, mis oli nende jaoks endiselt pühenduse- ja jumalateenistuspaigaks, kui ka eramajades. Nad olid väga lähedased sõbrad. Nad sõid ja palvetasid koos. Palve on usukogukonna eluliselt tähtis koostisosa ja vaimuliku kasvu põhikomponent. See uus kogukond käis jumalateenistusel. Meile öeldakse, et need tegevused toimusid „püsivalt“.

Selline püsiv osadus lõi head suhted üksteisega Jeruusalemmas. Uute usklike kohta öeldakse, et nad leidsid „armu kogu rahva silmis“ (Ap 2:47). Kahtlemata avaldas nende elus ilmnev Püha Vaimu töö võimsat mõju nende ümber olijaile ning sai võimsaks tunnistajaks tõest, et Jeesus oli Messias.

**Mida saab sinu kohalik kogudus õppida siin püstitatud eeskujust ühtsuse, osaduse ja tunnistamise kohta?**
