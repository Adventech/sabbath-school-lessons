---
title: Üksmeel kristlaste hulgas
date: 17/10/2018
---

**Loe Mk 9:38–41 ja Jh 10:16. Mida räägib Jeesuse vastus apostel Johannesele teiste kõrvalejätmisest? Mida saame õppida kiirelt selle üle otsustamise kohta, kes on Jeesuse tõeline järelkäija?**

Seitsmenda päeva adventistid on kippunud Jeesuse palvest Jh 17. peatükis aru saama kui otsesest kutsest oma uskkonna ühtsusele. Me peame olema kogudusena tervik selleks, et täita oma ülesannet – jagada maailmale kolme ingli sõnumeid. Selle üle ei vaielda.

Kuid mida öelda kooskõla kohta teiste kristlastega? Mismoodi tuleb meil neisse suhtuda selle valgel, kuidas Jeesus on palvetanud?

Kahtlemata usume, et Jumalal on ustavaid inimesi teistes kirikutes lisaks meie omale. Liiati ütleb Piibel selgelt, et Jumalal on Talle ustavaid veel Baabüloniski: „Tulge temast välja, mu rahvas, et te ei saaks tema pattude osaliseks ning et te ei kannaks midagi tema nuhtlustest“ (Ilm 18:4). Samas teame Ilmutusraamatu alusel, et nende hulgas, kes nimetavad Kristuse nime, on suur ärataganemine ning lõpupäevil liituvad paljud valekristlased üksteisega ja riigiga selleks, et panna alus tagakiusamisele, mida kirjeldab kujukalt Ilm 13:1–17. Seega on adventistid alati olnud väga ettevaatlikud teiste kirikutega kaasa lööma sellises ühtekuuluvuses, nagu seda on näha oikumeenilises liikumises.

Kuidas tuleb meil siis teiste uskkondadega suhestuda? Ellen G. White kirjutas järgmised read selle kohta, kuidas võiks seitsmenda päeva adventistide kogudus koos teiste kristlastega toimida, vähemasti kõnealuses konkreetses küsimuses: „Kui inimesed allutavad oma tahte Jumala tahtele, avaldab Püha Vaim mõju nende südamele, kelle heaks ta töötab. Mulle on näidatud, et me ei pea vältima W.C.T.U. [Woman’s Christian Temperance Union – Naiste Kristliku Karskusühenduse] töötajaid. Ühendades end nendega täiskarskuse nimel ei muuda me oma seisukohta seitsmenda päeva pidamise suhtes ning näitame neile, et hindame nende seisukohta karskuse alal. Avades ukse ja kutsudes neid meiega ühinema karskusküsimuses, tagame nende abi kasinuse suunal; ja nemad – meiega ühinedes – kuulevad uusi tõdesid, mille vajutamist südamesse ootab Püha Vaim.“ – _Welfare Ministry_, lk 163.

Kuigi Ellen G. White käsitles konkreetset küsimust konkreetsel ajal, edastab ta põhimõtte, mille järgi saame kaaskristlastega toimida, eriti konkreetse põhjuse pärast ühinedes.

Esiteks saame koos teiste kristlastega töötada ühistes sotsiaalsetes huvides. Teiseks, kui nendega ühineme, tuleb meil teha seda nii, et me ei läheks kompromissile oma uskumuste ja elukommetega. Kolmandaks, saame kasutada ja peame kasutama seda „ühtsust“, jagamaks teistega kallihinnalisi tõdesid, millega meid on õnnistatud.
