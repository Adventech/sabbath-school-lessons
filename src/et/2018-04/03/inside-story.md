---
title: Misjonilugu
date: 19/10/2018
---

#### Jumal täidab augu

_Loo on kirja pannud Andrew McChesney Adventmisjonist._

Pensionile jäänud seitsmenda päeva adventistide koguduse pastor Frank Cantrill Austraaliast oli rabatud, kui arstid diagnoosisid tal nahavähi. Kuid veel suurem üllatus tuli kaks nädalat hiljem, kui tema peas haigutav auk paranes. Äärmiselt hämmastunud arstid nimetasid seda imeks.

Frangil diagnoositi 2014. aastal peas neljanda staadiumi melanoom, üks nahavähi liik. „Oli ehmatav kuulda, et juhul, kui uued ravimid ei toimi, ei jää mul palju võimalusi,“ ütles 72aastane Frank.

Üks pastor võidis Franki õliga ja inimesed hakkasid tema pärast palvetama. Mees tegi enda kõrval seisva abikaasa Marlene’i toetusel läbi terve rea operatsioone, kiiritusravi ja immunoteraapiad.

Pärast üht operatsiooni, kui arstid kõrvaldasid Franki pea kuklapoolelt ulatusliku melanoomi ning osa ta koljuluud jäi avatuks, järgnesid komplikatsioonid. Põetajad sidusid haava, oodates, et nahk kasvab koljuluu peale tagasi, ja hiljem hakkas haava siduma Franki naine.

Haav paranes alguses hästi, kuid siis lakkas nahk lihtsalt kasvamast.

Ühel päeval värvus avatud koljuluu valgest kollaseks. Üks plastilisi kirurge teatas Frankile murettekitava diagnoosi, et koljuluu on surnud. Kirurg kutsus konsultatsiooniks kohale teise juhtiva plastilise kirurgi ja kahekesi otsustasid nad, et teostavad neurokirurgi osavõtul suure operatsiooni. Kompleksoperatsioon pidi kestma kaheksa kuni kümme tundi ning see nõudis arstidelt Franki koljuluu asendamist tehiskoljuluuga.

„Sõnum oli meie jaoks rabav,“ kirjutas Marlene sõpradele e-posti kaudu.

Paar päeva hiljem, kui Marlene vahetas Franki peasidet, tuli värvi muutnud koljutükk koos sidemega ära ja kukkus naisele pihku. „Ma peaaegu minestasin vapustusest!“ ütles Marlene.

Naine nägi, et äratulnud koljutükiga kaetud osa all oli Franki ihunahk kasvanud üle koljuluu ja katnud haigutava augu.

Kahe järgneva päeva jooksul külastas Frank kolme meditsiinispetsialisti, et toimunu põhjust selgitada. Ta sai teada, et inimkoljul on kolm kihti ja tema nahk oli hakanud kasvama esimese kihi alla ning surus lõpuks peal oleva koljuluu kihi minema.

Meditsiinispetsialistid kuulutasid selle imeks. Marlene’i sõnul küsisid nad: „Kes teie eest hoolitseb?“

Frank ja Marlene osutasid Jumalale kui Suurele Arstile. Operatsioon tühistati ja Frank saadeti koju.

„Jumal teab, mis toimub, ja Tema ajastus on täpne,“ ütles Marlene. „Kõik, mida öelda saame, on tänu Jumalale!“
