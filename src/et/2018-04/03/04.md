---
title: „Nende eest, kes hakkavad minusse uskuma“
date: 16/10/2018
---

Olles palvetanud oma jüngrite pärast, laiendas Jeesus oma palve hõlmama neid, „kes nende sõna järgi hakkavad minusse uskuma“ (Jh 17:20).

`Loe Jh 17:20–26. Mida soovis Jeesus kõige rohkem neile, kes hiljem evangeeliumi sõnumisse usuvad? Miks on selle palve täitumine väga tähtis?`

Kuna Isa ja Poeg on üks, palvetas Jeesus, et tulevased usklikud oleksid samuti üks. Mõnes kohas Johannese evangeeliumis viitas Jeesus Isa ja Poja ühtsusele. Nad ei toimi iialgi teineteisest sõltumatult, vaid on kõiges, mida teevad, alati üksmeelel (Jh 5:20–23). Nad jagavad ühist armastust langenud inimsoo vastu sellisel määral, et Isa oli valmis andma oma Poja maailma eest ning ka Poeg oli valmis andma oma elu selle eest (Jh 3:16; 10:15).

Ühtsus, millele Jeesus palves viitab, on kooskõla armastuses ja eesmärkides, mis on samasugune nagu Isa ja Poja vahel. „Sellest tunnevad kõik, et te olete minu jüngrid, kui te üksteist armastate“ (Jh 13:35). Selle ühtsuse ilmsikssaamine armastuses kinnitab avalikult jüngrite suhet Jeesuse ja Isaga. „Nende ehtsa üksmeele esiletoomine peaks andma kaaluka tunnistuse evangeeliumi tõe poolt.“ Andreas J. Köstenberger, _John, baker Exegetical Commentary on the New Testament_ (Grand Rapids: Baker Academic, 2004), lk 498. Sellest tunneb maailm, et Jeesus on Päästja. Võib öelda ka nii: ühtsus, mille pärast Jeesus palvetas, ei saa olla nähtamatu. Kuidas veenda maailma evangeeliumi tõepärasuses juhul, kui nad ei näe Jumala rahva vahel valitsevat armastust ja üksmeelt?

„Jumal viib välja oma rahva, et nad seisaksid ühtsena igavese tõe alusel… Jumala kava kohaselt peab kogu Tema rahvas tulema usu ühtsusesse. Kristus palvetas just enne oma ristilöömist, et Tema jüngrid oleksid üks, täpselt nii, nagu Tema oli üks Isaga, et maailm usuks, et Isa oli Teda saatnud. See liigutavaim ja imelisim palve kandub läbi aegade meie päevini, sest Tema sõnad olid: „Ma ei palu üksnes nende eest, vaid ka nende eest, kes nende sõna läbi hakkavad minusse uskuma.“

„Oh, kui innukalt peaksid ennast Kristuse järelkäijaks tunnistavad inimesed püüdma vastata sellele palvele oma elus.“ – Ellen G. White, _Tunnistused kogudusele_, 4. kd, lk 17.

`Mida teeme oma elus ja koguduses, mis aitab jõuda siinöeldud ühtsuseni? Miks on väga tähtis, et me igaüks sureksime mingil määral enese minale juhul, kui tahame, et meie kogudus oleks ühtne, nagu peab?`
