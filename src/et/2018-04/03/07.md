---
title: Toetav mõte
date: 19/10/2018
---

Ellen G. White’i raamatust _Suur võitlus_ peatükk „Jumala käsk on muutmatu“, lk 443–446. Loe teosest _The Ellen G. White Encyclopedia_ artikleid „Denominations, Relations to Other“, lk 763, 764 ja „Roman Catholic Church“, lk 1110.

„Kuigi Seitsmenda Päeva Adventistide Kogudus on paljude kohalike kogudustega ülemaailmne kogudus, ei pea adventistid end üldiseks koguduseks. Üldine kogudus on avaram mõiste kui ükski uskkond. See on nähtav ja nähtamatu niivõrd, kui see koosneb neist, kes Jeesusesse usuvad ja Tema järel käivad. Seda konkreetset teoloogilist mõistet nõrgestab ärataganemine kristlaste hulgas, millele Ilmutusraamat tungivalt osutab. Ilm 12. peatüki puhtale kogudusele vastandatakse Ilm 17. peatüki „hoor“, suur linn Baabülon, mis omakorda vastandatakse Talle mõrsjale, pühale linnale Uuele Jeruusalemmale Ilm 21. ja 22. peatükis. Esimesel sajandil võis üldine kirik olla küllaltki nähtav, kuid näiteks keskaja jooksul on seda palju keerulisem ja raskem märgata.

Sellepärast ei piira adventistid Jumala tõelise koguduse mõistet enda konfessiooniga, samuti ei laienda nad seda automaatselt teiste kristlike kirikuteni. Jumala tõeline kogudus koosneb sellistest üksikisikutest, kes päriselt Temasse usuvad. Jumal tunneb neid. Teisest küljest kinnitavad adventistid, et nemad on Jumala eriline nähtav lõpuaja jääk, kellest on juttu Ilm 12:17 ja peatükkides 12 – 14. Sellel jäägil on ühtaegu kohalik ja üleilmne olemus (Ilm 2:24 ja 12:17).“ – Ekkehardt Mueller, „The Universality of the Church in the New Testament,“ Angel Manuel Rodrigueze toimetatud teosest _Message, Mission, and Unity of the Church_ (Silver Spring, Md.: Biblical Research Institute, General Conference of Seventh-day Adventists, 2013), lk 37.

**Küsimused aruteluks:**

1. Miks on Jh 17. peatükis kirja pandud Jeesuse palve täitumine meie koguduse jaoks väga oluline? Kuidas peegeldab Jeesuse igatsus esimese sajandi koguduse ühtsuse järele seda, mida Ta soovib näha tänapäeva koguduses?

2. Kas su kohalik kogudus on tegutsenud teatud juhtudel koos teiste kristlastega? Kui hästi läks? Kuidas tegutseda vajadusel koos nendega, minemata kompromissile ainsagi tõega, mis meie kätte on antud?

3. Millele viitavad mõtted järgnevast „Suure võitluse“ tsitaadist? Kuidas muuta see meie keskel tegelikkuseks? „Kui Jumala rahvas võtaks vastu valguse sellisena, nagu see särab Tema Sõnast, siis omandaksid nad sellise üksmeele, mille pärast Kristus palvetas ja millest apostel kirjutas: „Olles usinad üksmeelt pidama vaimus rahusideme läbi.“ „Üks ihu ja üks vaim, nagu te ka olete kutsutud üheks lootuseks oma kutsumise poolest; üks Issand, üks usk, üks ristimine“ (Ef 4:3–5).“– Ellen G. White, _Suur võitlus_, lk 379.

**Kokkuvõte:** Jeesuse ülempreesterlik palve Jh 17. ptk-s tuletab meelde seda, et Jeesus on täna endiselt mures koguduse ühtsuse pärast. Tema palve peaks olema meie palve ning peaksime otsima, mil viisil kinnitada oma usk kõvasti Jumala Sõnasse. Armastus üksteise vastu peaks iseloomustama meie suhtumist igasse inimesesse, kaasa arvatud teistesse kristlastesse, vaatamata sellele, millised on teoloogilised erinevused.
