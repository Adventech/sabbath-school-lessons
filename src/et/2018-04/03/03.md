---
title: Jeesus palvetab oma jüngrite pärast
date: 15/10/2018
---

`Loe Jh 17:9–19. Mille pärast Jeesus oma jüngrite puhul eriti palvetab?`


Jeesus palvetab järgmisena oma jüngrite pärast. Jüngrid on tõsises ohus kaotada eelolevatel päevadel usk Jeesusesse, kui Tema pole enam ihulikult nende juures. Niisiis annab Ta nad oma Isa hoolde.

Jeesus palvetab, et jüngrid oleksid maailmas kaitstud. Ta ei palveta sõna otseses mõttes maailma pärast, sest teab, et olemuslikult on maailm vastu Isa tahtele (1Jh 5:19). Kuid kuna maailm on koht, kus jüngrid oma teenimistööd teevad, palvetab Jeesus, et nad oleksid hoitud maailma kurjuse eest. Jeesus on maailma pärast mures; Ta on ju selle Päästja. Kuid evangeeliumi levik on seotud nende tunnistustööga, kes lähevad ja kuulutavad häid sõnumeid. Just seepärast on Jeesusel vaja teha eestpalvet jüngrite pärast, et tige ei võidaks neid ära (Mt 6:13).

Üks jünger aga sai lüüa. Kõnealuse õhtu hakul mainis Jeesus, et üks neist oli kavatsenud Teda reeta (Jh 13:18–30). Kuigi Jeesus osutas tõsiasjale, et Pühakiri oli Juudase reetmist ette kuulutanud (Ps 41:10), polnud Juudas saatuse ohver. Viimase õhtusöömaaja käigus anus Jeesus teda armastuse ja sõpruse keeles (Jh 13:26–30). „Paasaõhtusöömaajal tõestas Jeesus oma jumalikkust äraandja eesmärkide paljastamisega. Ühtviisi armastavalt teenis Ta ka Juudast. Kuid viimane armastusekutse jättis Juudase külmaks.“ – Ellen G. White, _Ajastute igatsus_, lk 720.

Teades, et kadedus ja kiivus lõhestab jüngreid, nagu oli mõnel korral juba toimunud, palvetab Jeesus nende üksmeele pärast. „Püha Isa, hoia neid oma nimes, mille sina andsid mulle, et nad oleksid üks nii nagu meie“ (Jh 17:11). Selline ühtsus pole inimlikult saavutatav. See saab olla ainult jumaliku armu tulemus ja and. Nende üksmeele aluseks on Isa ja Poja üksmeel ning selline ühtsus on asendamatu eeldus tõhusaks teenistuseks tulevikus.

Jüngrite pühitsemine ehk sisseõnnistamine tões on teenistuse jaoks samuti asendamatu. Jumala armu töö nende südame juures kujundab nad ümber. Selleks, et tunnistada Jumala tõde, peab see tõde neid endid muutma.

`Mida tähendavad sõnad „ei ole maailmast“? Kuidas kehtib see see meie puhul, meie elus? Kuidas peaksime elama, et meie kohta võiks öelda „ei ole maailmast“?`
