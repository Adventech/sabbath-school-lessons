---
title: Jeesus palvetab enda pärast
date: 14/10/2018
---

Ülempreesterlik palve jaguneb kolme ossa. Esmalt palvetas Jeesus enda pärast (Jh 17:1–5), siis oma jüngrite pärast (Jh 17:6–19) ja lõpuks nende pärast, kes hiljem Temasse uskuma hakkasid (Jh 17:20–26).

`Loe Jh 17:1–5. Mis on Jeesuse palve tuum ja mis tähendus on sel meie jaoks?`

Jeesus teeb esmalt enda pärast eestpalve. Johannese evangeeliumi varasemate sündmuste puhul on näidatud, et Jeesuse tund ei olnud veel tulnud (Jh 2:4; 7:30; 8:20). Kuid nüüd Ta teab, et tund Tema ohvriks on käes. Tema maapealse elu dramaatilise lõpptulemuse hetk on saabunud ning Ta vajab jõudu, et oma missioon lõpule viia. On aeg palvetada.

Jeesus austab oma Isa, tehes Tema tahtmist, isegi siis, kui see tähendab, et Tal tuleb taluda ristisurma. See, et Ta võtab risti vastu, pole mingisugune usk saatuslikku ettemääratusse, vaid pigem tõsiasi sellest, kuidas Jeesus kasutab endale Isast antud autoriteeti. Ta ei surnud märtrisurma, vaid austas Isa tahtlikult sellega, et täitis enda lihassetuleku põhjuse, milleks oli Tema ohvrisurm ristil maailma pattude eest.

`Mis on Jh 17:3 öeldu kohaselt igavene elu? Mida tähendab Jumalat tunda?`

Kõigepealt ütleb Jeesus meile, et igavene elu seisneb Jumala isiklikus tundmises. Tegemist ei ole päästega tegude või teadmiste kaudu, vaid kogemusega tunda Issandat selle tõttu, mida Jeesus on meie heaks ristil teinud. Seda tundmist vahendatakse isikliku suhte kaudu Isaga. Inimlikult kaldume tundmise taandama faktide ja üksikasjade teadmiseks, kuid Jeesusel on siin mõttes midagi sügavamat ja täielikumat: isiklik suhe Jumalaga. Jeesuse esimene tulek toimus samuti sel eesmärgil, et juhtida inimkonda otsima mõttekamat ja päästvamat Jumala tundmist ning ühtsust üksteisega, milleni selline tundmine välja viib.

`Teada Jumalast ja tunda Teda isiklikult – mis vahe siin on? Millised kogemused on sul aidanud hakata Jumalat tundma?`
