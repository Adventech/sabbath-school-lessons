---
title: Armastuses jagatud üks usk
date: 18/10/2018
---

`Jh 17:3 ütles Jeesus, et igavene elu on see, kui tuntakse Jumalat. Loe 1Jh 2:3–6. Mida tähendab tunda Jumalat? Kuidas väljendame Jumala tundmist oma igapäevases elus?`

On nii, et kuigi tänapäeva ühiskonnas elavad inimesed soovivad üksteist nimetada seaduskuulekateks, peavad sageli needsamad inimesed halvaks piibellikku korraldust pidada Jumala käske. Osa väidab lausa, et Jumala arm tühistas Jumala käsud. Kuid see pole piibellik õpetus. „Käskude pidamine ei ole Jumala tundmise tingimus, vaid märk sellest, et me tunneme Jumalat/Jeesust ja armastame Teda. Seega ei ole Jumala tundmine teoreetiline teadmine, vaid paneb tegutsema.“ – Ekkehardt Mueller, The _Letter of John_ (Nampa, Idaho: Pacific Press, 2009), lk 39. Jeesuski rõhutas: „Kui te armastate mind, siis pidage mu käske! ... Kellel on minu käsud ja kes neid peab, see ongi see, kes armastab mind“ (Jh 14:15, 21). „Sellest me tunneme ära, et armastame Jumala lapsi, kui me armastame Jumalat ja teeme tema käskude järgi. See ongi Jumala armastamine, et me peame tema käske, ja tema käsud ei ole rasked“ (1Jh 5:2, 3).

`Loe Jh 13:34, 35. Millise uue käsusõna andis Jeesus oma jüngritele ja kuidas suhestub see arusaamaga, et Jeesuse järelkäijate hulgas on ühtsus?`

Korraldus armastada oma kaasinimest polnud iseenesest uus; seda leiab juhistest, mida Jumal andis Moosesele (3Ms 19:18). Uus on aga Jeesuse korraldus, et Tema jüngrid armastaksid üksteist _nii, nagu Tema neid on armastanud_. Jeesuse eeskuju ennastohverdavast armastusest on kristliku kogukonna jaoks uus kõlblusnorm.

Meie ette on seatud imeline tase! Jeesuse elu näitas tegusat armastust praktiliselt. Kogu armutöö on katkematu teenimine armastuses, enesesalgamine, ennastohverdav jõupingutus. Saame ette kujutada, et Kristuse elu väljendas lakkamatult armastust ja teiste heaks enese ohverdamist. Põhimõte, mis pani tegutsema Kristuse, peab panema tegutsema Tema rahva igasuguses läbikäimises kaasinimesega. Selline armastus saab olla maailmale tohutult võimsaks tunnistuseks. Ja niisugune armastus saab pakkuda ka tohutult ühtset jõudu.

**Kuidas õppida ilmutama sellist ennastohverdavat armastust kaasinimeste vastu, nagu ilmutas Jeesus?**
