---
title: Vaimuannid üksmeele jaoks
date: 04/12/2018
---

`Nii nagu varasemas õppetükis nägime, olid Korintose koguduses tõsised probleemid. Milliseid põhimõtteid rõhutas Paulus 1Kr 3:5–11, 12:1–11 ja 2Kr 10.12–15 paranemise ja uuendamise kohta, mis on koguduse ühtsuse jaoks väga olulised?`

Neis lõikudes kirjeldab Paulus üldjoontes koguduse ühtsuse jaoks ohtlikke põhimõtteid. Ta osutab sellele, et Jeesus kasutas mitmesuguseid töötegijaid, kes toimetasid Tema koguduse eri tööharudes, kuid igaüks neist töötas ühiselt Jumala riigi ülesehitamiseks (1Kr 3:9).

Jumal kutsub meid üles koostööle, mitte konkurentsile. Iga usklik saab Jumalalt anni koos töötamiseks Kristuse ihus ja kogukonna teenimisel (1Kr 12:11). Ei ole suuremaid ega väiksemaid ande. Kristlikus koguduses on kõik vajalikud (1Kr 12:18–23). Meile Jumalast antud annid ei ole isekaks uhkeldamiseks ning need on meile andnud Püha Vaim, et teha evangeeliumi levitamise tööd.

Igasugune võrdlemine teisega pole tark, sest see muudab meid kas araks või teeb ülbeks. Juhul kui mõtleme, et teised on meist kaugelt „üle“, oleme ennast nendega võrreldes rusutud ning võime kergesti muutuda araks, ükskõik mis tööharus me tegutseme. Teisalt aga, juhul kui mõtleme, et meie töö Kristuse heaks on palju efektiivsem kui teiste oma, muutume uhkeks, mis on küll viimane tunne, mida ükski kristlane peaks hellitama.

Mõlemat liiki suhtumine halvab meie tõhusa tegutsemise Kristuse heaks ja osaduse, mis meil kaasinimestega on. Kui tegutseme mõjusfääris, mille Kristus on meile andnud, tunneme rõõmu ja rahulolu Temast tunnistamisest. Meie jõupingutused täiendavad kaasliikmete omi ning Kristuse kogudus astub hiiglaslike edusammudega kuningriigi suunas.

`Saad sa mõelda kellelegi, kelle anded teenimistöös tekitavad sinus kadedust? (Pole eriti raske, eks?) Samal ajal, kui sageli oled tundnud uhkust oma annete üle, kõrvutatuna kaasinimeste omadega? Mõte on selles, et Paulus muretseb pattulangenud inimese jaoks alati olemas oleva tõsiasja pärast. Vaatamata sellele, kumb suhtumisviis meie juures valdav on, kuidas õppida isetut hoiakut, mis on vajalik meie ühtsuse säilitamiseks Kristuses?`
