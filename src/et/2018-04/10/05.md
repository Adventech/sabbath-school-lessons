---
title: Andestus
date: 05/12/2018
---

**Mis on andestamine? Kas andestamine õigustab kellegi käitumist, kes on meie suhtes kohutavalt eksinud? Kas minu andeksandmine sõltub süüdlase kahetsusest? Aga mis siis, kui see inimene, kelle pärast olen ärritunud, ei vääri mu andestust?**

`Kuidas aitavad järgmised kirjakohad meil aru saada andeksandmise piibellikust olemusest? Rm 5:8–11; Lk 23:31–34; 2Kr 5:20, 21; Ef 4:26.`

Algatus meid endaga lepitada tuli Kristuselt. „Jumala heldus tahab sind juhtida meelt parandama“ (Rm 2:4). Kristuses lepitati meid Jumalaga siis, kui me alles patused olime. Meie kahetsus ja ülestunnistus ei loo lepitust. Kristuse surm ristil tegi seda; meie osaks on vastu võtta see, mida meie heaks tehti. On tõsi, et me ei saa andestamise õnnistusi seni, kuni pole oma patte tunnistanud. See ei tähenda, et meie patutunnistus looks Jumala südames andestamisvalmiduse. Andestusvalmidus oli tema südames kogu aeg. Küll aga võimaldab patutunnistamine andestuse vastu võtta (1Jh 1:9). Patutunnistamine on ülimalt tähtis – mitte sellepärast, et see muudaks Jumala suhtumist meisse, vaid sellepärast, et see muudab meie suhtumist Temasse. Kui me alistume kahetsemiseks ja pattude ülestunnistamiseks Püha Vaimu veenvale väele, siis me muutume.

Andestamisvalmidus on ka väga oluline meie enda vaimuliku heaolu pärast. Suutmatus andestada kellelegi, kes on meie vastu eksinud, isegi siis, kui ta ei vääri andestust, võib meile rohkem haiget teha kui süüdlasele. Kui keegi on sulle halba teinud ja see valu on su sees nagu mädanev haav, kuna sul ei ole õnnestunud andeks anda, siis lased endale ju veel rohkem haiget teha. Vägagi sageli on sellised tunded ja valu eraldumise ja pingete põhjus koguduses. Lahendamata valu koguduseliikmete vahel paneb valutama kogu Kristuse ihu üksmeele.

Andeksandmine vabastab meid teise inimese hukkamõistmisest, sest Kristus on vabastanud meid Tema hukkamõistust. Samas ei mõista see õigeks teise käitumist meie suhtes. Võime ära leppida kellegagi, kes on meile halba teinud, sellepärast, et Kristus lepitas meid endaga, kui meie Temale halba tegime. Saame andeks anda sellepärast, et meile on andeks antud. Saame armastada sellepärast, et meid on armastatud. Andeksandmine on valik. Võime valida andeks anda, vaatamata teise isiku tegudele või suhtumisele. Selline on õige Jeesuse meelsus.

**Kuidas aitab tähelepanu keskendamine andeksandmisele, mis meil on Kristuses, õppida andeks andma kaasinimestele? Miks on selline andeksandmine kristlikule kogemusele niivõrd olemuslik?**
