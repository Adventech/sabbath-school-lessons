---
title: Misjonilugu
date: 07/12/2018
---

#### Meie kirik on koolid

_Loo on kirja pannud Andrew McChesney Adventmisjonist._

Seitsmenda päeva adventistide haridustöö on tee inimeste südameteni Bangladeshis, ütles koguduse juht.

„Meie kogudus Bangladeshis koosneb põhiliselt koolidest,“ ütles Milton DAs, Bangladeshi Uniooni kommunikatsioonijuht. „Haridus on jõulisim vahend, kuidas jõuda Bangladeshi inimesteni. Seal, kus on kogudus, on kool.“

Esimene misjonijaam, mis sillutas tee riigis õitsele puhkenud adventharidusele, rajati 1906. aastal Lal Gopal Mookerjee ja tema naise USA kooliõpetaja Grace Kelloggi poolt tollases Ida-Bengalis.

Täna on adventkoolid edukad mõjukeskused üle kogu selle 162miljonilise elanikkonnaga riigi, kus umbes 10 000 õpilast käib 174 külakoolis, 10 linnakoolis ja üheksas internaatkoolis. Umbes 60–70 protsenti õpilastest on mitteadventistid ja see number tõuseb 99ni sellistes linnakoolides nagu Dhaka Adventist Pre-seminari Kool, kus õpetatakse 1535 õpilast riigi pealinnas.

Adventharidus on väga nõutud, sest eri uskkondadest lapsevanemad tahavad, et nende lapsed õpiksid kristlikke väärtuspõhimõtteid, ütles Dan.

„Päris palju lapsi ootab kooli sissesaamist,“ teatas Dan, kes töötas viis aastat Dhaka Adventistide Eelseminari Koolis ja on Bangladeshi Laste Sponsorlusteenistuse ülevaataja. See viimane organisatsioon on Bangladeshi Uniooni osakond, kes hoolitseb 3 000 vähekindlustatud lapse iga-aastase õppemaksu eest, tehes koostööd Peakonverentsiga, adventistide Aasia Abi toetusteenistuse ADRA Tšehhi haruga ja muude organisatsioonidega.

Dan ise sai 16 aastat adventkoolis käia, kuna üks naine Austraaliast tasus tema igakuise õppemaksu Aasia Abi kaudu. Ta ütles, et 90 protsenti kohalikke juhte on lapsena samuti toetusrahade abil hariduse omandanud.

76aastane Shova Rani Bayen, pensionil kooliõpetaja, räägib sellest, kuidas tema nägi adventhariduses võimalust santali rahva jaoks, kes elavad Bangladeshi ja Myanmari piiril. Shova ütleb, et siis, kui ta oma abikaasaga, evangelist Narottom Bayeniga 1960ndate algul esimest korda sellesse piirkonda jõudis, kandis santali rahvas ümber vöö ainult nappi riidetükki ja sõi kõiki elusolevusi – sealhulgas tigusid, rotte, kasse ja koeri. Täiskasvanud ei soovinudki teisiti elada.

„Kuid siis avasime koguduse kooli,“ ütles Bayen. „Noorem põlvkond hakkas muutuma. Kui lapsed olid lõpetanud kolm klassi, saatsime nad internaatkooli. Paljud neist lastest on nüüd koguduse töölised, pastorid ja evangelistid.“
