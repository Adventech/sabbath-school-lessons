---
title: Sõpruse taastamine
date: 02/12/2018
---

Paulus ja Barnabas töötasid koos Jeesusest tunnistamisel. Kuid nad olid eri meelt selles, kas usaldada üht nii kartlikku inimest nagu Johannes Markus (Ap 15:36–39). Evangeeliumi kuulutamisega kaasnev võimalik oht oli pannud Johannes Markuse mingil hetkel Paulust ja Barnabast maha jätma ning koju tagasi pöörduma (Ap 13:13).

„See Markuse argusest tingitud põgenemine sai Pauluse poolt tükiks ajaks karmi hukkamõistu osaliseks. Barnabas, vastupidi, kaldus Markust tema kogenematuse pärast vabandama. Ta oli veendunud, et Markus ei peaks evangeeliumitööst loobuma, kuna ta nägi temas omadusi, mis võisid teha teda kasulikuks Kristuse tööliseks.“ – Ellen G. White, _Apostlite teod_, lk 170.

Kuigi Jumal kasutas kõiki neid mehi, vajasid nendevahelised küsimused lahendamist. Apostel, kes jutlustas armust, pidi armu laiendama selle noore jutlustajani, kes talle pettumuse oli valmistanud. Andestuse saanud apostel pidi andeks andma. Johannes Markus kasvas Barnabase ülesehitava õpetamise all (Ap 15:39) ja lõpuks liigutasid muutused ilmselt ka Pauluse südant.

`Kuidas näitavad Pauluse kirjad Timoteosele ja kogudusele Kolossas tema uuendatud suhet Johannes Markusega ja uut usaldust sellesse noorde jutlustajasse? Kl 4:10, 11; 2Tm 4:11.`


Kuigi üksikasjad, kuidas Paulus Johannes Markusega ära leppis, on küllalt visandlikud, on piibellik aruanne selgesõnaline. Johannes Markusest sai apostli truu kaaslane. Paulus soovitas Johannes Markust kui „kaastöölist“ kogudusele Kolossas. Pauluse elu lõpupoole palus ta tungivalt, et Timoteos tooks Johannes Markuse endaga Rooma kaasa, „sest ta on väga vajalik mulle abiliseks“ (2Tm 4:11). Noor jutlustaja, kellele Paulus ilmselgelt oli andestanud, rikastas tema teenimistööd. Nendevahelised müürid olid maha kistud ja nad said töötada koos evangeeliumi heaks. Ükskõik, missugune oli nendevaheline probleem ja kui tahes õigustatud võis olla Pauluse varasem hoiak Johannes Markuse suhtes, oli see tema jaoks nüüd möödanik.

`Kuidas õppida andestama neile, kes on meile haiget teinud või pettumuse valmistanud? Samas, miks ei hõlma andeksandmine alati eelnevate suhete täielikku uuendamist? Miks ei ole seda alati vaja?`
