---
title: Orjast pojaks
date: 03/12/2018
---

Ajal, mil Paulus oli Roomas vangistuses, kohtas ta ärakaranud orja, kelle nimi oli Oneesimos ja kes oli põgenenud Kolossast Rooma. Paulus sai aru, et ta tundis isiklikult Oneesimose peremeest. Kiri Fileemonile on Pauluse isiklik pöördumine oma sõbra poole, et too taastaks suhted ära jooksnud orjaga.

Suhted tähendasid Pauluse jaoks palju. Apostel teadis, et mõranenud suhted kahjustavad vaimulikku kasvu ja koguduse ühtsust. Fileemon oli koguduse juht Kolossas. Kui temasse jäänuks Oneesimose suhtes kibedaid tundeid, heitnuks see varju tema kristlikule tunnistamisele ja koguduse tunnistustööle uskmatus kogukonnas.

`Loe Fm 1–25. Millised tähtsad põhimõtted suhete taastamise kohta siit leiame? Pea meeles, et võtmesõnaks on põhimõtted.`

Esmapilgul on kuidagi üllatav, et Paulus ei rääkinud jõulisemalt orjuse pahe vastu. Kuid Pauluse teguviis oli palju tõhusam. Evangeelium murrab ideaalis maha kõik klassivahed (Gl 3:28; Kl 3:10, 11). Apostel saatis Oneesimose tagasi Fileemoni juurde mitte enam orjana, vaid oma pojana Jeesuses ja Fileemoni jaoks „armsa vennana“ Issandas (Fm 16).

Paulus teadis, et ärakaranud orjade tulevik on kurb. Neid võis igal ajal kinni püüda. Nad olid määratud elama viletsat ja vaest elu. Kuid nüüd, Fileemoni vennana Kristuses ja vabatahtliku töölisena, võis Oneesimose tulevik olla parem. Fileemoni käe all pidi talle olema tagatud toit, peavari ja töö. Murtud suhte parandamine tõi tema ellu tohutu erinevuse. Temast sai „ustav ja armas vend“ ning evangeeliumi kaastööline Paulusele (Kl 4:9). Paulus soovis nii tuliselt ja järeleandmatult neid lepitada, et ta oli valmis maksma oma taskust kõik rahalised kulud, mida toimunu võis kahe sellise Jeesusesse uskuja vahel tekitada.

`Milliseid evangeeliumi põhimõtteid leiad siinnähtust, mis aitavad sul toime tulla igasuguse surve ja pingetega ning isegi mõradega, mis sul suhetes kaasinimestega olla võivad? Kuidas ennetavad need põhimõtted ühtsuse purunemist sinu kohalikus koguduses?`
