---
title: Uuendamine ja üksmeel
date: 06/12/2018
---

`Loe Mt 18:15–17. Jeesus andis meile kolm sammu, mis aitavad lahendada konflikte, kui teine koguduseliige on meile halba teinud. Millised need sammud on? Kuidas rakendada need sõnad oma käesolevasse olukorda?`

Jeesus soovis Mt 18. peatüki nõuandega hoida isiklikku tüli koguduse sees nii väikese rühma inimeste teada, kui võimalik. Tema kava kohaselt pidid kaks asjaosalist probleemi omavahel ära lahendama. Just seepärast ütles Jeesus: „Aga kui su vend peaks patustama, siis mine, noomi teda nelja silma all“ (Mt 18:15). Kui kahe inimese vahelisse tülisse kaasatakse palju teisi, muutub riid suuremaks ja mõjutab üha rohkem kaasliikmete osadust. Inimesed astuvad ühele või teisele poolele ning maha märgitakse rindejoon. Kuid kui kristlased püüavad ajada oma erimeelsused korda nelja silma all ning kristlikus armastuses ja vastastikuses üksteisemõistmises, luuakse lepitusõhkkond. Kliima on Püha Vaimu jaoks õige ning Tema töötab inimestega kaasa, et erimeelsused lahendada.

Mõnikord ei ole isiklikest üleskutsetest tüli lahendamisel kasu. Sellistel puhkudel soovitab Jeesus võtta endaga üks-kaks inimest kaasa. See teine samm lepitusprotsessis peab alati järgnema esimesele sammule. Eesmärgiks on inimesed omavahel taas kokku liita, mitte neid teineteisest kaugemale lükata. Üks või kaks, kes ühinevad haavatud poolega, ei lähe oma seisukohta tõestama ega liitu teise poole süüdistamisega. Nad tulevad kristlikus armastuses ja kaastundes nõuandjatena ja palvekaaslastena selleks, et osaleda kahe võõrdunud inimese taasühendamise protsessis.

On olukordi, kus kõik püüdlused probleemi lahendada ei toimi. Sellisel juhul annab Jeesus meile nõu tuua probleem koguduse ette. Kindlasti ei räägi Ta sellest, et isikliku tüli lahendamiseks tuleb katkestada hingamispäevahommikune jumalateenistus. Sobiv koht sellise teema jaoks, juhul kui kaks esimest sammu ei ole aidanud kaht poolt lepitada, on koguduse nõukogu. Taas kord on Kristuse eesmärgiks lepitus. Mitte ühe poole süüdistamine ega teise poole süüst vabastamine.

„Ära talu küpsevate väärarengute vimma. Ära lase haaval mädanema minna ja välja purskuda mürgistes sõnades, mis rüvetavad neid kuulavate inimeste meeli. Ära lase kibedatel mõtetel jätkuvalt täita sinu ja tema meeli. Mine oma venna juurde ning räägi temaga alandlikult ja siiralt sellest asjast.“ – Ellen G. White, _Gospel Workers_, lk 499.
