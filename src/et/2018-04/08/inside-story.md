---
title: Misjonilugu
date: 23/11/2018
---

#### Karistus teiste pattude pärast

_Loo on kirja pannud Andrew McChesney Adventmisjonist._

Kui inimesed esimest korda selle poisikesega kohtusid, ei küsinud nad: „Mis su nimi on?“, vaid: „Mis su jalgadel viga on?“

Jack Chen roomas oma maakodus Taiwani keskosas mööda maad kuni viienda eluaastani. Igapäevaste kehaliste harjutuste abil suutis ta muskleid nii palju kasvatada, et jaksas püsti seista, kui esimesse klassi läks. Kuid ta liikus oma jalgadel kohmakalt ning teised lapsed kiusasid ja mõnitasid teda: „Värdjas!“ Mõnikord sülitasid poisid tema peale, kui temast möödusid.

Jack sündis niisuguse jalahaigusega, mis arste hämmeldusse viis. Kuid Jack ja tema vanemad ei kahelnud haiguse põhjuses: keegi oli perekonnas midagi halba teinud ja nüüd neid karistati.

„Minu pere teenis ebajumalaid ning mu vanemad uskusid, et meid karistatakse millegi eest, mida esivanemad olid teinud,“ ütles Jack.

Kui Jack oli 12aastane, soovitas üks peresõber, et poisil oleks parem õppida lähedalasuvas seitsmenda päeva adventistide koolis, sest riigikoolis tekkis tal mahajäämus.

Kui Jack seitsmendas klassis käima hakkas, kuulis ta esimest korda Jeesusest. Ta luges esimest korda Piiblit. 13aastasena otsustas ta anda oma südame Jeesusele.

Vastus tema suurimale küsimusele – miks teda teiste inimeste pattude eest karistati – tuli aasta hiljem, kui ta luges pimedana sündinud mehest, kelle Jeesus terveks tegi. Ta luges: „Ja ta jüngrid küsisid temalt: „Rabi, kes on teinud pattu, kas tema ise või ta vanemad, et ta on sündinud pimedana?“ Jeesus vastas: „Ei ole pattu teinud tema ise ega ta vanemad, vaid temas peavad saama avalikuks Jumala teod“ (Jh 9:2–3).

Jack tundis, et neid sõnu lugedes võeti temalt raske koorem. „Ma taipasin, et tegu polnud karistusega, vaid õnnistusega,“ ütles ta. „Kui mul poleks seda haigust olnud, poleks minu perekonnal ja minul mitte kunagi olnud võimalust Jumalat tundma õppida.“

Jack läbis kraadiõppe Taiwani Adventistide Kolledžis ning teenib nüüd pastorina rannikulinnas Jiadingis. Ta lonkab kergelt ühte jalga, kuid liigub muidu normaalselt. Ta on abielus ja tal on kaks pojakest.

32aastane Jack, imetleb seda, kuidas ta Jeesuse leidis – või kuidas Jeesus tema leidis. „Ma ei olnud isegi kristlane, aga ma otsisin Jumalat kui kedagi, kes päästaks mu elu,“ ütles ta. „Sa pead esmalt avama oma meele Jumalat otsima ning siis ütleb Jumal sulle, mida sul järgmisena teha tuleb.“ 
