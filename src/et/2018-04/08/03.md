---
title: Kristuse teine tulek
date: 19/11/2018
---

Apostlid ja alguspäevade kristlased pidasid Kristuse tagasitulekut „õndsaks lootuseks“ (Tt 2:13) ning ootasid, et kõik Pühakirja prohvetikuulutused ja tõotused täituvad teisel tulekul. Seitsmenda päeva adventistid hoiavad seda veendumust endiselt kindlalt alal. Tegelikult ütleb meie nimi, „adventist“, seda ühemõtteliselt. Kõik, kes Kristust armastavad, ootavad innukalt päeva, mil nad saavad näost näkku olla osaduses Temaga. Kuni selle päevani on Kristuse teise tuleku tõotusel meie kui Jumala rahva jaoks ühendav mõju.

`Mida õpetavad järgmised kirjakohad Kristuse tagasituleku viisi kohta? Kuidas erineb see mõningatest Kristuse tagasituleku kohta käivatest populaarsetest ettekujutustest? Ap 1:11; Mt 24:26-27; Ilm 1:7; 1Ts 4:13–18; Ilm 19:11–16.`

Piibel kinnitab korduvalt, et Jeesus tuleb jälle, võtmaks endaga kaasa Tema lunastatud rahvas. Ei tohiks spekuleerida selle üle, millal vastav sündmus toimub, sest Jeesus ise ütles: „Seda päeva või tundi ei tea aga keegi, ei taeva inglid ega Poeg, vaid Isa üksi“ (Mt 24:36). Me lihtsalt ei tea, millal Kristus tagasi tuleb; meile on öeldud, et me ei tea.

Oma teenistuse lõpul jutustas Jeesus tähendamissõna kümnest neitsist (Mt 25:1–13) selleks, et illustreerida koguduse kogemust, kes ootab Tema teist tulekut. Neitsite kaks rühma kujutavad kaht liiki usklikke, kes tunnistavad, et usuvad Jeesust. Pinnapealselt vaadates näevad need kaks rühma välja ühesugused, kuid kui Jeesuse tulek viibib, saab silmanähtavaks nendevaheline tõeline erinevus. Üks rühm on viivitusest hoolimata hoidnud oma lootuse elavana ja teinud vastavad vaimulikud ettevalmistused. Selle tähendamissõnaga soovis Jeesus oma jüngritele õpetada, et kristlik kogemus ei saa rajaneda emotsionaalsel erutusel või entusiasmil, vaid pideval toetumisel Jumala armule ja usu sihikindlusel isegi siis, kui ei ole käegakatsutavat tõendust Jumala tõotuse täitumisest. Jeesus kutsub meid tänapäeval ikka „valvama“ ja olema igal ajal valmis Tema tulekuks.

`Kuigi juba meie nimi „seitsmenda päeva adventistid“ tunnistab, kui oluline on meie jaoks Jeesuse teine tulek, siis kuidas hoida isiklikul tasandil silme ees Tema teise tuleku tõelisust? Kuidas mitte teha aastate möödudes viga, mille eest Jeesus kümne neitsi tähendamissõnaga hoiatas?`
