---
title: Jeesuse teenistus taevases pühamus
date: 20/11/2018
---

Vanas Testamendis andis Jumal Moosesele juhised kogudusetelgi ehk pühamu ehitamiseks, mis pidi olema Tema „eluasemeks“ maa peal (2Ms 25:8). Pühamuteenistuste kaudu sai see paigaks, kus Iisraeli lastele õpetati lunastusplaani. Hiljem, kuningas Saalomoni ajal asendati kaasaskantav kogudusetelk suurejoonelise templiga (1Kn 5.–8. ptk). Nii kogudusetelk kui ka tempel jäljendasid taevast pühamut, „mida ei ole püstitanud inimene, vaid Issand“ (Hb 8:2; vaata ka 2Ms 25:9, 40).

Kogu Piiblit läbib eeldus, et on olemas taevane pühamu, mis on Jumala esmane eluase. Maapealse pühamu teenistused olid „miniprohvetikuulutused“ lunastusplaanist ja Jeesuse preesterlikust teenistusest taevas.

`Loe Hb 8:6; 9:11, 12, 23–28 ja 1Jh 1:9–2:2. Mida õpetavad need kirjakohad seoses Jeesuse preesterliku teenistusega taevas?`

Kristuse taevasseminekust alates on taevane pühamu koht, kus Kristus toimetab oma preesterlikku teenistust meie päästmiseks (vaata Hb 7:25). Sellepärast julgustatakse meid: „Läki siis julgusega armu aujärje ette, et me halastust saaksime ja armu abiks leiaksime parajal ajal“ (Hb 4:16).

Nii nagu maapealses kogudusetelgis oli preesterlik teenistus kahe-etapiline – esiteks iga päev pühas paigas ja siis korra aastas kõige pühamas paigas –, nii kujutab Pühakiri neid kaht etappi ka Jeesuse teenistuses taevas. Tema teenistust taevases pühas paigas iseloomustab vahendustegevus, andestamine, lepitamine ja uuendamine. Kahetsevatel patustel on kohene juurdepääs Isale Vahemehe Jeesuse kaudu (1Jh 2:1). 1844. aastast alates keskendub Jeesuse teenistus kõige pühamas paigas kohtumõistmise aspektidele ja puhastamisele, mida tehti korra aastas lepituspäeval (3Ms 16. ptk). Pühamu puhastamise teenistus põhineb samuti Jeesuse valatud verel. Sellel päeval teoks saanud lunastus kuulutas ette Kristuse teenete lõplikku rakendamist, et kõrvaldada patu kohalolu ja lepitada universum täielikult Jumala ühtses harmoonilises valitsemises. Selle kahe-etapilise teenistuse doktriin on adventistide ainulaadne panus kogu lunastusplaani mõistmisesse.
