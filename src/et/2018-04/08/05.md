---
title: Hingamispäev
date: 21/11/2018
---

Veel üks tähtis piibellik õpetus, mida seitsmenda päeva adventistid usuvad ja alal hoiavad, on seitsmenda päeva hingamispäev. Tegemist on võtmedoktriiniga, mis toob meie hulka ühtsuse ja osaduse. See õpetus on üks neist, mida – vähesed erandid välja arvatud –, me kristlaskonnas ainsana järgime.

Hingamispäev on Jumala and inimkonnale otse loomisnädalast (1Ms 2:1–3). Loomisel panid hingamispäevale aluse kolm selgesti eristatavat jumalikku tegu: (1) Jumal hingas hingamispäeval, (2) Ta õnnistas seda päeva ja (3) Ta pühitses selle. Need kolm tegevust määrasid hingamispäeva Jumala eriliseks anniks ja võimaldasid inimsool kogeda maa peal taevalikku tõelisust ning kinnitasid Jumala kuuepäevast loomistööd. Tuntud rabi Abraham Joshua Heschel on nimetanud hingamispäeva „aja lossiks“, pühaks päevaks, mil Jumal kohtub oma rahvaga eriliselt.

`Millise õpetuse annavad järgmised kirjakohad hingamispäeva tähenduse kohta inimkonna jaoks? 2Ms 20:8–11, 5Ms 5:12–15; Hs 20:12, 20.`

Soovides järgida Jeesuse eeskuju (Lk 4:16), peavad seitsmenda päeva adventistid seitsmenda päeva hingamispäeva. Jeesuse osalemine hingamispäevastel teenistustel näitab, et Ta kiitis selle päeva puhkamise ja Jumala teenimise päevana heaks. Ta tegi mõne oma imeteo hingamispäeval selleks, et õpetada tervendamise mõõdet (nii füüsilist kui ka vaimset), mis tuleneb hingamispäeva pühitsemisest (vaata Lk 13:10–17). Apostlid ja varakristlased said aru, et Jeesus ei olnud hingamispäeva tühistanud; nad ise pidasid seda ja osalesid sel päeval jumalateenistusel (Ap 13:14, 42, 44; 16:13; 17:2, 18:4).

Veel üks hingamispäeva kaunis mõõde on, et see tähistab meie vabastamist patust. Hingamispäev on mälestusmärk sellest, kuidas Jumal päästis Iisraeli rahva Egiptuse orjusest hingamisse, mida Ta Kaananimaal tõotas (5Ms 5:12–15). Kuigi Iisrael ei suutnud siseneda sellesse hingamisse oma korduva sõnakuulmatuse ja ebajumalateenistuse tõttu, tõotas Jumal ometi, et „Jumala rahva hingamisaeg on alles ees“ (Hb 4:9). Kõik, kes soovivad sellesse hingamisse minna, saavad sellesse siseneda, uskudes Jeesuse pakutud päästet. Hingamispäeva pidamine sümboliseerib vaimulikku puhkamist ja hingamist Kristuses ning toetumist ainult Tema teenetele – mitte oma tegudele –, mis päästavad meid patust ja annavad meile igavese elu. (Vaata Hb 4:10; Mt 11:28–30.)

**Millisel käegakatsutaval moel on hingamispäev aidanud sul kogeda ühtsust ja osadust, mida Kristus oma rahva jaoks igatseb?**
