---
title: Toetav mõte
date: 23/11/2018
---

Ellen G. White’i raamatust _Counsels to Writers and Editors_, peatükk „The Foundations, Pillars, and Landmarks“, lk 28–32. Loe artiklit „Doctrines, Importance of“ teosest _The Ellen G. White Encyclopedia_, lk 778, 779.

Seitsmenda päeva adventistidena jagame tähtsaid ühiseid uskumusi mõne teise kristliku ühendusega. Keskne neist on loomulikult pääste, mis tuleb üksnes Jeesuse lepitavasse ja asenduslikku surma uskumise kaudu. Koos teiste kristlastega usume, et meie õigus pole mitte meie oma tegudes, vaid Kristuse õiguses, mis pannakse meie arvele usu kaudu; tegu on teenimatu armu anniga. Või nii, nagu Ellen G. White suurepäraselt kirjutas: „Kristust koheldi nii, nagu meie oleme ära teeninud, selleks et meid võidaks kohelda nii, nagu Tema väärib. Teda mõisteti hukka meie pattude pärast, milles Temal ei olnud mingit osa, selleks et meid võiks mõista õigeks Tema õiguse läbi, milles meil ei ole mingit osa. Tema kannatas surma, mis kuulus meile, et meie saaksime elu, mis kuulus Temale.“ – Ajastute igatsus, lk 25. Samas teevad meie terviklik põhitõdede komplekt ning kombed ja elustiil, mis nendest uskumustest välja kasvavad, meid kristlikus maailmas ainulaadseks. Ja niimoodi peab ka olema; kui see nii poleks, siis mis mõtet oleks olla seitsmenda päeva adventist? Meie armastus Jeesuse vastu ja õpetus, mida kuulutame, peaks olema võimsaim meid ühendav tegur.

**Küsimused aruteluks:**

1. Raamatus _Faith and Works_, lk 103 võrdsustab Ellen G. White õigeksmõistmise pattude andestamisega. Kuidas on andestuse ja Kristuses õigeksmõistmise hindamine meie osaduse ning vendade ja õdede sõpruskonnaks olemise alus?

2. Mõtle sellele, kui tähtsad on meie õpetuse punktid koguduse ühtsuse kontekstis. Mis muu, kui ühised uskumused, mida jagame, on toonud kokku miljonid inimesed nii erineva etnilise, religioosse, poliitilise ja kultuurilise taustaga – ning mitte ainult misjonitöö ja sõnumi kuulutamise kontekstis, vaid ka koguduse ühtsuse kontekstis? Mida räägib see asjaolu meile, kui tähtis on õpetus, mitte ainult misjonitöö ja meie sõnumiga seoses, vaid ka koguduse ühtsuse jaoks?

3. Juba meie nimi „seitsmenda päeva adventistid“ osutab kahele väga tähtsale õpetusele – seitsmenda päeva hingamispäevale ja Jeesuse teisele tulekule. Üks osa meie nimest osutab loomisele, teine lunastamisele. Kuidas on need kaks õpetust seotud ja mil viisil võtavad need üheskoos kokku selle tuuma, kes me oleme?

**Kokkuvõte:** Seitsmenda päeva adventistidel on palju ühiseid uskumusi. Osa uskumusi on ühised teiste kristlastega, teised mitte. Neid õpetusi tervikuna vaadates moodustub meie koguduse selgesti eristuv identiteet ja see on alus ühtsusele Jeesuses.
