---
title: Surm ja ülestõusmine
date: 22/11/2018
---

Loomisel „Issand Jumal valmistas inimese, kes põrm on, mullast, ja puhus tema ninasse eluhinguse: nõnda sai inimene elavaks hingeks“ (1Ms 2:7). See kirja­panek inimkonna loomisest näitab, et elu pärineb Jumalalt. Kas surematus on selle elu olemuslik aspekt? Piibel ütleb meile, et ainult Jumal on surematu (1Tm 6:16); surematust ei anta inimesele sündimisel. Vastandina Jumalale on inimesed surelikud. Pühakiri võrdleb meie elu auruga, „mida on hetke näha, ja siis see haihtub“ (Jk 4:14) ning surma korral lõpeb meie elu magamisesarnase olukorraga, milles pole teadvust. (Vaata Kg 9:5, 6, 10, Ps 146:4; Ps 115:17; Jh 11:11–15.)

Kuigi inimesed sünnivad surelikena ja alluvad surmale, räägib Piibel, et Jeesus Kristus on surematuse allikas; Piibel ütleb meile, et Tema annab surematuse ja igavese elu tõotuse kõikidele, kes usuvad Tema päästet. „Jumala armuand on igavene elu Kristuses Jeesuses, meie Issandas“ (Rm 6:23). Jeesus „on kõrvaldanud surma ning on evangeeliumi kaudu toonud valge ette elu ja kadumatuse“ (2Tm 1:10). „Sest nõnda on Jumal maailma armastanud, et ta oma ainusündinud Poja on andnud, et ükski, kes temasse usub, ei hukkuks, vaid et tal oleks igavene elu“ (Jh 3:16). Seega on surma järel elulootus.

`Loe 1Kr 15:51–54 ja 1Ts 4:13–18. Mida räägivad need kirjakohad meile elust pärast surma ja millal antakse inimestele surematus?`

Apostel Paulus teeb selgeks, et Jumal ei anna inimestele surematust mitte surmahetkel, vaid ülestõusmisel, mil viimne pasun hüüab. Kuigi usklikud saavad igavese elu tõotuse hetkel, mil nad võtavad Jeesuse vastu oma Päästjaks, antakse surematus alles ülestõusmisel. Uus Testament ei tea midagi mõttekäigust, et hinged lähevad taevasse kohe, kui surrakse; selle õpetuse juured on paganluses, ulatudes antiik-Kreeka filosoofiasse, ning seda pole leida ei Vanas ega Uues Testamendis.

`Kuidas aitab meie arusaamine surmast meil veel rohkem hinnata Jeesuse teise tuleku tõotust? Kuidas ühendab see uskumus võimsalt seitsmenda päeva adventiste? `
