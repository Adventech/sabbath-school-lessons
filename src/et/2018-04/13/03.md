---
title: Uuendamise tõotus
date: 24/12/2018
---

`Loe Js 11:1–10. Milline tõotus anti Iisraelile ja mida räägib see lunastatute igavesest elukohast?`

Piibel algab Maa loomise looga (1Ms 1. ja 2, ptk). Siin kirjeldatakse kaunist ja kooskõlalist maad, mis usaldati meie esimeste esivanemate – Aadama ja Eeva – kätesse. See oli täiuslik maailm ja kodu inimsoole, kelle Jumal oli loonud. Piibli viimased kaks peatükki räägivad samuti täiusliku ja kooskõlalise maailma loomisest lunastatud inimkonna jaoks (Ilm 21. ja 22. ptk), kuid sel puhul on täpsem kasutada sõna taasloomine, Maa ennistamine patu hävitavast tegevusest.

Piibel teatab paljudes kohtades, et see lunastatute igavene kodu saab olema reaalne koht, mitte ettekujutuslik fantaasia või unistus. Lunastatud suudavad näha, kuulda, haista, puudutada ja tunda uut kogemust, uut elu. Js 11. ptk prohvetikuulutus on kaunis kirjakoht, mis räägib Messia tulekust, kes loob uue ajastu. Tema lõpetab kõik vägivalla ja juhatab sisse igavese rahu. Jumala valitsemine sellel uuel maal rajab universaalse harmoonia.

`Loe Ilm 21:1–5. Mis selle uue harmoonia tulemusena jäädavalt kaob?`

Ellen White kirjutas sellest, mis lunastatuid ootab: „Ja kui igaviku aastad veerevad, toovad need rikkalikumaid ja aulisemaid ilmutusi Jumalast ja Kristusest. Samamoodi nagu kasvavad teadmised, suurenevad ka armastus, austus ja õnnelikkus. Mida rohkem õpivad inimesed Jumalat tundma, seda enam imetlevad nad Tema iseloomu. Kui Jeesus avab nende ees lunastuse rikkused ja hämmastavad saavutused suures võitluses Saatanaga, tuksub lunastatute süda suuremas pühendumises ja nende käsi liigub kuldkandlel kindlamalt. Kümme tuhat korda kümme tuhat ja tuhat korda tuhat häält ühinevad kiituslaulu võimsaks refrääniks.“ – Ellen G. White, _Lunastuslugu_, lk 432, 433.

`Mil moel saame juba nüüd mõista Jumala iseloomu? Kuidas avab kaasinimestega kooskõlas ja ühtsuses elamine meile juba nüüd üht-teist Jumala iseloomust ja olemusest?`
