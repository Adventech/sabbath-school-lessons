---
title: Uus maa lunastatutele
date: 26/12/2018
---

„Sest vaata, ma loon uue taeva ja uue maa. Enam ei mõelda endiste asjade peale ja need ei tule meeldegi“ (Js 65:17). Jesaja ja Johannes (Ilm 21:1) mõlemad nägid nägemuses tõotatud uut maad.

`Mõtiskle Johannese kirjelduse üle lunastatute uskumatult toredast linnast, Uuest Jeruusalemmast Ilm 21:2, 9–27. Mida annavad need salmid mõista selles linnas valitseva ühtsuse ja kooskõla kohta?`

`Loe Ilm 22:1–5. Elujõgi, mis voolab välja Jumala troonist, ja elupuu, mis selle juurde kuulub, on uuele linnale iseloomulikud nähtused. Mis eesmärgiga need uuel maal on?`

Elupuu, millele ligipääsu Aadam üleastumise tõttu kaotas (1Ms 3:22–24), on Kristus paigutanud Uude Jeruusalemma. Juurdepääs sellele puule on üks võitjatele antud tõotus (Ilm 2:7). See kannab kahtteist liiki vilja, igas kuus uut liiki (Ilm 22:2), millest võib mõista, miks uuel maal „noorkuust noorkuusse ning hingamispäevast hingamispäeva tuleb kogu inimsugu mu ette kummardama, ütleb Issand“ (Js 66:23). Vihje „annavad tervist rahvastele“ rõhutab samuti Jumala kavatsust kõrvaldada kõik barjäärid inimeste vahel ning taastada inimkond selle algses seisus: uuendada kõik inimesed, suguharud ja rahvad üheks jagamatuks perekonnaks elama kooskõlas ja rahus, andes üksmeelselt au Jumalale.

„„Annab tervist rahvastele“ viitab kujundlikult igasuguste rahvuslike ja keeleliste barjääride ning eraldusjoonte kõrvaldamisele… Elupuu lehed tervendavad rahvastevahelised murdekohad. Rahvad ei ole enam „paganad“, vaid on ühendatud tõelise Jumala rahvana ühte perekonda (võrdle 21:24–26). See, mida Miika sajandeid varem ette nägi, täitub nüüd: „Rahvas ei tõsta mõõka rahva vastu ja nad ei õpi enam sõdima. Siis istuvad nad igaüks oma viinapuu all ja oma viigipuu all, ja keegi ei hirmuta neid, sest vägede Issanda suu on kõnelnud“ (Mi 4:3–4; [võrdle] Js 2:4). Lunastatud kutsuvad üksteist Elujõe kallastele (Sk 3:10) elupuu alla. Puu lehtede raviomadus parandab kõik haavad – rassilised, etnilised, hõimulised ja keelelised – mis on rebinud ja jaganud inimkonda ammust aega.“ – Ranko Stefanovic, _Revelation of Jesus Christ: Commentary on the Book of Revelation_, lk 593.
