---
title: Elu uuel maal
date: 27/12/2018
---

`Loe Js 35:4–10; 65:21–25. Kuivõrd erinev on sealne elu praegusest?`

Jesaja raamatus loeme mitmel korral millestki, mis on uus: „uued sündmused“ (42:9; 48:6), „uus laul“ (42:10), „hoopis uus“ (43:19), „uus nimi“ (62:2). 65 peatükis on uus maailmakord. Jumala loodolevuste seas on rahu ja kooskõla. Maa lepingulised needmised sõnakuulmatuse ja vastuhaku eest (vaata 3Ms 26:14–17; 5Ms 28:30) on igaveseks kõrvaldatud, sest pattu ei ole enam. See-eest on õnnistuste küllus, majad elamiseks ja nauditav toit.

Milline näeb elu välja sellises kaunis kohas? Osa inimesi arutleb selle üle, kas suudame ära tunda oma sõpru ja pereliikmeid pärast seda, kui inimihu on saanud surematuse ja taastatud täiesti Jumala näo järgi. Pärast Kristuse ülestõusmist suutsid Tema jüngrid Teda ära tunda. Maarja tundis ära Tema hääle (Jh 20:11–16). Toomas tundis ära Jeesuse füüsilise väljanägemise (Jh 20:27, 28). Kaks jüngrit Emmause teel tundsid ära Tema maneerid söögilauas (Lk 24:30, 31, 35). Nii et kui meie ihu on sarnane Jeesuse ülestõusnud ihuga, oleme kindlasti suutelised üksteist ära tundma ning ootame igavikus taastatud suhteid. Võime kindlasti eeldada, et jätkame sõbrustamist nendega, keda tunneme ja armastame ning kes on seal koos meiega.

„Seal tunnevad lunastatud nii, nagu neid endidki tuntakse. Armastus ja osavõtlikkus, mida Jumal ise on hinge istutanud, leiab seal kõige tõelisema ja meeldivama väljenduse. Puhas suhtlemine pühade olenditega, harmooniline seltskondlik elu pühade inglitega ja kõigi aegade ustavate inimestega, kes on oma rüüd pesnud ja valgeks teinud Talle veres, pühad sidemed, mis ühendavad „iga suguvõsa taevas ja maa peal“ (Ef 3:15) – see kõik suurendab lunastatute õnne.“ – Ellen G. White, _Suur võitlus_, lk 677.

„Seepärast me ei tüdi… Sest see praeguse hetke kerge ahistus saavutab meile määratult suure igavese au, meile, kes me ei pea silmas nähtavat, vaid nähtamatut, sest nähtav on mööduv, nähtamatu aga igavene“ (2Kr 4:16–18). Kuidas saame maailmas, mis on nii lühiaegne ja põgus, õppida sirutuma ja kinni haarama nähtamatust ja igavesest?
