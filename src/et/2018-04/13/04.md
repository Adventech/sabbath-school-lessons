---
title: Ülestõusmine ja taastatud suhted
date: 25/12/2018
---

Koguduse alguspäevist saadik on Kristuse taastuleku tõotus andnud Jumala ustava rahva südameile ehk rohkem jõudu kui miski muu, eriti läbikatsumistes. Ükskõik, millised olid neid hirmutavad võitlused, millised oli nende lohutamatud mured ja valu, oli neil lootus, et Kristus tuleb taas. Lisaks olid neil kõik imelised tõotused, mida Tema teine tulek sisaldab.

`Loe 1Ts 4:13–18. Millised tõotused peituvad selles kirjakohas? Mida ütleb see lootuse kohta, et suhted taastatakse?`

Kristuse teine tulek mõjutab kogu inimkonda põhjalikult. Jumala riigi rajamise üks tähtis külg on valitute kokku kogumine. „Ja ta läkitab oma inglid suure pasunahäälega ja need koguvad kokku tema valitud neljast tuulest, taeva ühest äärest teise ääreni“ (Mt 24:31). Selle kogumise hetkel äratatakse üles surnud, kellel on Kristuse õigus, ning nad saavad surematuse (1Kr 15:52, 53). „Tõusevad üles surnud, kes on läinud magama Kristuses“ (1Ts 4:16). Seda hetke oleme kõik oodanud. Ülesäratatud ühinevad nendega, kes on igatsenud nende kohalolu ja armastust. Paulus juubeldab selle sündmuse puhul nii: „Surm, kus on sinu võit? Surm, kus on sinu astel?“ (1Kr 15:55).

Ülestõusmisel ei ole enam haigeid, eakaid, moonutatud ihusid, mis hauda läksid, vaid uued, surematud, täiuslikud inimihud, märgistamata patust, mis hääbumise põhjustas. Üles äratatud pühad kogevad Kristuse taastamistöö täielikkust, peegeldades täiuslikku kuju, mille Jumal loomisel kavandas (1Ms 1:26; 1Kr 15:46–49).

Jeesuse teise tuleku hetkel, mil lunastatud surnud üles äratatakse, muudetakse Kristuse õigusega inimesed, kes maa peal elavad, ning ka neile antakse täiuslik keha. „Sest see kaduv peab riietuma kadumatusega ja see surelik riietub surematusega“ (1Kr 15:53). Niisiis, need kaks lunastatute gruppi – üles äratatud ja muudetud õiged – tõmmatakse „ühtviisi koos nendega pilvedes üles õhku Issandale vastu, ja nõnda me saame alati olla koos Issandaga“ (1Ts 4:17).

`Meie teaduslikul ajastul püüab mõnigi kristlane leida loodusteaduslikku selgitust kõigele, ka „imedele“. Mida õpetab ülestõusmise tõotus meile selle kohta, miks ainult Jumala üleloomulikud teod saavad meid päästa?`
