---
title: Kindel, et Kristus tuleb taas
date: 23/12/2018
---

`Jh 14:1–3 on tuntuim tõotus Jeesuse teisest tulekust. Mida räägib see tõotus sulle sellest, missugust elu elavad lunastatud kord uuel maal?`

Varakristlased pidasid Kristuse tagasitulekut „õnnistatud lootuseks“ (Tt 2:13). Nad ootasid kõigi prohvetikuulutuste ja Pühakirja tõotuste täitumist Tema teisel tulekul, sest see on kristliku rännaku lõppeesmärk. Kõik, kes armastavad Kristust, vaatavad ettepoole päevale, mil nad saavad näost näkku olla osaduses Temaga. Tema sõnad neis salmides annavad mõista, kui lähedane ja tihe osadus on meil nii Jeesusega kui ka üksteisega.

Kristlased usuvad sellesse tõotusse, sest Piibel kinnitab meile, et see täitub. Me oleme selles kindlad, sest usume Jeesuse sõnu: „Ma tulen jälle tagasi“ (Jh 14:3). Just nii, nagu Kristuse esimene tulek oli prohvetlikult ette kuulutatud, nii on ette öeldud ka Tema teine tulek, lausa Vanas Testamendis. Enne veeuputust rääkis Jumal usuisa Eenokile, et Messia auline tulek teeb lõpu patule. Ta kuulutas prohvetlikult: „Vaata, Issand tuleb mitmekümne tuhande pühaga pidama kohut kõigi üle ja karistama iga hinge kõikide nende jumalakartmatute tegude eest, mis nad jumalakartmatult on teinud, ja kõikide kalkide sõnade eest, mida jumalakartmatud patused on tema vastu rääkinud“ (Jh 14:3).

Tuhat aastat enne, kui Jeesus maa peale tuli, kuulutas kuningas Taavet, et Messias tuleb koguma Jumala rahvast kokku. „Meie Jumal tuleb ega vaiki, tuli põletab tema eel ja tema ümber möllab maru väga. Ta kutsub taeva ülalt ja maa, et kohut mõista oma rahvale. „Koguge mulle kokku mu vagad, kes minuga on teinud lepingu ohvri juures!“ (Ps 50:3–5).

Jeesuse teine tulek on tihedalt seotud Tema esimese tulekuga. Prohvetikuulutused, mis rääkisid Tema sündimisest ja tegevusest (näiteks 1Ms 3:15; Mi 5:1; Js 11:1; Tn 9:25, 26) on meie lootuse alus ja usaldus Tema teise tuleku tõotusse. „Nüüd on ta … ilmunud, et ennast ohvriks tuues kõrvaldada pattu… Nõnda ka Kristus, üks kord juba ohverdatud, et ära kanda paljude patud, ilmub teist korda mitte enam patu pärast, vaid päästma neid, kes teda ootavad“ (Hb 9:26, 28).

`Mil moel saad juba nüüd lootust ja lohutust Kristuse teise tuleku tõotusest?`
