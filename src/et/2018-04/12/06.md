---
title: Missiooni korraldamine
date: 20/12/2018
---

Nagu oleme selle veerandaasta jooksul näinud (ja korduvalt esile toonud), on meid koguduseks organiseeritud ja ühendatud misjonitöö jaoks. Me ei ole mingi sotsiaalne klubi, kuhu samameelsed inimesed kokku tulevad ja üksteisele kinnitavad, millesse me usume (kuigi ka see on tähtis). Meid on koondatud üheks selleks, et edastada maailmale tõde, mida me ise oleme hakanud armastama.

`Mt 29:18–20 andis Jeesus oma jüngritele viimased juhised nende missiooni kohta maailmas. Leia Jeesuse korralduse võtmesõnad. Mida ütlevad need sõnad tänapäeval kogudusele?`

Jeesuse suures korralduses oma jüngritele on neli peamist tegusõna: minge, tehke jüngriks, ristige ja õpetage. Nendesse salmidesse kuuluva kreeka keele grammatika kohaselt on põhiverbiks _tehke jüngriks_ ning kolm ülejäänud tegusõna näitavad, kuidas seda teha. Jüngriks tehakse siis, kui usklikud lähevad kõikide rahvaste juurde evangeeliumi kuulutama, inimesi ristima ja õpetama neid pidama seda, mida Jeesus ütles.

Kui kogudus sellele korraldusele vastab, siis Jumala riik avardub ning järjest rohkem inimesi kõikidest rahvustest ühineb nende ridadega, kes võtavad Jeesuse vastu oma Päästjaks. Nende kuulekus Jeesuse korraldusele saada ristitud ja teha Tema õpetuste kohaselt loob ühe ülemaailmse perekonna. Uued jüngrid on samuti kindlad, et Jeesus on igal päeval kohal, kui nemad teevad omakorda jälle järgmisi inimesi jüngriteks. Jeesuse kohalolu on Jumala kohalolu tõotus. Matteuse evangeelium algab teadaandega, et Jeesuse sünd tähendab „Jumal on meiega“ (Mt 1:23), ning lõpeb tõotusega Jeesuse pidevast kohalolust meie juures Tema teise tulekuni.

„Kristus ei öelnud jüngritele, et nende töö on kerge… Ta kinnitas neile, et Tema on nendega: kui nad lähevad välja usus, võivad nad liikuda Kõigekõrgema kilbi varjus. Ta käskis neil olla julged ja tugevad. Keegi, kes on tugevam inglitest, pidi olema nende ridades – taeva vägede Ülemjuhataja. Tema tegi piisavad ettevalmistused nende töö eduks ning võttis endale vastutuse selle eest. Niikaua, kui nad kuuletusid Tema sõnale ning töötasid ühenduses Temaga, ei saanud nad jääda kaotajaiks.“ – Ellen G. White, _Apostlite teod_, lk 29.

**Mõtiskle, mida tähendab tõotus Jeesuse kohalolekust oma rahva juures kuni Tema teise tulekuni. Kuidas peaks selle tõotuse tõelisus meid mõjutama siis, kui püüame täita korraldust, mille Jeesus meile andis?**
