---
title: Misjonilugu
date: 21/12/2018
---

#### Minu naine lahkus kogudusest

_Selle loo on kirjutanud Daniel Gatan._

Mu naine on lakanud seitsmenda päeva adventistide koguduses käimast, kuid ma ei ole jätnud lootust. Räägin nüüd, miks.

Survet avaldaval kommunismiajal sai üks naine mu kodumaal Rumeenias teada adventistide kogudusest ja hakkas regulaarselt hingamispäeviti teenistustel käima. See tegi ta abikaasa tulivihaseks.

„Kuhu sa igal laupäeva hommikul ühel ja samal ajal lähed?“ küsis ta.

„Kallis, lähen adventkirikusse,“ vastas naine.

„Seda ma juba tean,“ nähvas mees. „Sa võid käia edasi, aga ainult ühel tingimusel: sa ei tohi lasta ennast ristida. Ma ei taha kuulda, et sind on ristitud, muidu ma tapan su.“

Kui naine luges Piiblit ja õppis rohkem Jeesust tundma, veendus ta, et pidi ristimise kaudu avalikult Jeesuse poole valima.

Koguduseliikmed ümbritsesid vastristituid pärast hingamispäevast tseremooniat. Nad kallistasid ja kinkisid kirevaid lilli. Kõik naeratasid, peale ühe naise. Ta polnud kindel, kuidas abikaasa reageerib.

Sellel pärastlõunal, kui naine, lilled kaenlas, koju jõudis, leidis ta abikaasa eesõuest. Mees istus puust laua taga, mille sisse oli otsapidi löödud terav nuga.

„Kust sa need lilled said?“ küsis mees.

„Mind ristiti täna,“ vastas naine.

Mehe nägu läks raevust lillakaspunaseks.

„Kas sa ei uskunud mind, kui ma ütlesin sulle, et tapan sind, kui sa end ristida lased?“ küsis mees nuga lauast välja tõmmates. „Valmistu surmaks,“ ütles ta ja tegi torke naise suunas.

Naine põgenes maja taha, kus neil oli aed. Mees sai ta kätte maisivarte vahelt. Kui mees tõstis käe noaga pea kohale, palus naine luba täita veel enda viimane soov: palvetada. Mees nõustus ja vaatas, kuidas naine põlvili langes. Ta kummardus naise kohale, kui too Jumalaga rääkis, ning hoidis nuga oma pea kohal.

Äkki libises noatera aeglaselt käepideme küljest lahti ja kukkus kedagi vigastamata maapinnale. Mees läks näost valgeks. Kogu ta keha hakkas värisema ning ta vajus maapinnale noatera kõrvale. Naine hüppas ta juurde ja aitas ta üles. Sõnatult läksid nad majja.

Mõne aja pärast see mees ristiti. Jumal muutis ta südame.

Kui Jumal sai muuta selle mehe südame, siis ma tean, et Tema saab puudutada ka minu naise südant. Usaldan Jumalat ka siis, kui igasugune lootus näib olevat kadunud.

_68aastane Daniel Gatan on pensionile jäänud ehitustööline Ploscas, Rumeenias._
