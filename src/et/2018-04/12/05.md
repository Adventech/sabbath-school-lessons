---
title: Koguduse kord
date: 19/12/2018
---

Koguduse organisatsiooni üheks peateemaks on tegeleda korraga, distsipliiniga. Mõnikord on tundlik ja võib-olla vääriti mõistetud teema see, kuidas aitab kord koguduse ühtsust säilitada. Kuid piibellikust vaatenurgast keskendub koguduse kord kahele tähtsale valdkonnale: õpetuse puhtuse hoidmisele ning koguduse elupraktika puhtuse säilitamisele.

Oleme juba näinud, et Uus Testament peab tähtsaks piibelliku õpetuse puhtust, olles teadlik ärataganemisest ja valeõpetustest, eriti lõpupäevil. Sama kehtib kogukonna auväärsuse säilitamiseks, võttes ebamoraalsuse, ebaaususe ja kõlvatuse suhtes tarvitusele ettevaatusabinõusid. Sel põhjusel räägitakse Pühakirjast kui kasulikust „õpetamiseks, noomimiseks, parandamiseks, kasvatamiseks õiguses“ (2Tm 3:16).

`Loe Mt 16:19 ja 18:15–20. Millised põhimõtted andis Jeesus kogudusele seoses distsiplineerimise ja eksituses olijate manitsemisega?`

Piibel toetab korrakohasust ja vastutust, mis meil oma vaimuliku ja kõlbelise elu pärast üksteise ees on. Tegelikult on üheks koguduse eraldusmärgiks tema pühadus ehk eristumine maailmast. Kindlasti leiame Piiblist palju näiteid keerulistest olukordadest, kus ebamoraalne käitumine nõudis koguduselt otsustavat tegutsemist. Kogudus peab säilitama moraalinormid.

`Milliseid põhimõtteid õpetavad need kirjakohad meile selle kohta, kuidas koguduses keeruliste teemadega hakkama saada? Mt 7:1–5; Gl 6:1, 2.`

Me ei saa eitada piibellikku õpetust, et koguduses on vaja distsipliini. Ilma selleta ei saa me olla ustavad Sõnale. Kuid märkad, et paljudes niisugustes manitsustes on lunastav ja lootustandev osa. Nii palju kui võimalik, peab distsipliin olema lootustandev. Meil tuleb meeles pidada sedagi, et oleme kõik patused ja vajame kõik armu. Seega, kui rakendame distsipliini, tuleb seda teha alandlikkusega ja tugevalt tunnetades, et meilgi on ebaõnnestumisi.

`Kuidas saame kohelda neid, kes eksivad, lähtudes rohkem lunastavast ja lootustandvast kui karistavast suhtumisest?`
