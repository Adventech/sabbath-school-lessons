---
title: Koguduse ühtsuse säilitamine
date: 18/12/2018
---

`Loe 2Tm 2:15 ja Tt 1:9. Millised ülesanded on Pauluse nõuannete kohaselt Timoteosele ja Tiitusele ustavatel koguduse juhtidel ja vanematel?`

Märkad, kui palju rõhku paneb Paulus doktriinide ja õpetuste puhtana hoidmisele. See on ühtsuse jaoks väga oluline, eriti seetõttu, et meie kogudust ühendavad, kahtlemata rohkem kui miski muu, meie õpetused. Taaskord – adventistidena, niivõrd erineva eluala, kultuuri ja päritoluga inimestena, leidub meie ühtsus Kristuses selle tõe mõistmises, mille Ta on andnud. Juhul kui ajame need õpetused segaseks, ootab ees ainult kaos ja killustatus, eriti aja lõpule liginedes.

„Ma vannutan sind Jumala ja Kristuse Jeesuse ees, kes tuleb kohut mõistma elavate ja surnute üle, ning tema ilmumise ja tema kuningriigi nimel: Kuuluta sõna, astu esile, olgu aeg paras või ärgu olgu, noomi, manitse, julgusta igati pika meelega ja õpetamisega. Sest tuleb aeg, mil nad ei salli tervet õpetust, vaid otsivad endile oma himude järgi õpetajaid, kes kõditavad nende kõrvu ja pööravad end eemale tõest ning pöörduvad müütide poole“ (2Tm 4:1–4).

Nende sõnadega pöörab Paulus oma inspireeritud mõtted Jeesuse teisele tulekule ja kohtupäevale. Apostel kasutab kogu Jumalast antud autoriteeti (vaata 1Tm 1:1) selleks, et anda Timoteosele tähtsat nõu. Lõpupäevade kontekstis, mil valeõpetustest kubiseb ja ebamoraalsus kasvab, peab Timoteos kuulutama Jumala Sõna. Seda tööd on ta kutsutud tegema.

Osana oma õpetustööst peab Timoteos veenma, noomima ja üles kutsuma. Need tegusõnad meenutavad Pühakirjas antud juhiseid (2Tm 3:16). On selge, et Timoteose töö on järgida, õpetada ja ellu rakendada seda, mida ta Pühakirjast leiab, ning tal tuleb seda teha pika meele ja püsivusega. Karmid ja ägedad noomitused toovad patuse harva Kristuse juurde. Järgides Pauluse kirjutatut – järgides seda Püha Vaimu juhtimisel ning sulasesarnase juhi suhtumisega – võib Timoteos olla koguduses võimsaks ühendavaks jõuks.

`Millisel praktilisel viisil saame aidata oma koguduse juhtidel säilitada ühtsust koguduses? Kuidas tagada, et oleksime alati ühtsuse, mitte lõhenemise jõud, eriti keset vaidlusi?`
