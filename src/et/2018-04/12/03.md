---
title: "Juhikoht: sulane"
date: 17/12/2018
---

Jüngritega töötamise käigus koges Jeesus korduvalt hetki, kus Ta tundis tõenäoliselt tüdimust võimujanu pärast, mis neil näis olevat. Apostlid paistsid muretsevat selle pärast, kas neist saavad võimsad juhid Jeesuse riigis (Mk 9:33, 34; Lk 9:46). Isegi siis, kui jüngrid sõid koos viimast õhtusöömaaega, olid nende keskel lausa käegakatsutavalt tunda ülemvõimu ja valitsemise soovi (Lk 22:24).

`Ühe sellise juhtumi puhul väljendas Jeesus selgelt oma mõtteid Tema rahva vaimulikuks juhiks olijaist. Milliseid põhimõtteid juhiameti kohta saame Jeesuse manitsusest Mt 20:25–28? Kuidas näidata seda põhimõtet oma elus ja eriti oma koguduses?`

„Selles sisutihedas lõigus esitab Jeesus meile autoriteedi kaks mudelit. Esimeseks on Rooma arusaam autoriteedist. Selle mudeli puhul seisab eliit teistest kõrgemal. Neil on võim langetada otsuseid ja oodata alamal olijailt allumist. Ilmselgelt jättis Jeesus selle autoriteedi mudeli kõrvale, kui Ta sõnas: „Nõnda ei tohi olla teie seas!“ Küll aga esitas Ta jüngritele uut, õhku ahmima panevat autoriteedimudelit, mis jättis kõrvale või pööras täiesti pea peale hierarhilise mudeli, millega nemad tuttavad olid.“ Darius Jankiewicz, artikkel „Serving Like Jesus: Authority in God’s Church“, ajakirjast _Adventist Review_, 13. märts 2014, lk 18.

Autoriteedi mõiste, mida Jeesus selles loos esitab, tugineb kahele põhisõnale: _sulane_ (diakonos) ja _ori_ (doulos). Mõnes Piibli versioonis tõlgitakse esimene sõna, sulane, sageli „töötegijaks“, ning teine „sulaseks“ või „orjaks“. Nõnda kaotavad mõlemad sõnad palju Jeesuse kavandatud jõulisusest. Kuigi Jeesus ei soovinud tühistada kõiki autoriteedistruktuure, soovis Ta rõhutada, et koguduse juhid peavad olema eelkõige Jumala rahva sulased ja orjad. Nende ametikohad ei ole mõeldud oma autoriteedi pealesurumiseks, inimeste üle valitsemiseks või endale mõjukuse ja maine saamiseks. „Kristuse kuningriik rajanes sootuks teistsugusel alusel. Ta kutsus inimesi valitsemise asemel teisi teenima ning tugevaid kandma nõrkade koormaid. Võim, amet, talendid ja haridus kohustasid nende valdajat teenima kaasinimesi.“ – Ellen G. White, _Ajastute igatsus_, lk 550.

`Loe Jh 13:1–20. Millise juhiameti eeskuju andis Jeesus oma jüngritele? Mida püüab Jeesus ikka veel meile selles lõigus õpetada? Kuidas saame siinset põhimõtet rakendada oma tegevuses kaasinimestega, sees- ja väljaspool kogudust?`
