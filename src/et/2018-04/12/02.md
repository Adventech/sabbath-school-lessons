---
title: Kristus, koguduse pea
date: 16/12/2018
---

Nagu juba varasemast õppetükist nägime, kasutab Uus Testament koguduse kohta keha kujundit. Kogudus on Kristuse ihu. See metafoor vihjab koguduse mitmesugustele tahkudele ning Kristuse ja Tema rahva vahelisele suhtele. Kristuse ihuna sõltub kogudus oma olemasolus Temast. Tema on Pea (Kl 1:18; Ef 1:22) ning koguduse elu Allikas. Ilma Temata ei oleks kogudust.

Kogudus saab oma identiteedi Kristuselt, sest Tema on koguduse uskumuse ja õpetuste Allikas, Aluspõhi ja Algataja. Ometi on kogudus rohkemat kui uskumused ja õpetused, olgugi et need on koguduse identiteedi jaoks väga olulised. Kristus ja Tema Sõna, nagu seda avaldab Pühakiri, määravad ära, mis on kogudus. Niisiis ammutab kogudus oma identiteedi ja tähenduse Kristuselt.

`Ef 5:23–27 kasutab Paulus Kristuse ja Tema koguduse vahelise suhte illustreerimiseks suhet abielumehe ja abielunaise vahel. Millised on Kristuse ja Tema koguduse suhete põhialused?`

Kuigi alistumise idee võib meis kõhklust tekitada, kuna juhid on seda sajandeid kuritarvitanud, allub kogudus siiski Peale, Kristusele, ja on Tema autoriteedi alam. See, et tunnistame Kristust koguduse Peana, aitab meil meeles pidada, kellele kuulub meie lõplik truudus – Issandale endale ja mitte kellelegi teisele. Kogudus vajab organiseerimist, kuid selline organisatsioon peab alati alluma Jeesuse – koguduse tõelise Juhi – autoriteedile.

„Kogudus on rajatud Kristusele kui alusele; kogudus peab kuuletuma Kristusele kui peale. Kogudus ei tohi sõltuda inimesest ega olla inimese mõjuvõimu all. Paljud väidavad, et vastutav koht koguduses annab neile õiguse dikteerida teistele, mida uskuda ja mida teha. Jumal pole andnud selleks mingit õigust. Kristus ütleb: „Teie kõik olete vennad!“ Kõiki kiusatakse ja kõik on ekslikud. Usu kalju on Kristuse elav kohalolek koguduses. Sellele võivad toetuda kõige nõrgemadki.“ – Ellen G. White, _Ajastute igatsus_, lk 414.

`Kuidas õpime sõltuma Kristusest ja mitte ühestki „piiratud olendist“, nagu on nii kerge teha?`
