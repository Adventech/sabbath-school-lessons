---
title: Toetav mõte
date: 14/12/2018
---

Loe teosest _The Ellen G. White Encyclopedia_ artikleid „Prayer“, lk 1044–1046 ja „Worship“, lk 1290, 1291.

„Hingamispäeva tähtsus loomistöö mälestusena seisneb asjaolus, et see toob alati esile Jumala kummardamise tõelise põhjuse – selle, et Tema on Looja ja meie oleme Tema loodolevused. Hingamispäeva käsk on Jumala kummardamise aluseks, kuna õpetab seda suurt tõde kõige mõjuvamalt; ükski teine korraldus ei tee seda. Jumala kummardamise tõeline põhjus, mitte ainult seitsmendal päeval, vaid alati, seisneb Looja ja Tema loodolevuste erinevuses. See tähtis fakt ei igane kunagi ega tohi kunagi ununeda.“ – J. N. Andrews, _History of the Sabbath_, 27. ptk. „Selleks, et seda tõde alati inimeste meeles hoida, seadis Jumal hingamispäeva Eedenis: ja nii kaua, kui püsib fakt, et Tema on meie Looja, nii kaua on meil põhjust Teda kummardada ja nii kaua püsib ka hingamispäev selle märgi ja mälestusena. Kui kõik inimesed oleksid pidanud hingamispäeva, siis oleksid inimeste mõtted ja kiindumused suunatud Loojale kui austuse ja kummardamise objektile ning poleks kunagi olnud ühtegi ebajumalakummardajat, ateisti ega uskmatut. Hingamispäeva pühitsemine on tõelisele Jumalale sõnakuulelikuks jäämise märgiks – Temale, „kes on teinud taeva ja maa ja mere ja veteallikad“. Sellest järeldub, et kuulutus, mis käsib inimesi kummardada Jumalat ja pidada Tema käske, kutsub neid eelkõige pidama neljandat käsku.“ – Ellen G. White, _Suur võitlus_, lk 437, 438.

**Küsimused aruteluks:**

1. Kuna piibellikud arusaamad kummardamisest, loomisest ja päästest on nii tihedalt läbi põimunud, siis, mida sa arvad, kuidas on hingamispäeva pidamine Jumala vastumürk vale kummardamise vastu? Millist osa etendab hingamispäev Ilm 14:6, 7 lõpuaja prohvetikuulutuses? Miks osutatakse hingamispäevale esimese ingli kuulutuses?

2. Tihtilugu räägime kummardamisest kui millegi sooritamisest – asjust, mida jumalateenimise ajal teha või mitte teha. On see piisavalt hea? Millest Jumala kummardamine tegelikult räägib? Kuidas kogeb su kohalik kogudus mõtestatud jumalakummardamist?

3. Mõnes ühiskonnas vajub kristlike koguduste jumalateenistus aeglaselt unarusse või hüljatakse, seda ka adventkogukondades. Mida saab su kohalik kogudus teha sellise suundumuse takistamiseks?

**Kokkuvõte:** Kummardamine on kristlike usklike tänumeelne vastus Jumalale Tema päästeanni eest. Samuti on see oluline osa kristliku kogukonna ühtsuse ja osaduse kogemisel. Ilma palveta ja Piibli uurimiseta, soovides seejuures tunda Jumala tõde meie jaoks, ei õnnestu meie kogukonnal kogeda ühtsust Kristuses. 
