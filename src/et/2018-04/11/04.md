---
title: Esimese ingli kuulutus
date: 11/12/2018
---

Seitsmenda päeva adventistid näevad Ilm 14:6–12 olevas kolme ingli kuulutuses enda missiooni ja Jeesuse teise tuleku eel kõlava sõnumi tuuma (Ilm 14:14–20). Need on tähtsad sõnumid, mida kuulutada „suure häälega“ kõikidele elanikele Maal.

`Loe Ilm 14:6, 7. Milline on esimese ingli sõnum ja mida see Jumalast räägib? Miks on selles sõnumis viide Jumala kummardamisele?`

Kolme ingli kuulutusest esimene annab sõnumi teada kogu maailmale. See on Jeesuse poolt Mt 24:14 öeldud ettekuulutuse täitumine. Kolme ingli kirjeldusest ja nende missioonist aimub pakilisust ja ruttu. Esimene sõnum palub inimestel tungivalt pöörduda Jumala poole, „sest tema kohtumõistmise tund on tulnud“ (Ilm 14:7). Jeesuse teine tulek algatab kohtumõistmise.

„Kartke Jumalat,“ ütleb see ingel (Ilm 14:7). Nende meeltes, kes ei võta Jumalat tõsiselt, tekitab see sõnum ja kutse tegevusele tõepoolest hirmu. Kuid nendes, kes on käinud Jeesuse järel, kutsub see üleskutse esile austuse ja lugupidamise. Nad vaatavad Jumalale ja näevad Tema tõotuste täitumist. Neid valdab tohutu aupaklikkus Jumala suhtes.

„Ning kummardage teda, kes on teinud taeva ja maa ja mere ja vete allikad“ (Ilm 14:7). Need sõnad vihjavad selgelt hingamispäeva käsule ja suunavad selle kaudu pilgu loomisele (vaata 2Ms 20:8–11). Loomise Jumal, kes seadis sisse hingamispäeva oma loova väe mälestuseks, on ainus, keda kummardada ja austada.

Huvitav on märkida, et maailma ajaloo lõpupäevil tõuseb kummardamine inimsoo truuduse võtmeteemaks suures võitluses. See üleilmne teadaanne on üleskutse kummardada Loojat.

„Lõpukriisis saab keskseks teemaks kummardamine. Ilmutusraamat teeb selgeks, et proovikivi pole kummardamast keeldumine, vaid just see, keda kummardada. Aja lõpul on maailmas ainult kaks inimgruppi: need, kes kardavad ja kummardavad tõelist Jumalat (11:1, 18; 14:7), ning need, kes vihkavad tõde ja on lohe ning metsalise kummardajad (13:4–8; 14:9–11)…

Kui kummardamine on lõpukonflikti keskne teema, siis pole ju ime, et Jumal saadab oma lõpuaja evangeeliumi tungiva üleskutsega Maa elanike juurde, et nad võtaksid Teda tõsiselt ja kummardaksid Loojana Teda, Ainsat, kes väärib kummardamist.“ – Ranko Stefanovic, _Revelation of Jesus Christ: Commentary on the Book of Revelation_ (Berrien Springs, Mich.: Andrews University Press, 2002), lk 444, 445.
