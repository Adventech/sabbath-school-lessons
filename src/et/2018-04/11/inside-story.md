---
title: Misjonilugu
date: 14/12/2018
---

#### Ukrainlane ehitab 22 kirikut

_Loo on kirja pannud Andrew McChesney Adventmisjonist._

Ehitusfirma juht Vladimir Vladovski teadis, et ainult ime läbi on võimalik ehitada seitsmenda päeva adventistide kirik Venemaa põhjapoolseimasse meresadamasse Arhangelskisse.

Tal ei olnud projekti. Tal olid ainult napid suvekuud, et kirik ehitada. Ning eakas linaametnik oli – põhjendust esitamata – andnud vande, et ta ei kirjuta nendele dokumentidele iial alla.

Niisiis hoolitses Vladovski selle est, et kiriku rajamise plaan tehtud saaks ja tööd algaksid.

„Suvi on Arhangelskis väga lühike ja meil ei olnud aega bürokraatiaga tegeleda,“ ütles Vladimir, sünnilt ukrainlane, kes on ehitanud rohkem kui kahe aastakümnega 22 kirikut ja muid kogudusehooneid Venemaal, Ukrainas ja Mongoolias. „Niisiis alustasime ehitamist.“

Pärast vundamendi tegemist sai Vladimir kätte ehitusplaani järgmise etapi jaoks ja pani kokku ehitussalga seinte püstitamiseks. Siis tuli järgmine ehitusplaan ja katus.

Märkimist väärib asjaolu, et mitte keegi linnavõimudest ei püüdnud ehitamist peatada. Vladimir polnud aga ka ametlikku dokumentatsiooni unustanud. Ta kogus oma salga igal hommikul palveks kokku – palvetati, et ehituse asjus sünniks ime.

Möödus kuu. Kaks kuud. Kolm kuud. Arhangelski suvi kestab ainult kolm kuud, juunist augustini. Välistööd kiriku juures said valmis enne esimese lume tulekut septembris. Sisetööd lõpetati detsembris.

Vladimir läks dokumentide pärast uuesti linnaametniku juurde. Ta ei teadnud, mida oodata, kuid ta tundis rahu, teades, et oli iga päev palvetanud ning ilm oli püsinud soe nii kaua, kuni kirik valmis sai.

Linnaametnik ei lausunud sõnagi. Ta kirjutas lihtsalt igale dokumendile alla.

„Lõpuks kirjutas ta kõigele alla,“ ütles Vladimir. „Ma ei tea, miks, See oli ime.“

Vladimir, kolmandat põlve adventist, kes restaureeris nõukogude ajal riiklikus ehitusettevõttes vanu maju, on kogenud palju imesid sellest ajast peale, kui ta liitus esimest korda meeskonnaga, kes ehitas 1995. aastal Moskvas adventkoguduse jaoks Euro-Aasia Divisjoni peakorterit. Praegu töötab ta Krasnojarskis, Tomskis ja ühes kolmandas linnas Venemaal.

Kuid ükski ime pole olnud sedavõrd märkimisväärne nagu Arhangelskis 1999. aastal toimunu, ütles ta Ukraina pealinnas Kiievis toimunud vestlusel.

„Ehitasime kiriku ilma projekti ja loata,“ sõnas ta.
