---
title: Inimsuhted Kristuses
date: 25/10/2018
---

Kristlus on suhete religioon: suhe Jumala ja üksteisega. Mõttetu on väita, et kellelgi on sügav suhe Jumalaga, ilma et see avaldaks mõju suhetele kaasinimestega. Kristlust ei saa läbi elada vaakumis. Üksmeele põhimõtted, mille üle Paulus oma kirjas efeslastele arutleb, kehtivad ka selle kohta, kuidas suhtume kaasinimestesse.

`Loe Ef 5:15–21. Mida Paulus meile 21. salmis ütleb? Milline seos on alistumise ja üksmeele vahel?`

Pauluse manitsus alistuda üksteisele on seotud Ef 5:18 fraasiga „saada täis Vaimu“. Vaimu täis olemise üks väljendusviis on üksteisele alistumine. See annab mõista, et jutt käib õigest alandlikust hoiakust ja tähelepanelikkusest, mis meil peaks kaasinimeste suhtes olema. Muidugi ei ole niisugune hoiak isiksuse loomulik osa, vaid selle tulemus, et Vaim elab meie südames. See on sama Vaimu and, kellelt tuleb ühtsuseside Kristuses. Niisugusest vaatenurgast on alistumine sisemine kvaliteet, mis väljendab, et austame Kristust ja Tema ohvrit, mis on meie heaks toodud.

`Loe Ef 5:22 – 6:9. Millise mõju toob inimsuhetesse vastastikuse alistumise kvaliteet Kristusesse uskuja kodus ja töökohal?`

Teatud määral sõltub üksmeel koguduses üksmeelest kodus. Paulus rõhutas, et üksmeel, armastus ja austus valitsegu abielumehe ja abielunaise vahel ning olgu näiteks armastusest, mis on Kristusel koguduse vastu – ennastohverdavast armastusest. Seega nõutakse abielumehelt ja abielunaiselt ning koguduseliikmetelt Kristuse-sarnast austust niihästi kodus kui ka koguduses. Selline Kristuse-sarnasus ilmnegu ka laste ja lapsevanemate suhetes ning tööandja ja töövõtjate (pärisorjade ja isandate) suhetes.

`Millised põhimõtted saad enda jaoks tänastest salmidest, mis aitavad sul paremini aru saada, kuidas toimida (sinu olukorrast olenevalt) oma pereliikme või kaastööliste suhtes?`
