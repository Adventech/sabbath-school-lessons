---
title: Toetav mõte
date: 26/10/2018
---

Ellen G. White’i raamatust, _Tunnistused kogudusele_, 9. kd, peatükk „Üksmeele Vaim“, lk 179–188.

„Kristus ei tunnistanud rahvuse või seisuse või usutunnistuse järgi eristamist. Kirjatundjad ja variserid igatsesid taeva andidest saada kohalikku ja rahvuslikku tulu ning jätsid kogu ülejäänud maailmas oleva Jumala perekonna välja. Kuid Kristus tuli maha murdma igasuguseid eraldusmüüre. Ta tuli näitama, et Tema halastuse ja armastuse and on sama kontrollivaba nagu õhk, valgus või vihmasagarad, mis maad värskendavad.

Kristuse elu pani aluse religioonile, milles pole seisuste vahesid; religioonile, milles juuti ja paganat, vaba ja orja seob ühine vendlus, võrdsus Jumala ees. Ükski poliitiline küsimus ei mõjutanud Tema tegevust. Tema jaoks ei olnud vahet naabrite ja võõraste, sõprade ja vaenlaste vahel. Tema südant puudutas eluvee järgi janunev hing.“ – Ellen G. White, _Tunnistused kogudusele_, 9. kd, lk 190, 191.

**Küsimused aruteluks:**

1. Mõtiskle öeldu üle: „Efeslastele kirjutatud kirja neljandas peatükis avaldatakse Jumala plaan lihtsalt ja selgelt, et kõik Tema lapsed võiksid haarata kinni tõest. Siin tehakse selgelt teatavaks vahendid, mida Tema on määranud Tema koguduses üksmeele hoidmiseks, et selle liikmed võiksid maailmale ilmutada tervet usulist kogemust.“ – _Piibli kommentaard, SPA poolt välja antud_, 6. kd, Ellen G. White’i märked lk 1117. Mida näed sina Ef 4. peatükis sellist, mis osutab koguduse ühtsusele? Mida saame teha selle ühtsuse tagamiseks?

2. Üksmeele küsimuses on väga kesksel kohal vajadus olla alandlik ja alistuv. Kuidas saab ilma selliste joonteta mingisugunegi ühtsus koguduses eksisteerida? Kui oleme uhked, kindlad oma vaadetele ja seisukohtadele ega soovi kuulata ära teisi, pole üksmeeleks võimalust. Kuidas sellist alandlikkust ja alistumist õppida?

3. Kuidas olla üksmeeles isegi siis, kui me alati kõigega ei nõustu?

**Kokkuvõte:** Kirjas efeslastele annab Paulus palju nõu selle kohta, mida kristlase jaoks tähendab „olla Kristuses“. Pääste Jeesuses muudab meie elu päris praktiliselt. Kristuse vägi kujundab meie elus ümber kõik meie inimsuhted, sealhulgas suhted vendade ja õdede vahel koguduses. Niisugune ümberkujundus on väga tähtis selleks, et meil oleks ühtsus. 
