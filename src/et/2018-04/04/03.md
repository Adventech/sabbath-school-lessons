---
title: Murda maha vaheseinad
date: 22/10/2018
---

Mõningaid sügavaimaid vaheseinu inimeste vahel põhjustavad rassi-, rahvuse- ja religioonierinevused. Paljudes ühiskondades näitavad isikutuvastuskaardid, millisesse etnilisse või religioossesse gruppi inimene kuulub, ning sellised erisused seotakse sageli eesõiguste ja piirangutega, millega inimene peab oma igapäevaelus arvestama. Kui tuleb sõda või puhkeb konflikt, saavad sellised identiteedi ja erinevuse näitajad sageli repressioonide ja vägivalla abivahendiks.

`Ef 2:11–22 näitab Paulus kristliku kogukonna jaoks paremat teed. Kuidas mõjutab sinu ühtsus Kristusega meie erinevusi? Mille murdis ristil maha Jeesuse surm?`

Paulus kutsub efeslasi üles meelde tuletama, milline oli nende elu enne, kui nad said Jumala armu Kristuses. Rahvuslikud, kultuurilised ja usulised erinevused tekitasid vaenulikkust ja vastuolusid inimrühmade vahel. Hea sõnum on aga see, et Kristuses oleme kõik ühesugused inimesed, kellel on üks Päästja ja Issand. Kuulume kõik Jumala rahva hulka. „Nüüd aga Kristuses Jeesuses olete teie, kes te varem olite Jumalast võõrdunud, saanud lähedaseks Kristuse vere läbi“ (Ef 2:13).

Vana-aja Jeruusalemma templis oli olemas eraldusmüür, mis tegi vahet templi osadel, kuhu oli ligipääs ainult etnilistel juutidel. Müüril oli kiri, mis keelas võõramaalastel surmanuhtluse ähvardusel edasi minna. Selle määruse põhjal peeti Paulust üleastujaks, kui ta pärast oma misjonireisi templisse sisenes. Kui Paulus kinni võeti, süüdistati teda selles, et ta viis endaga templisse juutide alale kaasa Trophimose-nimelise efeslase (Ap 21:29). Kirjas efeslastele arutleb Paulus selle üle, et Kristus „on meie rahu, kes on mõlemad [etnilised rühmad] liitnud üheks ja lõhkunud maha vaheseina – see tähendab vaenu“ (Ef 2:14).

Kristuses on usklikud inimesed Aabrahami järeltulijad ja võtavad omaks südame ümberlõikamise. Füüsiline ümberlõikamine, mille Jumal Aabrahamile andis, osutas vaimulikule ümberlõikamisele, mida usklikud saavad Kristuses (vaata

5Ms 10:16). „Temas te olete ka ümber lõigatud kätega tehtamatu ümberlõikamisega, lihaliku ihu äraheitmisega, Kristuse ümberlõikamisega“ (Kl 2:11).

`Loe veelkord Ef 2:11–22. Mismoodi näeme oma koguduses tõeliselt seda, millest Paulus siin on kirjutanud? Milline väljakutse meile esitatakse?`
