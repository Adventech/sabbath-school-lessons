---
title: Üks ihu kui tervik
date: 23/10/2018
---

Paulus on oma inspireeritud sõnades efeslastele praktiline. Ühtsus, mis valitseb juutide ja paganate vahel, erineva kultuurilise ja rahvusliku taustaga inimeste vahel, ei ole müüt ega pelk teoreetiline väljamõeldis; see on tegelikkus, mis nõuab meilt elamist „selle kutsumise vääriliselt, millega te olete kutsutud“ (Ef 4:1).

`Mismoodi elavad kristlased Ef 4:1–3 kohaselt Kristuse kutse vääriliselt?`

Kristlase elus aitab selliste vooruslike ja kaunite omaduste praktikat pidada „Vaimu antud ühtsus“ (Ef 4:3). Kõigi nende omaduste juured ulatuvad armastusse (1Kr 13:1–7). Armastuse tegus viljelemine kaitseb vendade ja õdede vahelisi suhteid ning edendab rahu ja ühtsust kristlaste kogukonnas ja väljaspool seda. Ühtsus koguduses kuulutab Jumala armastust ainulaadsel moel, mida pole millegagi võimalik korvata. Kogudust kutsutakse üles sellist tunnistust andma, eriti vaidluste, jagunemiste ja sõdade ajal.

`Loe Ef 4:4–6. Milline on nende kolme salmi üks oluline teema?`

Selle peatüki esimestes salmides väljendab Paulus oma sügavat huvi koguduse ühtsuse vastu. Ta alustab manitsemisega olla üksmeelsed (Ef 4:1–3) ning loetleb seitse üksikosa, mis usklikke ühendavad (Ef 4:4–6). Ühtsus on midagi, mis usklikel juba on (Ef 4:4–6), aga mille nimel tuleb samal ajal pidevalt tegutseda, et seda säilitada (Ef 4:1–3), ning mis on ühtaegu tuleviku eesmärk, mille poole püüelda (Ef 4:13).

„Apostel kutsub oma vendi üles ilmutama oma elus neile esitatud tõe jõudu. Tasaduse ja lahkuse, kannatlikkuse ja armastuse abil pidid nad kehastama Kristuse iseloomu ja Tema pääste õnnistusi. On ainult üks ihu ja üks Vaim, üks Issand, üks usk. Kristuse ihu liikmetena peab kõiki usklikke elavdama sama meelsus ja sama lootus.

Koguduses olev jagunemine häbistab Kristuse religiooni maailma ees ning annab tõe vaenlastele võimaluse õigustada oma suunda. Pauluse juhised said kirja pandud mitte ainult tema aja koguduse jaoks. Jumal kavandas nii, et need kanduvad meieni. Mida teeme meie, et säilitada rahusidemena üksmeelt?“ – Ellen G. White, _Tunnistused kogudusele_, 5. kd, lk 239. 
