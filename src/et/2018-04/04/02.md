---
title: Õnnistused Kristuses
date: 21/10/2018
---

`Loe Ef 1:3–14. Mida Pauluse siinsete sõnade kohaselt meile Kristuses antakse?`

Jeesuse järelkäijatel on palju, mille eest Jumalat tänada. Kristuses on Jumal lapsendanud meid poegadeks ja tütardeks ning valinud olema Tema esindajad maailmas. Paulus kasutab mitut kujundit selleks, et kirjeldada meie uut suhet Jumalaga Kristuses. Neist suunab lapsendamise kujund meid selle õppetüki ühtsuse teema juurde. Oleme lapsendatud Kristuses ja kuulume Jumala perekonda. Sellest perekonnast annab aimu ka viide Jumala lepingule Iisraeli lastega. Pauluse kirja kontekstis on paganad, kes võtavad Jeesuse omaks Messiana, samuti Jumala lapsed, Iisraelile antud tõotuste pärijad (Rm 8:17; Gl 4:7). Suhe Kristusega, Kristuses olemine tuleb kasuks kogu kristlikule ühtsusele. See lõik räägib meile, et Jumal on kogu aeg igatsenud tervet inimkonda Kristuses taasühendada. Ning Jumala perekonnas oleme kõik Jumala lapsed, võrdselt armastatud ja hellitatud.

Mõni satub segadusse, kui arvab selles lõigus nägevat õpetust ettemääratusest (Ef 1:5, 11). Tõotus, et Jumal on meid valinud saama päästetud, näib andvat mõista, et Jumal on valinud mõned hukka minema. Kuid see ei ole piibellik õpetus. Jumal valmistas ju päästeplaani enne maailma rajamist selleks, et oleks võimalik igaüht päästa. „Sest nõnda on Jumal maailma armastanud, et ta oma ainusündinud Poja on andnud, et ükski, kes temasse usub, ei hukkuks, vaid et tal oleks igavene elu“ (Jh 3:16; vaata ka 1Tm 2:6; 2Pt 3:9). Jumal teab ette, kes võtab vastu Tema pääste pakkumise, kuid see ei ole sama, mis kellegi otsust ette määrata. Päästet pakutakse kogu inimsoole seetõttu, mida Kristus meie heaks on teinud. Küsimus on: _Kuidas me sellele pakkumisele reageerime?_ Jumal ei kasuta sundimist, et kedagi päästa.

„Taevasel nõupidamisel nähti ette, et inimesed, kuigi üleastujad, ei pea hukkuma oma sõnakuulmatuses, vaid et usu kaudu Kristusesse kui oma asemikku ja käendajasse võivad valida Jumala, saada ettemääratud lapseõiguse Jeesuse Kristuse kaudu Tema hea tahte kohaselt. Jumal tahab, et kõik inimesed saaksid päästetud; seda on Jumal rikkalikult taganud, kui Ta andis oma ainusündinud Poja, et maksta inimese lunahind. Need, kes hukkuvad, hukkuvad seetõttu, et nad keelduvad laskma ennast Jumalal lapsendada Kristuse Jeesuse läbi.“ – _Piibli kommentaarid, SPA poolt välja antud_, 6. kd, Ellen G. White’i märked, lk 1114.
