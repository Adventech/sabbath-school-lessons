---
title: Misjonilugu
date: 26/10/2018
---

#### Naispommitaja ristiti

_Loo on kirja pannud Philip Baptiste._

Amina kannab viieaastast vanglakaristust Ida-Kesk-Aafrikas. Ta vahistati, kui ta suundus Indiasse, et üks suur hoone õhku lasta.

Kuid ühe seitsmenda päeva adventistist pastori püsivad külaskäigud viisid selleni, et naine jättis oma fundamentaalsed islamistlikud vaated maha ning ta ristiti mõni nädal tagasi adventkogudusse.

„Tänan Jumalat adventpastori eest, kes minu pärast pidevalt palvetas ja külastas mind mu suure vajaduse ajal,“ ütles Amina.

Adventistmisjon ei avalikusta Amina täit nime ega asukohta tema ohutuse tõttu.

Siis, kui pastor Aminale külla tuli, oli naine oma kuriteo liigi pärast üksikvangistuses, isolaatorkambris. Ta oli pommirünnakut planeerima hakanud pärast seda, kui fundamentaalsed moslemijuhid olid talle õpetanud, et kurja hävitamise tasuks on õigus elada paradiisis.

Esialgu lükkas Amina järsult tagasi pastori, kelle nõuandevisiite vanglaülem korraldas. Kuid kui pastor ikka ja jälle tuli, leebus naine, sest nõustamiskordadel viibis ta väljaspool kongi ja ta igatses päikesevalgust.

Amina keeldus, kui pastor pakkus esimest korda, et palvetab tema pärast. Ta ütles pastorile, et too võib enda eest palvetada. Pastor palvetas ikkagi naise eest ja palvetas jätkuvalt.

Pärast mõningaid ühiseid nõustamiskordi pidi pastor minema paariks nädalaks mujale asju ajama. Amina hakkas külastuste järele puudust tundma. Kui pastori tagasitulek loodetust kauem aega võttis, hakkas Amina lugema Piiblit, mille pastor oli tema kongi jätnud.

Mõni kuu hiljem organiseeris adventkogudus vanglas koosolekusarja ja Amina kutsuti osalema. Naine nõustus, kuna sai siis suhelda teiste vanglaelanikega. Oma üllatuseks läks ta ette, kui pastor altarikutse esitas, et anda oma elu üle Jeesusele. Peagi pärast seda ta ristiti.

Amina ütleb, et ta ei tea, kuidas ta kaotas nõustamiskordade käigus huvi oma endise usu vastu. Ta usub, et Jumal kasutas vangistust selleks, et avada talle Tema tõde, ja nüüd on ta elevil, et jagada seda sõpradega.

„Kui ma vanglast vabanen, teen kõik selleks, et kuuldut nendega jagada,“ ütles ta.

_Philip Baptiste on Ida-Kesk-Aafrika Divisjoni esimehe eriabi._
