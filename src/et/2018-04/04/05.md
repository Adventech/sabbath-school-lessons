---
title: Koguduse juhid ja üksmeel
date: 24/10/2018
---

„Ent igaühele meist on antud armu Kristuse kingi kohaselt“ (Ef 4:7). Pääste on küll and, mis on antud kõikidele inimestele, kes selle vastu võtavad, kuid osa vaimuande antakse teatud inimestele kindlal eesmärgil.

`Loe Ef 4:11. Millised juhtimisega seotud annid Jumal kogudusele annab?`

`Mis on Ef 4:12 öeldu kohaselt Jumala eesmärk koguduse juhtivate kohtade jaoks eriliste andide andmisel? Kuidas need annid üksteisesse puutuvad?`

Teatud mõttes on kõik kristlased evangeeliumitöölised ning Jumala ja evangeeliumi sulased. Kristuse korraldus Mt 28:19, 20 käsib kõikidel kristlastel minna, teha jüngriks kõik rahvad, ristida ja õpetada. Teenimistöö pole antud üksnes vähestele eelistatutele, nagu näiteks pastorid ja evangelistid, vaid kõikidele, kes Kristuse nime kannavad. Mitte keegi ei saa vabastust evangeeliumi levitamise tööst ja mitte ükski juht ei saa väita, et tema töö on kõrgemaklassiline. Juhtimise vaimuannid on eriliselt olemas selleks, et kogudust juhendada ja täiustada. Koguduse juhtidel on vaja üksmeelt toetada, soodustada ja julgustada.

Pauluse loetletud juhtimisandidest võib mõista, et siinkirjeldatud rollid aitavad ka Jumala rahva ette valmistada misjonitööle kadunute heaks. Mõne eriliselt ametisse kutsutud inimese kohustus koguduses on aidata kaasinimestel teha nende evangeeliumitööd ja teenida Kristuse nimel ning edendada Kristuse ihu, „kuni meie kõik jõuame usu ja Jumala Poja tundmise ühtsusesse, saades täismeheks Kristuse täisea mõõtu mööda“ (Ef 4:13). Selles, kuidas teenida, suunaku meid Jeesuse juhtimisstiili näide. Jeesus tuli teenima teisi, mitte ei lasknud teenida ennast (Mt 20:25–28); meil tuleb minna ja teha sedasama.

Inimestel on tugev kalduvus mitte lasta end kellelgi kontrollida ja mitte kellelegi aru anda. Läänemaist ühiskonda vaevab selline suundumus eriti. Paulus tuletab meile meelde, et ükski kristlane pole selles maailmas üksi ning me moodustame usukogukonna, kellel on vaimulikud juhid, et julgustada üksteist meie ühisel teekonnal. Oleme kõik Kristuse ihu osa.

`Millised vaimuannid sul on ja kuidas kasutad neid oma kohaliku koguduse ühtsuse heaks?`
