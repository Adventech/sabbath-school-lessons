---
title: Toetav mõte
date: 09/11/2018
---

Ellen G. White’i raamatust _Ajastute igatsus_, peatükk „Hea Karjane“, lk 476–484; raamatust _Counsels for the Church_ peatükk „The Church on Earth“, lk 240–243.

„Nii Jeruusalemma templi kui ka üldlevinud kreeka-rooma ehituskunsti juures kasutasid Uue Testamendi kirjutajad võrdlust templiga selleks, et usklikud suudaksid nähtavana kujutleda koguduse pühadust, Jumala osa koguduse asutamisel ja kasvatamisel, Kristuse ja Vaimu töö kaitsvat olemust ning usklike ühtsustunnet koguduse sees. Arhitektuuri valdkonnast johtuvalt näib see kujund liikumatuna. Kuid seda metafoori kasutatakse koos bioloogilise sümboolikaga ning sageli rõhutatakse ehitamisprotsessi. Et see kujund ei oleks staatiline, virgutagu meie ettekujutust selles loos esinev ehitusprotsess, mitte niivõrd valmis ehitis. Kogudusel on imeline eelis kinnitada oma elus alandlikult sõnu „elava Jumala tempel“ (2Kr 6:16).“ – John McVay artikkel „Biblical Metaphors for the Church: Building Blocks for Ecclesiology“, Angel Manuel Rodriguezi toimetatud väljaandest _Message, Mission and Unity of the Church_ (Hagerstown, Md.: Review and Herald, 2013), lk 52.

**Küsimused aruteluks:**

1. Mõtiskle Piiblis koguduse kohta kasutatud kujundite üle. Milline neist sulle kõige rohkem meeldib? Miks sind just see köidab? Veel mõningaid kujundeid koguduse kohta leiad järgmistest kirjakohtadest: 1Tm 3:15; 2Tm 2:3–5; 1Pt 2:9. Mida need metafoorid veel koguduse kohta õpetavad?

2. „Jumal tahab, et Tema rahvast seoksid kristliku osaduse tihedaimad sidemed; usaldus meie vendade vastu on koguduse edenemise jaoks ülioluline; tegevusühtsus on tähtis usulistes kriisides. Üks järelemõtlematu samm, üks hooletu tegu võib paisata koguduse raskustesse ja katsumustesse, millest ei pruugita taastuda aastaid.“ – Ellen G. White, _Tunnistused kogudusele_, 3. kd, lk 446. Mida peaks loetud hoiatus meile õpetama selle kohta, kui hoolikalt tuleks valvata koguduse ühtsust? Milline roll on meil igaühel selles pühas kohustuses?

3. Pühapäevane osa rõhutas, et „Jumala rahvanagi“ tuleb meil toetuda pääsemisel üksnes Jumala armule ja mitte iialgi oma teenetele. Kas saaks lausa väita, et just meie toetumine Jumala teenetele meie päästmises teeb meist tõesti „Jumala rahva“? Miks see väide kehtib või miks mitte?

**Kokkuvõte:** Uus Testament kasutab erinevaid võrdlusi, et tuua esile koguduse olemust ja missiooni. Tähtsaim on aga see, et need metafoorid õpetavad, kuidas Jumal jälgib tähelepanelikult oma rahvast ja kaitseb neid. Need kujundid näitavad meile sedagi, et Jumala rahvas on keerukalt üksteisega seotud ning me vajame üksteist selle töö tegemiseks, mida meid tegema on kutsutud.
