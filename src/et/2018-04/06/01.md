---
title: Hingamispäeva pärastlõuna
date: 03/11/2018
---

### Selle nädala õppeaine:
1Pt 2:9; 2Ms 19:5, 6; Ef 2:19–22, 1Kr 3:16, 17; 1Kr 12:12–26; Jh 10:1–11; Ps 23.

> <p>Juhtsalm:</p>
> "Sest nii nagu ihu on üks tervik ja sel on palju liikmeid, aga kõik selle ihu liikmed, kuigi neid on palju, on üks ihu, nõnda on ka Kristus“ (1Kr 12:12)."

Igaüks, kes on Piiblit õppinud, teab, et see on täis kujundeid ja sümboleid, mis osutavad iseendast palju suuremale tegelikkusele. Näiteks sümboliseerib kogu piibelliku ohverdamissüsteemi olemus teatud mõttes suuremat tegelikkust: Jeesust ja kogu lunastusplaani.

Piiblis kasutatakse igasugust liiki kujundeid ja mõnikord on nendeks väga tuntud põhielemendid – näiteks vesi, tuli, tuul. Kontekstist sõltuvalt peegeldavad need vaimulikke ja teoloogilisi tõdesid. Näiteks siis, kui Jeesus ütles: „Tuul puhub, kuhu ta tahab, ja sa kuuled ta häält, kuid ei tea, kust ta tuleb ja kuhu läheb. Niisamuti on kõigiga, kes on sündinud Vaimust“ (Jh 3:8), kasutas Ta tuult kujundina Püha Vaimu kohta.

Piibel kasutab tervet rida kujundeid, millega kirjeldada seda üksmeelt, mida koguduses leidub, ühtsust, mida Jumal kutsub meid maailmale avaldama. Iga üksik kujund iseenesest pole täielik. Tervikuna aga toovad need kujundid esile palju tahke koguduse ühtsuses, nagu näiteks koguduse suhe Jumalaga, liikmete suhted üksteisega ja koguduse suhe kogu ühiskonnaga.

Selle nädala õppetükk vaatleb mõningaid kujundeid ja uurib, mida need Kristuses oleva üksmeele kohta avaldavad.

_Selle nädala õppetükki õppides valmistud hingamispäevaks, 10. novembriks._
