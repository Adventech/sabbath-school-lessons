---
title: Lammas ja karjane
date: 08/11/2018
---

`Loe Jh 10:1–11. Mis räägib võrdluse ’kogudus kui lambakari’ puhul üksmeelest? Vaata ka Ps 23.`

Kaasaja suurlinnade maailmas on muutunud väga haruldaseks näha mingit liiki loomakasvatust. Enamik nüüdisaegseid inimesi teab vähe lamba ja karjase suhetest. Kuid siis, kui Jeesus selle tähendamissõna rääkis, said inimesed Temast hästi aru. Kui Ta ütles: „Mina olen hea karjane,“ tundsid nad kohe ära ja seostasid tema viite Ps 23:1ga. „Issand on mu karjane.“ See kujund polnud mitte ainult selge, vaid ka rikkaliku emotsionaalse väärtusega ning muutus elavaks. Muistses Lähis-Ida kultuuris ja praeguses Lähis-Idas on karjused tuntud selle poolest, et nad hoiavad pühendunult oma lambaid, hoolimata väljakutsetest. Karjuse kuju on muutunud Pühakirja üheks armsaimaks kujundiks, millega kirjeldada Jumala iseloomu ning Tema suhet oma rahvaga.

Võrdlus, et Jumala rahvas on nagu lambad, on huvitav. Mulje, mille lambad meile sageli jätavad, on nende ohutu ja kaitsetu olemus. Nad sõltuvad enda kaitsmisel ja juhtimisel heast karjasest. Otsekoheselt öeldes näivad nad rumalukesed. Mõnikord läksid lambad ettevaatamatusest kaotsi, ning karjane otsis neid ja tõi tagasi karja juurde. Noored lambad vajasid sageli süles kandmist ja nõudsid lisahoolt. Lammaste hoidmisel läheb vaja kannatlikkust ja mõistmist. Mitmelgi moel pakub selline võrdlus suurepärase pildi kogudusest. Koguduseliikmetel pole suhetest Karjasega midagi vaja karta, küll aga võivad nad sellest palju kasu saada.

Selles tähendamissõnas rõhutas Jeesus, kui tähtis on lambal karjase häält kuulata. Kui olukorrad nõuavad, kaitstakse väikeseid lambakarju sellega, et pannakse nad kokku ühte lambakoplisse. Kuidas neid hiljem eristada? Vaja on ainult seda, et karjus seisaks lambatara väravas ja kutsuks oma karja. Tema lambad tunnevad tema hääle ära ja tulevad ta juurde. „Kui ta on kõik omad välja ajanud, käib ta nende ees ning lambad järgnevad talle, sest nad tunnevad tema häält“ (Jh 10:4). Karjase hääle kuulamine on koguduse jaoks elutähtis. Tegelikult sõltub Jumala rahva üksmeel ja turvalisus nende lähedusest Temaga ning on otseselt seotud nende alandliku kuulekusega Tema häälele.

Inimesed ei taha üldiselt, et neid lammastega võrreldaks. Miks on see siiski meie jaoks niivõrd kohane metafoor? Mida peaks niisugune kujund rääkima meile sellest, et vajame Karjast ja Tema häälele kuuletumist?
