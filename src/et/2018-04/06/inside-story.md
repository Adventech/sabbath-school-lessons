---
title: Misjonilugu
date: 09/11/2018
---

#### Raamatute salakaubavedaja

_Loo on kirjutanud Vladimir Borisov_

Olles osa võtnud pastorite konverentsist ühes teises riigis, palusid sõbrad mul endaga koju kaasa võtta 100 usuraamatuga kast. Tahtsin aidata, kuid mu riik kontrollis karmilt usukirjanduse levitamist.

„Võtan raamatute kasti ainult juhul, kui bussijuht nõustub selle eest vastutama,“ ütlesin oma sõpradele.

Bussijuhid on sageli nõus võtma vastu täiendavat kaupa, kui saavad selle eest sularahas tasu, ning minu bussijuht nõustus aitama 100 USA dollari eest. Mu sõber ja mina istusime bussi ning valmistusime pikaks sõiduks.

Öösel jõudsime piirile ning bussijuht tuli minu juurde, et kasti kohta rohkem teada saada. Ta tahtis teada, mida piirivalvuritele rääkida. Kui ütlesin talle, et kastis on kristlikud raamatud, tõmbas ta taskust 100dollarilise rahatähe ja ulatas mulle tagasi. „Mul on kergem smugeldada üle piiri kokaiini kui kristlikke raamatuid,“ ütles ta.

Mu sõbral ja minul polnud valikut. Põlvitasime bussi kõrvale ja pakkisime raamatud oma kohvritesse. Siis palvetasime ja läksime reisijatest moodustunud piiriületuse järjekorda. Meie ees olev kodanik pani oma kotid valgustuslindile ja astus läbi tollipunkti. Siis panime meie oma kohvrid lindile. Piirivalvur vajutas nuppu, et lint liikuma hakkaks, kuid see ei liikunud. Ta vajutas nuppu veelkord. Ta tagus nupu pihta ja vandus. Kuid lint ei liikunud.

Piirivalvur vaatas meie poole. „Hästi, minge,“ ütles ta, viibates käega, et me oma kohvrid lindilt maha tõstaksime.

Mõni minut hiljem astusime sõbraga teise piiripunkti, et kodumaale minna. Panime oma kohvrid lindile ja piirivalvur vajutas nuppu. Mitte midagi ei juhtunud. Ta hakkas vanduma ja pöördus lõpuks meie poole. „Minge,“ ütles ta.

Alles pärast seda, kui olime piiri ületanud, julgesime tagasi vaadata. Piiri­valvur oli peatanud järgmise kodaniku ja kontrollis teda käsitsi. Tänasime Jumalat ja vajusime bussi istmetele.

Hingamispäeval oli kirikus ühel koguduseliikmel kummaline lugu jutustada. Üks hääl oli selle naise öösel äratanud ja öelnud: „Palveta oma pastori pärast.“ Ta ei teadnud, et ma olin reisil, ja mõtles, et ma magasin oma kodus. Taas kõlas hääl: „Palveta oma pastori pärast.“ Lõpuks ta põlvitas ja palvetas umbes tund aega.

Küsisin, millal ta seda häält oli kuulnud. See oli täpselt sel tunnil, mil mu sõber ja mina olime piiri ületamas.

Kuigi ma ei saa oma riigi nime nimetada, palun ma Jumala töö pärast palvetada. Tänan, et annate misjoniannetusi, kandmaks päästesõnumit paljude inimesteni maailmas.
