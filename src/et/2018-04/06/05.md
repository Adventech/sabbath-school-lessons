---
title: Kristuse ihu
date: 07/11/2018
---

Tuntuim kujund, mis viitab kogudusele ja räägib ühtsusest mitme eri nurga alt, on tõenäoliselt Kristuse ihu. „Sest nii nagu ihu on üks tervik ja sel on palju liikmeid, aga kõik selle ihu liikmed, kuigi neid on palju, on üks ihu, nõnda on ka Kristus… Teie olete aga Kristuse ihu ning igaüks omast kohast tema liikmed“ (1Kr 12:12, 27).

Nii nagu ihu on üks tervik, mis koosneb paljudest osadest – igaüks omamoodi talitlev ja eri pädevusega –, nii on ka kogudus justkui Kristuse ihu.

`Loe 1Kr 12:12–26. Kuidas käib võrdlus ühest ihust, millel on palju osi, sinu kohaliku koguduse kohta? Kuidas sobib see seitsmenda päeva adventistide ülemaailmse koguduse kohta?`

Pauluse õpetus 1Kr 12. peatükis väljendab sügavat mõtet, et ehe kristlik ühtsus ei sünni pelgalt mitmekesisuse tõttu ega kindlasti mitte _vaatamata_ mitmekesisusele, vaid pigem _mitmekesisuse kaudu_. Meid ei peaks üllatama, et Püha Vaim on sellise mitmekesisuse lähe. Just nii, nagu inimkeha on nii uskumatult ühtne ja hämmastavalt mitmekesine, nii on ideaalis ka Kristuse ihu, mis väljendab selle mitmekesisuse kaudu oma terviklikkust ja rikkust.

See kujund kõnetab meid kui kogudust otseselt. Viimaste aastakümnete jooksul on Seitsmenda Päeva Adventistide Kogudus hüppeliselt kasvanud. Seitsmenda Päeva Adventistide Kogudus koosneb inimestest, kes on pärit pea igast mõeldavast kultuurist ja keskkonnast. Kristuses olles ei tohi me lasta rahvuslikel, rassilistel, kultuurilistel, hariduslikel ega ealistel iseärasustel end eraldada. Püha Vaim peab saama võimaluse vormida see mitmekesisus ühtsuse jõuks, mis toob esile tõe, et erinevustest hoolimata oleme kõik üks Kristuses.

Nagu teame, oleme risti jalamil kõik võrdsed, vaatamata sellele, kes me oleme ja kust tuleme. Sedavõrd, kuidas meie ümber olev maailm järjest killustub, peab kogudus näitama, et ühtsus mitmekesisuses on saavutatav. Jumala rahvas näidaku evangeeliumi tervendavat ja parandavat jõudu.

Hämmastav, aga Paulus ütleb meile, kuidas selle ideaalini jõuda. „Kristus on koguduse pea, olles ise ihu päästja“ (Ef 5:23). „Ta on oma ihu, koguduse pea“ (Kl 1:18). Kui iga usklik on vaimulikult ühendatud Kristusega, siis toidab kogu ihu sama roog. Nii ei saa me Kristuse ihu puhul kuidagi üle rõhutada, kui tähtis on Jumala Sõna tundma õppida, õpitule kuuletuda ning teenida iga päev Jumalat ja palvetada ühtsuse pärast.
