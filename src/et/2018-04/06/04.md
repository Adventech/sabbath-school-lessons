---
title: Püha Vaimu tempel
date: 06/11/2018
---

Paulus kasutab veel üht ehitusalast kujundit: selleks on Jumala või Püha Vaimu tempel. Niisugune kujund võrdleb meid hinnalise ja väärtusliku hoonega. 1Kr 6:19 mõttekäigus ütleb Paulus, et inimese ihu on nagu Püha Vaimu tempel, 1Kr 3:16, 17 võrdleb ta aga inimest muistse Lähis-Ida pühima ja väärtuslikema ehitisega, Jumala templiga.

`Loe 1Kr 3:16, 17. Mida tähendab, et kogudus on Püha Vaimu tempel? Mida öelda 17. salmis oleva hoiatuse kohta?`

Selge on, et Paulus ei pea kogudusele osutades silmas füüsilist templit ehk eluaset Jumala jaoks. Uue Testamendi kreeka keel eristab ainsuse „sina“, millega osutatakse ühele isikule, ja mitmuse „teie“, millega osutatakse mitmele inimesele. Antud juhul on tegemist mitmuse pöördega. See metafoor viitab ühisele üksusele: üheskoos moodustavad kristlased Korintoses Püha Vaimu templi ning vaimulikus mõttes elab Jumal nende keskel.

Pauluse jaoks elab Jumal kristlikus osaduses; siit ka tema hoiatus, et igaüks, kes püüab seda osadust hävitada, saab tunda kohtuotsuse tagajärgi. Usklike ühtsus on nende osaduse ja Jumala kohalolu keskne osa selles templis. Kuigi eeltoodud kirjakohta kasutatakse sageli sellele viitamiseks, et oma füüsilise ihu eest tuleb hoolt kanda (mida kristlastelt niikuinii oodatakse), ei tõsta Pauluse siin esile just seda mõtet. Tema sõnum pidi hoopis hoiatama neid, kes hävitavad koguduse ühtsust.

Varem, samas peatükis osutas Paulus sellele, mis esitab tema meelest ühtsusele väljakutse: kiivus, riid ja kildkondlikkus (1Kr 3:3). Selline suhtumine ja käitumine ähvardab tõeliselt kristlikku ühtsust ning toob kaasa Jumala kohalolu eemaldumise Tema templist. Teisiti öeldes: konfliktid koguduses võivad hävitada Jumala templi. Nii tahab ta, et liikmed loobuksid sellisest suhtumisest ja käitumisest, mis ühtsust ohustab.

Kui koguduses kerkivad esile konfliktid, kehtib tänapäevalgi Pauluse nõuanne korintlastele: „Ma kutsun teid üles, vennad, meie Issanda Jeesuse Kristuse nime pärast, et te kõik räägiksite ühtviisi ja et teie seas ei oleks lõhesid, vaid et te oleksite ühte liidetud samas meeles ja samas nõus“ (1Kr 1:10).

Kiivus, tüli ja kildkondlikkus polnud probleemid, millega kogudus ainult Pauluse ajal silmitsi seisis. Need on meie ees ka tänapäeval. Kuidas aitab meist igaüks kaasa nende probleemide lahendamisele niimoodi, et need ei ähvardaks meie ühtsust?
