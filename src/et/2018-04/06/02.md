---
title: Jumala rahvas
date: 04/11/2018
---

`Loe 1Pt 2:9; 2Ms 19:5, 6; 5Ms 4:20 ja 5Ms 7:6. Mida ütlevad need salmid Jumala rahva eriseisuse kohta?`

Kogudus koosneb inimestest, kuid mitte ükskõik missugustest inimestest. Kogudus on Jumala rahvas, inimesed, kes kuuluvad Jumalale, kes väidavad, et Jumal on nende Isa ja Päästja, ning keda on Kristuse kaudu lunastatud ja kes on temale sõnakuulelikud. See kujund rõhutab tõsiasja, et Jumalal on olnud maa peal rahvas lunastusplaani tutvustamisest alates ning Vana Testamendi Iisraeli ja Uue Testamendi koguduse vahel on järjepidevus. Aadama ajast peale, usuisadega enne ja pärast veeuputust ning Aabrahamiga on Jumal teinud lepingu, et nad esindavad maailmas Tema armastust, halastust ja õiglust.

Jumala rahvast nimetatakse „valitud sooks“, „kuninglikuks preesterkonnaks“ ja „pühaks rahvaks“. Need nimetused näitavad, et nad on eraldatud eriülesandeks: kuulutama „tema kiidetavust, kes teid on kutsunud pimedusest oma imelisse valgusse“ (1Pt 2:9). Siit kumab läbi Jumala armulise iseloomu kirjeldus, nagu on kirjas 2Ms 34:6, 7. „Jumal omandas koguduse oma eriliseks omandiks selleks, et selle liikmed võiksid peegeldada Tema hinnalisi iseloomujooni oma elus ning kuulutada Tema headust ja halastust kõikidele inimestele.“ – _Piibli kommentaarid, SPA poolt välja antud_, 7. kd, lk 562.

`Loe 5Ms 7:6–8. Mis ajendas Jumalat valima Aabrahami järeltulijaid oma rahvaks? Kuidas sobib see veel tänapäevagi?`

Võib-olla peaksime endalt küsima: Milline riik väärib täna märgistust „püha rahvas“ – järgmine kujund koguduse kohta? Mitte ükski. Kõik riigid ja rahvusgrupid koosnevad inimestest, kes ei vääri Jumala armastust ega armu. Ja kuigi Piibel kutsub meid pühaks rahvaks, õpetab Pühakiri sedagi, et Iisraeli valik ja esilekutsumine põhines täielikult Jumala armastusel ning mitte mingitel teenetel, mida inimesed võinuksid Talle esitada. Jumala rahva moodustumine on armastav loomisakt ning – vaatamata patule ja ärataganemisele rahvuslikus ulatuses – pidas Jumal oma tõotust, mille Ta Aabrahamile andis, et Aabrahami seemne, Kristuse tõttu päästab Ta oma rahva. Just nii, nagu Jumala rahva valimine oli Tema armu tegu, nii on seda ka nende päästmine. See teema tuletab meile meelde, et meie ühised juured on Jumala teenimatus armus.

**Miks tuleb meil alati silme ees hoida püha tõde, et meie pääsemine toetub sellele, mida Kristus on meie heaks teinud, ja mitte sellele, mida me kunagi ise teha ei saa, olgugi me „Jumala rahvas“?**
