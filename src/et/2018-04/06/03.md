---
title: Jumala koda
date: 05/11/2018
---

Uues Testamendis kasutatakse Jumala rahva kohta veel ühte kujundit: Jumala koda. Tegemist on selliste võrdlustega nagu kivid ja ehitis, mis tõstab esile koguduses olevate inimsuhete keeruka ja vastastikuse sõltuvuses olemise. Peetrus osutab kristlastele kui „elavatele kividele“ (1Pt 2:5). See metafoor kätkeb ka püsivust ja tugevust.

`Loe Ef 2:19–22. Milliseid juhtivaid ideid Paulus selles lõigus rõhutab? Mida kõneleb see kujund meile üksmeele kohta koguduses?`

Selles lõigus ühendab Paulus koguduse kohta kaks kujundit: üks elutu, koda ehk ehitis; teine elus, kodakond ehk leibkond.

Kivi iseenesest ei ole väga väärtuslik, kuid kui see siduda teiste kividega, valmib hoone, mis suudab vastu pidada elutormidele. Ükski kristlane ei saa olla üksik kivi, vaid peab olema seotud Jumala koja osaduses üksteisega. Selleks, et ehitus oleks tugev, peab see asuma tugeval alusel. Jeesus Kristus on niisugune alus ja Jumala koja „nurgakivi“ (vaata ka 1Kr 3:11). Kogudus võib lakata olemast juhul, kui ei tee Kristust oma tegevuse nurgakiviks. Kogudus on tõepoolest Jeesus Kristus: Tema elu, surm, ülestõusmine ja tagasitulek. Koguduse moodustab usklike kogukond, kes jagavad maailmale üksmeelselt häid sõnumeid Jeesusest. Kiriklike talituste põhikirjaks on Jeesus: kes Ta on, mida Ta meie heaks on teinud ja teeb ning mida Ta pakub igaühele, kes võtab Tema vastu Issanda ja Päästjana.

Leibkonna kujund on ka väga tähendusrikas. Selle aluseks on inimeste omavahelised suhted. Tegemist on tuttava kujundiga: isa, ema, vennad, õed. Pereliikmete vahelised sidemed võivad olla tugevad ning nendega kaasnev lojaalsus ületab sageli kõik muud välised sidemed. Lojaalsusel on ühtsuses suur osa, sest kuidas saaks olla mingitki üksmeelt ilma truuduseta?

Kuidas käib see kujund koguduse kohta? Koguduseliikmed on osaks ühest suurest perekonnast. Oleme seotud mitte üksnes seetõttu, et kuulume inimperekonda ühise esivanema Aadama tõttu, vaid seetõttu, et oleme ühte liidetud Jeesusega, teise Aadamaga meie ühise „uussünni“ kogemuse kaudu. Seega ei seo meid üksteisega mitte lihtsalt õpetuslikud tõed, mis meil on ühised, vaid ka kogemus, et uskutulnud inimhingedena on meil uus elu Jeesuses.

Kurb küll, aga igaühel ei ole oma perekonnas niisugust suurepärast kogemust. Selline kujund ei pruugi nende jaoks palju tähendada. Kuidas saame kogudusena olla perekonnaks inimestele, kellel pole kunagi peret olnud?
