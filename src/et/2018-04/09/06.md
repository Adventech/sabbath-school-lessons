---
title: Missiooni ühtsus
date: 29/11/2018
---

`Kõrvuta meeleolu, mis valitses jüngrite hulgas Issanda õhtusöömaajal Lk 22:24, meeleoluga, mis valitses üsna enne nelipüha kogemust Ap 1:14 ja 2:1, 46. Mis nende elu niimoodi muutis?`

Ap 1:14 ja 2:46 esinev fraas „ühel meelel“ tähendab ka „jäid ühele meelele“. See oli ühes kohas koos olemise tulemus, kui jüngrid ootasid palves Jeesuse tõotuse täitumist, et Ta saadab neile Lohutaja.

Oodates võinuksid nad kergesti üksteist kritiseerima hakata. Mõni oleks võinud esile tuua selle, et Peetrus salgas Jeesuse (Jh 18:15–18, 25–27) ja Toomas kahtles Jeesuse ülestõusmises (Jh 20:25). Nad võinuksid meelde tuletada Johannese ja Jaakobuse palvet saada Jeesuse kuningriigis mõjuvõimsamad kohad (Mk 10:35–41) või asjaolu, et Matteus oli kunagi põlatud maksukoguja (Mt 9:9). Kuid „need ettevalmistuspäevad olid päevad täis sügavat südame läbikatsumist. Jüngrid mõistsid oma vaimulikku vajadust ning hüüdsid Issanda poole püha võiduanni pärast, mis pidi neid kõlblikeks tegema hingede päästmise tööks. Nad ei palunud õnnistust vaid enda jaoks. Nad tundsid hingelist koormat teiste päästmise pärast. Mõistes, et armuõpetust tuli viia kogu maailmale, palusid nad väge, mida Kristus oli tõotanud.“ – Ellen G. White, _Apostlite teod_, lk 37.

Jüngritevaheline osadus ja nende palvete tugevus valmistas neid ette nelipüha kaalukaks kogemuseks. Surudes ennast Jumala ligi ja jättes kõrvale isiklikud erinevused, valmistas Püha Vaim jüngreid kartmatuteks ja julgeteks Jeesuse ülestõusmise tunnistajateks. Nad teadsid, et Jeesus oli neile andeks andnud palju puudujääke ning see andis neile julgust tungida edasi. Nad teadsid, mida Jeesus oli neile nende elus teinud. Nad teadsid, et Temas leidus päästetõotus ja nende „eesmärk oli ilmutada Kristuse sarnasust ning töötada Tema riigi laiendamiseks.“ – Samas, lk 48. Pole ime, et Issand võis nende kaudu võimsasti tegutseda. Missugune õppetund meie jaoks tänapäeval!

`Nii kerge on alati leida teiste inimeste elus seda, mis on väär. Kuidas õppida kõrvale jätma kaasinimeste vead suurema eesmärgi nimel, milleks on Jumala tahe üksmeelses koguduses?`
