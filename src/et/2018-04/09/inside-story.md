---
title: Misjonilugu
date: 30/11/2018
---

#### Armastus on parim ravim

_Loo on kirja pannud Andrew McChesney Adventmisjonist._

30aastane naine oli võetud halvakujulise kopsupõletikuga Blantyre Adventhaiglasse Malawil.

Kui antibiootikumid talle paranemist ei toonud, andis arst-misjonär Tiffany Priester käsu teha HIV test. Tulemus oli positiivne. Naisel oli väljaarenenud AIDS.

Tiffany selgitas naise perekonnale, et tavaliselt kulub kopsupõletiku raviks kolm nädalat ja antud juhul on 50protsendiline tõenäosus, et see toimib. Siis aga algasid naisel neeruprobleemid ja tema võimalused ellu jääda langesid 10 protsendini. Tiffany ütles perekonnale, et palju lootust ei ole.

„Me usume Jumalat,“ ütlesid pereliikmed. „Me usume imesid. Palvetagem.“

Pereliikmetest ümbritsetuna palvetas Tiffany ravi eest ning paigutas patsiendi dialüüsi. Naise neerud lakkasid töötamast 24 tundi hiljem. Kogu lootus näis kustuvat. Siis aga hakkas ta paranema. Mõni nädal hiljem astus ta haiglast välja.

„Meditsiinil on oma piirid,“ ütles Tiffany. „Haigla teeb seda, mida suudab, ja Jumal teeb ülejäänu.“

USA kardioloog Tiffany töötas viis aastat Blantyres, Malawi suuruselt teises linnas, mille elanikkonna suurus on umbes üks miljon. Blantyre Adventhaiglas – kus on tööl kuus arst-misjonäri, kaks hambaarst-misjonäri ja seitse malawi arsti – ei olnud aastakümme enne seda, kui tema 2011. aastal tuli, üldse kardioloogi; selles riigis on see tavaline probleem, sest siin on üks arst iga 88 000 inimese kohta.

Malawi elanikkond on 18 miljonit, sealhulgas 483 000 seitsmenda päeva adventisti.

Tiffany rääkis, et tema misjoniteenistuse motivatsiooniks on Jh 13:35, kus Jeesus ütleb: „Sellest tunnevad kõik, et te olete minu jüngrid, kui te üksteist armastate.“

Ühel päeval kurtis üks malawi naine, et ta ärkas igal öösel umbes kesköö paiku, kuna ta süda tagus. Proovid näitasid normaalset südametegevust ning teised arstid kirjutanuks selle juhtumi halbade unenägude arvele. „Kuid sellel päeval, arvan ma, ajendas Püha Vaim mind küsima rohkemat,“ ütles Tiffany.

Tiffany sai teada, et patsiendil olid hakanud magamisprobleemid ilmnema pärast seda, kui ta kohtus ennast prohvetiks kuulutanud inimesega, kes oli hoiatanud, et teda võidakse kesköösel vägistada. Tiffany küsis naiselt, kas tugevam on see mees või Jumal. „Usaldage Jumalat,“ ütles ta.

„Teie olete esimene arst, kes mulle ütleb, et Jumal on tugev,“ teatas naine.

Seda tähendab Tiffany sõnul „armastada üksteist“ – teha lisapingutus selleks, et pakkuda füüsilist, emotsionaalset ja vaimulikku paranemist.

„Mõnikord eristab meid teistest ainult mõni pisiasi,“ ütles ta.
