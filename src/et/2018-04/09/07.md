---
title: Toetav mõte
date: 30/11/2018
---

Ellen G. White’i raamatust _Evangelism_, peatükk „Ühtsus mitmekesisuses“, lk 98–103.

Järgnev tsitaat aitab avada mõtet, kuidas Kristuses ühtne varakristlik kogudus suutis säilitada ühtsuse nende hulgas olevatele erinevustele vaatamata ning olla seega võimsaks tunnistuseks maailmale. „Pühakiri näitab ilmekalt, kuidas koguduses olev Püha Vaim juhtis varakristlikku kogudust otsuste langetamise protsessis. Seda on tehtud vähemalt kolmel omavahel lähedalt seotud viisil: ilmutused (näiteks ütles Vaim inimestele, mida teha; Korneelius, Hananias, Filippus; ja võib-olla ka liisu heitmise kaudu), Pühakiri (kogudus jõudis Pühakirja-põhisele järeldusele) ja konsensus (Vaim töötas kogukonnas peaaegu märkamatult, juhtides inimesed arutelu ja uurimise käigus kokkuleppele, mille kaudu kogudus mõistis, et kõige taga oli Vaimu töö). Paistab, et siis, kui seisti silmitsi kultuuriliste, õpetuslike ja teoloogiliste vastuoludega usklike kogukonnas, töötas Püha Vaim nende otsuse langetamise protsessis konsensuse kaudu. Näeme usklike kogukonna (mitte ainult koguduse juhtide) aktiivset osa ning seda, kui tähtis on palve arukuse pärast. Kogudus tajub Püha Vaimu juhtimist Jumala Sõnast aru saamise kaudu, oma kogemuse ja vajaduste abil ning koguduse juhtide kogemuse kaudu, kui nad teenimistööd teevad. Mitmesugused koguduse otsused tehti protsessis, mida juhtis Püha Vaim ning mille puhul Pühakiri, palve ja kogemus olid teoloogilise mõtiskluse osad.“ – Denis Fortin. „The Holy Spirit and the Church“, Angel Manuel Rodrigueze toimetatud väljaandes _Message, Mission, and Unity of the Church_, lk 321, 322.

**Küsimused aruteluks:**

1. Vaadake klassis üle oma vastused kolmapäevase osa küsimusele, kuidas me otsustame, millised õpetused ja tavad on meie kui seitsmenda päeva adventistide jaoks olemuslikud ja millised seda pole.

2. Kuidas tuleb meil suhtuda teiste uskkondade kristlastesse, kes, nagu meiegi, usuvad Jeesuse surma ja ülestõusmist?

**Kokkuvõte:** Ühtsuse veenvaimaks tõendiks on see, kui vennad ja õed üksteist armastavad, nagu tegi Jeesus. Meie pattude andestamine ning pääste, mida adventistidena ühtsena jagame, on meie osaduse parim side. Kristuses saame maailmale näidata meie ühtsust ja ühise usu tunnistamist. Üleskutse meile on, et me ei teeks midagi vähemat.
