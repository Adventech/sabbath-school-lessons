---
title: Praktiline ühtsus
date: 27/11/2018
---

Aastal 1902 kirjutas Ellen G. White: „Mida Kristus oli oma eluga siin maa peal, seda peab olema iga kristlane. Tema on meie eeskuju, mitte ainult oma laitmatus puhtuses, vaid enda kannatlikkuses, lahkuses ja veetlevas meelelaadis.“ – Ellen G. White’i kirjutis ajakirjas Signs of Times 16. juuli 1902. Need sõnad meenutavad Pauluse üleskutset filiplastele: „Mõtelge iseenestes sedasama, mida Kristuses Jeesuses“ (Fl 2:5).

`Loe Ef 4:25–5:2 ja Kl 3:1–17 ning vasta siis kahele küsimusele: Millistes oma elu valdkondades kutsutakse meid eriliselt näitama üles allumist Jeesusele? Kuidas olla oma avaliku eluga Jeesuse evangeeliumi tunnistaja?`

Pühakirjas on palju teisi lõike, mis kutsuvad kristlasi järgima Jeesuse eeskuju ning olema Jumala armu elavad tunnistajad kaasinimestele. Samuti kutsutakse meid üles taotlema kaasinimeste head käekäiku (Mt 7:12), kandma üksteise koormaid (Gl 6:2); elama lihtsuses ja pöörama tähelepanu pigem sisemisele vaimulikkusele kui välisele muljele (Mt 16:24–26; 1Pt 3:3, 4); ning järgima tervislikke harjumusi (1Kr 10:31).

„Armsad, ma manitsen teid kui majalisi ja võõraid siin ilmas – hoiduge lihalikest himudest, mis sõdivad hinge vastu! Käituge hästi paganate keskel, et kuigi nad teist räägivad paha kui kurjategijaist, siiski, pannes tähele teie häid tegusid, annaksid nad Jumalale au aruandmise päeval“ (1Pt 2:11, 12). Kui sageli alahindame kristliku iseloomu mõju neile, kes meid vaatavad? Pahameelehetkedel ilmutatud pikk meel, pingete ja vastuolude keskel nähtavaks saav distsiplineeritud elu, lahke meel vastuseks ärritunud ja kalkidele sõnadele annavad märku Jeesuse meelsusest, mida meid jäljendama kutsutakse. Kui seitsmenda päeva adventistid tunnistavad koos maailmas, mis mõistab vääriti Jumala iseloomu, saab meist jõud hea suunas ja Jumala au poole. Kristuse esindajatena tuntakse usklikke küll nende moraalse usaldusväärsuse poolest, kuid ka nende praktilise huvi poolest kaasinimeste hea käekäigu vastu. Juhul, kui meie usuline kogemus on ehtne, ilmutab see ennast ja avaldab mõju maailmas. Usklike kogum, kes ilmutab maailmale Kristuse iseloomu, on tõepoolest võimas tunnistaja.

`Missuguse tunnistuse sa kaasinimestele esitad? Mida keegi sinu elus leiab olevat, mille tõttu ta tahab Jeesust järgida?`
