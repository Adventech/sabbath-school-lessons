---
title: Lepitusamet
date: 26/11/2018
---

Meie maailma tuntakse kindlasti korralageduse, hädade, sõdade ja konfliktide poolest. Kõik need asjaolud mõjutavad meie elu isiklikul, kogukondlikul ja riiklikul tasandil. On aegu, mil näib, et kogu meie elu on konfliktis. Kuid lõhenemine ja korralagedus ei valitse igavesti. Jumala eesmärk on tuua esile üleilmne ühtsus. Samal ajal kui patt on põhjustanud ebakõla, toob Jumala igavene lepitusplaan rahu ja terviklikkuse.

Ef 2:13–16 seab Paulus esiplaanile põhimõtted, mis näitavad, kuidas Kristus toimis selleks, et tuua usklike hulka rahu: Jeesus tegi oma surma tõttu ristil nii juudid kui ka paganad üheks rahvaks ning kiskus maha rahvuslikud ja usulised vaheseinad, mis neid lahutasid. Kui Kristus suutis seda teha juutide ja paganatega esimesel sajandil, miks ei peaks Ta siis seda enam suutma kiskuda maha iga rassilise, etnilise ja kultuurilise barjääri, mis lahutab inimesi täna meie enda koguduse sees?

Ning sellest lähtepunktist saame küündida maailmani.

`2Kr 5:17–21 ütleb Paulus, et oleme Kristuses uus loodu, lepitatud Jumalaga. Mis on meie töö siin maailmas? Millise muutuse saame tuua oma ühiskonda ühtse kogudusena?`

Jumala uue looduna saavad usklikud väga tähtsa ülesande – kolmekordse lepitusameti. (1) Meie kogudus koosneb usklikest, kes olid kord Jumalast võõrdunud, kuid on nüüd Kristuse ohvri päästvas armus ühendatud Jumalaga Püha Vaimu kaudu. Oleme jääk, kutsutud kuulutama maailmale lõpuaja sõnumit. Meie amet on üles kutsuda neid, kes on veel Jumalast võõrdunud, et nad saaksid Jumalaga lepitatud ja ühineksid meiega meie töös. (2) Kogudus on ka üksteisega lepitatud Jumala rahvas. Olla ühtsed Kristuses tähendab, et oleme ühtsed üksteisega. Tegemist pole vaid kõrge ideaaliga; see peab olema nähtav tõelisus. Üksteisega lepitatud olemine, rahu ja kooskõla vendade ning õdede vahel on eksimatu tunnistus maailmale sellest, et Jeesus Kristus on meie Päästja ja Lunastaja. „Sellest tunnevad kõik, et te olete minu jüngrid, kui te üksteist armastate“ (Jh 13:35). (3) Sellise lepitusametiga räägib kogudus universumile, et Jumala lunastusplaan on õige ja võimas. Suur võitlus toimub Jumala ja Tema iseloomu pärast. Kuna kogudus viljeleb ühtsust ja lepitust, näeb universum Jumala igavese tarkuse avalikuks saamist (vaata Ef 3:8–11).
