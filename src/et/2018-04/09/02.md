---
title: Jeesuse risti all
date: 25/11/2018
---

Sarnaselt paljude teiste vaimulike õnnistustega, mida Jumal oma rahvale annab, on koguduse ühtsus samuti Jumala and. Ühtsust ei tekita inimesed enda jõupingutuste, heade tegude ega kavatsuste kaudu. Tegelikult loob Jeesus Kristus selle ühtsuse oma surma ja ülestõusmisega. Kui võtame ristimise ja pattude andestamise kaudu usus vastu Tema surma ja ülestõusmise, kui astume ühtsesse osadusse ja levitame kolme ingli kuulutust maailmas, oleme liidus Temaga ja üksmeeles üksteisega.

`Loe Jh 11:51, 52 ja Ef 1:7–10. Milline sündmus Jeesuse elus on meie kui seitsmenda päeva adventistide keskel valitseva ühtsuse alus?`

„Aga seda ta [Kaifas] ei öelnud iseenesest, vaid tolle aasta ülempreestrina kuulutas prohvetlikult, et Jeesusel tuleb surra rahva eest. Aga Jeesus ei pidanud surema üksnes selle rahva eest, vaid et koguda ka hajali elavaid Jumala lapsi ühtekokku“ (Jh 11:51, 52). On kummaline, et Jumal kasutas Kaifast Jeesuse surma tähenduse selgitajana, kuigi Kaifas ei teadnud, mida ta Jeesust surma mõistes tegi. Samuti polnud preestritel aimu, kui sügavmõttelised need sõnad olid. Kaifas arvas, et esines vaid poliitilise avaldusega. Ometi kasutas Johannes öeldut, avamaks põhjapaneva tõe selle kohta, mida tähendas Jeesuse asenduslik surm kõikide Jumalale ustavate inimeste jaoks, kes ühel päeval kogutakse „ühtekokku“.

Ükskõik, mida me seitsmenda päeva adventistidena veel usume, ükskõik, milliseid sõnumeid me maailmas ainsana kuulutame, on meie ühtsuse aluspõhjaks see, et võtame ühiselt omaks Kristuse surma meie eest.

Lisaks eelnevale kogeme seda ühtsust Kristuses ristimise abil. „Nüüd te olete kõik usu kaudu Jumala lapsed Kristuses Jeesuses, sest kõik, kes te olete Kristusesse ristitud, olete Kristusega rõivastatud“ (Gl 3:26, 27). Ristimine on veel üks side, mis on adventistidel ühine, kuna see sümboliseerib meie usku Kristusesse. Meil on ühine Isa; seega oleme kõik Jumala pojad ja tütred. Ja meil on üks ühine Päästja, kelle surmasse ja ülestõusmisse meid ristitakse (Rm 6:3, 4).

`Ükskõik, millised kultuurilised, sotsiaalsed, etnilised ja poliitilised erinevused meie kui seitsmenda päeva adventistide hulgas olemas on, miks peaks meie ühine usk Jeesusesse ületama kõik sellised lõhed?`
