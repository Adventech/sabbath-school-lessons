---
title: Ühtsus mitmekesisuses
date: 28/11/2018
---

Rm 14. ja 15. peatükis tegeleb Paulus teemaga, mis lõhestas sügavalt Rooma kogudust. Oma vastuses käsitletavale küsimusele kutsus ta roomlasi üles näitama sallivust ja kannatlikkust üksteise vastu ning mitte lõhestama kogudust nende murekohtade pärast. Mida meie sellest nõuandest õpime?

`Loe Rm 14:1–6. Millised südametunnistusega seotud probleemid panid Rooma koguduse liikmeid üksteise üle kohut mõistma ja mitte osadust pidama?`

On vägagi tõenäoline, et eeltoodud tüliküsimused olid seotud juutide tseremoniaalse rüvetumisega. Pauluse sõnade kohaselt olid need „vaidlused arvamuste üle“ (Rm 14:1), mis näitab, et tegemist polnud päästeküsimustega, vaid seisukohtadega, mis tulnuks jätta isikliku südametunnistuse osaks (vaata Rm 14:5). Niisugused vaidlused käisid eelkõige selle üle, mislaadi toitu süüa. 3Ms 11. peatükis keelatud loomade liha söömine ei olnud teema, mida Paulus siin käsitleb. Ei ole tõendeid, et varakristlased hakanuks Pauluse ajal sööma sealiha või teiste ebapuhaste loomade liha, ja me teame, et Peetrus ei söönud ühtki sellist toitu (vaata Ap 10:14). Tõigad, et nõrk sõi ainult taimetoitu (Rm 14:2) ning et võitlus haaras ka joodava (Rm 14:17, 21), näitavad, et arutluse all on tseremoniaalne rüvetumine. Seda tõendab pealegi sõna ebapuhas [koinos], mida kasutatakse Rm 14:14. Niisuguse sõnaga viidatakse Vana Testamendi vanakreekakeelses tõlkes rüvetatud loomadele, mitte aga 3Ms 11. peatüki ebapuhastele loomadele. Ilmselt oli Rooma koguduses inimesi, kes ei tulnud osadussöömaaegadele, kuna nad polnud veendunud, kas toitu oli piisavalt ette valmistatud või ega seda polnud ebajumalatele ohverdatud.

Sama käib mõne päeva pidamise kohta. See ei osuta iganädalase hingamispäeva pidamisele, kuna me teame, et Paulus pidas hingamispäeva regulaarselt (Ap 13:14; 16:13; 17:2). Tõenäoliselt on tegemist viitega mitmesugustele juudi pidupäevadele või paastupäevadele. Pauluse kavatsuseks neis salmides on õhutada sallivust inimeste suhtes, kes neid rituaale siiralt ja kohusetundlikult täitsid, niikaua kuni nad ei hakanud neid pidama pääsemise vahenditeks. Üksmeel kristlaste hulgas toob esile kannatlikkuse ka sel juhul, kui me kõigega nõus pole, eriti siis, kui tüliküsimus ei ole meie usu jaoks kesksel kohal.

**Küsige klassis:** Kas on midagi, mida me seitsmenda päeva adventistidena usume ja praktiseerime, aga mida kõik, kes väidavad end adventistid olevat, ei pea uskuma ega pooldama?
