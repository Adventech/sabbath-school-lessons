---
title:  „Pöörduge, oo taganenud lapsed“
date:   07/10/2018
---

Iisraeli rahva ajalugu on täis sõnakuulmatust ja anarhiat, millele järgnes esialgu Jumala juurde tagasitulemine ja kuuletumine ning seejärel uus ja veel suurem sõnakuulmatus ja konfliktid. Selline muster kordub ikka ja jälle. Iga kord, kui Jumala rahvas täitis teadlikult Tema tahtmist, õnnistati neid rahu ja eluga. Iga kord, kui nad olid sõnakuulmatud ja läksid oma teed, muutus nende elu viletsaks, täis sõdu ja vastuolusid. Juba enne seda, kui Iisrael tuli tõotatud maale, oli Jumal seda tõsiasja ette kuulutanud ning pakkunud välja lahenduse, kuidas hoiduda niisuguste kohutavate tagajärgede eest.

`Loe 5Ms 28:1–14. Millised õnnistused pidid Iisraelile osaks saama juhul, kui inimesed olid Jumala tahtele kuulekad?`

`Loe Jr 3:14–18. Mida õpime Jumala üleskutsest Iisraelile meelt parandada ja Tema juurde tagasi tulla? Mida räägib loetu meile sellest, kuidas Jumal armastab oma rahvast ja on temaga kannatlik?`

Jeremija raamatu juures hämmastab tõsiasi, kui armastav, lahke ja helde on Jumal oma rahva vastu, vaatamata nende mässumeelele, vaheseintele ja ebajumalateenistusele. Jumal kutsub lakkamatult oma rahvast Tema juurde tagasi pöörduma ning kahetsema oma kangekaelseid tegusid. Ikka ja jälle lubab Jumal olukorda parandada ja pakub lootust tulevikuks.
„Pöördu, taganeja Iisrael, ütleb Issand, siis ma ei vaata teie peale enam süngel pilgul, sest mina olen armuline, ütleb Issand, mina ei pea viha mitte igavesti. Aga tunne oma süüd, et sa oled üles astunud Issanda, oma Jumala vastu ja oled iga halja puu all ajanud oma põlved laiali võõrastele. Minu häält ei ole te mitte kuulnud, ütleb Issand“ (Jr 3:12, 13).
Jeremija sõnad said räägitud ajal, mil Jumala Sõna jäeti üldiselt arvestamata. Kuigi kuningas Joosija alustas mõningate ümberkorraldustega, tundis valdav osa rahvast, et neil polnud vaimulikku ajendit jätkata ustavalt Jumalale kuuletumist. Nende patud, ebajumalateenistus ja enesekeskne elu põhjustasid vaimuliku ja poliitilise varingu. Mida rohkem nad Jumala tahte täitmisest taandusid, seda hirmuäratavamaks muutusid nende tulevikuväljavaated. Ometi anus Jumal neid Jeremija kaudu. Jumala meeles mõlkus nende jaoks parem tulevik ning Tema soovis anda neile taas õitsengu, üksmeele ja tervise. See sai aga tulla ainult juhul, kui nad elasid usus ja kõiges, mis õige usuga kaasnes.

**Milline vahe on sõnakuulelikkusel ja sõnakuulmatusel sinu enda elus?**
