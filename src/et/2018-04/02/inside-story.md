---
title: Misjonilugu
date: 12/10/2018
---

#### Adventistid laulsid, preester needis

_Loo on kirja pannud Elvis Dumitru._

Olen pastor sellepärast, et mu vanaisa, eluaegne õigeusklik, kiitis seitsmenda päeva adventistide koguduse heaks.

Kui mu vanaisa vanaks sai, rääkis ta minu isale nende kodus Răteştis, ühes külakeses Rumeenias: „Kui sa kunagi tahad kuuluda ainsasse õigesse kristlikku kirikusse, siis tuleb sul minna seitsmenda päeva adventistide kogudusse.“ Nii ütles mu vanaisa Gherase Dumitru.

Need sõnad külvasid seemne, mis pani mu isa Aureliani  kommunistlikul ajajärgul Rumeenias otsima adventkirikut ja saama seal ristitud. Selle tulemusel kasvasin mina üles adventperes ning mu vend ja mina oleme mõlemad adventkoguduse pastorid.

Kuidas aga teadis mu vanaisa adventistidest?

Lugu algab 1960ndate alguse Răteştist. Răteşti asub umbes 135 kilomeetrit Rumeenia pealinnast Bukarestist põhja pool. Külas elas mäletatavasti kaheksa adventisti ning usunditevastase võitluse ajal andsid ametivõimud välja nende vahistamisorderi. Keegi kutsuti kohale, et ta sõidutaks adventistid hobuse ja kaarikuga vanglasse.

Kui kaarik auklikul porisel teel õõtsus ja rappus, hakkasid vangid laulma kirikulaule. Kaarikujuht kuulis sõnu ja üllatus, kuna need rääkisid nii ilusti Jeesusest ja Tema armastusest. Ta mõtles: „Kuidas saavad adventistid niisuguse rõõmuga laulda, kui nad ise vangi lähevad?“

Umbes nädala pärast kutsuti sama kaarikujuht sõidutama õigeusu preestrit tema kirikusse. Kaarik hüples auklikul teel ning preester päästis vihaselt valla sündsusetu sõnadevalingu.

Kaarikujuht kuulas ja oli rabatud. Ta mõtles: „Miks neab preester oma Jumalat aukude pärast kirikuteel? Ja miks laulsid need adventistid nii ilusaid laule Jeesuse ülistuseks siis, kui nad vangi viidi?

Need kaks juhtumit jätsid kaarikujuhi mällu sügava jälje ning ta otsustas adventistide kohta rohkem teada saada. Mõne aja pärast ristiti ta adventkogudusse. See kaarikujuht oli minu vanaisa hea sõber.

Răteşti on tänaseni külake, kuid seal on tugev adventistide kogukond, umbes 40 koguduseliiget

Sageli mõtleme, et inimesi ei huvita see, mida me teeme, kuid inimesed jälgivad alati. Adventistid ei teadnud vanglakaarikus, et juht kuulas lugupidavalt nende kiituslaule – ja et nende ustavus kujundas välja kaks põlvkonda adventiste minu perekonnas.

_26aastane Elvis Dumitru on Seitsmenda Päeva Adventistide Cuza Voda Koguduse abipastor Bukarestis._
