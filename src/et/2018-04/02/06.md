---
title: „Hundid tulevad“
date: 11/10/2018
---

`Loe Ap 20:25–31. Mille eest hoiatas Paulus Efesose koguduse vanemaid? Mida neil tuli teha sellise olukorra ennetamiseks?`

Oma tööperioodi jooksul seisis Paulus sageli silmitsi vastuseisuga ning ta teadis, et on raske säilitada Jeesuse Kristuse evangeeliumi puhtust. Efesose koguduse vanematega hüvasti jättes tõi ta esile Hs 33:1–6 vahimehe kujundi, öeldes sellega kaasjuhtidele, et ka nemad vastutasid evangeeliumi kaitsmise eest. Nad pidid olema oma koguduste ustavad karjased.

Paulus kasutas valeõpetajate kirjeldamiseks väljendit „julmad hundid“ (Ap 20:29); see meenutab Jeesuse antud sarnast hoiatust, et valeõpetajad maskeerivad ennast lambanahaga (Mt 7:15). Valeprohvetid tulid esile peagi pärast seda, kui Paulus oma hoiatuse andis, ning nad jahtisid usklikke Aasia kogudustest, keda Paulus oli asutanud. Ef 5:6–14 ja Kl 2:8 näeme mõningaid Pauluse hoiatusi Väike-Aasia kogudustele.

Teises kirjas Timoteosele hoiatab Paulus ka Timoteost, kelle vastutuse all oli Efesose kogudus, eksituste eest koguduses ja lõpupäevade jumalakartmatuse suhtes.

`Loe 2Tm 2:14–19 ja 3:12–17. Mida ütleb Paulus Timoteosele selle kohta, kuidas valeõpetajatega võidelda ja koguduse ühtsus säilitada?`

Esiteks tuli Timoteosel tunda Piiblit, et olla see, „kes tõe sõna kuulutab õigesti“ (2Tm 2:15). Kasutute vaidluste ja mõttearenduste vastumürk on Jumalast antud sõna õigesti aru saada ja õpetada. Piibli tõdesid tuleb õigesti tõlgendada, nii et ühtki osa Pühakirjast ei vastandataks Piiblis esitatud tervikpildile. Samuti tuleb vältida väärtõlgendusi, mis võivad panna kellegi kaotama usku Jeesusesse. Ebaproportsionaalsus ja teisejärgulised teemad tuleb allutada Jumala Sõna põhimõtetele, mis tõepoolest valmistavad usklikke ette elama võidukat elu Kristuses. Pauluse teine soovitus Timoteosele on „hoiduda labastest tühijuttudest“ (2Tm 2:16). Tühised teemad ja viljatu vaidlus ei peaks leidma Timoteose õpetamistöös kohta, kui ta tahab olla väärikas ja ustav tööline. Sedalaadi kõnelused suurendavad veelgi jumalakartmatust ega edenda usklike usku (2Tm 2:16). Üksnes tõde annab usklikele jumalakartust ja kooskõla. Põhjus, miks Timoteosel tuli ise selliseid eksitusi vältida ja innustada oma kaaslasi neist hoiduma, on selles, et niisugused eksitused levivad koguduses nagu vähktõbi (2Tm 2:17). Pealegi on ju koguduse ühtsust ähvardavatele valeõpetajatele vastumürgiks sõnakuulelikkus Jumala Sõnale (2Tm 3:14–17).

**Kuidas saame ennast kogudusena kaitsta samalaadsete inimeste eest, kes tekitavad valeõpetuste kaudu meie keskel lõhesid?**
