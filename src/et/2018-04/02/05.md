---
title: Lõhe Korintoses
date: 10/10/2018
---

Kahjuks ei lõppenud killunemine ka Uue Testamendi ajal.

Näiteks on Pauluse poolt korintlastele kirjutatud esimese kirja neli esimest peatükki tungiv üleskutse üksmeele järele. Efesoses olles kuulis Paulus, et Korintose koguduses oli tekkinud palju lõhesid. Seepärast alustab ta oma kirja pika pöördumisega koguduse poole olla üksmeeles ja vältida lõhenemist. Paulus on sellise arengu pärast mures ning püüab pakkuda inspireeritud nõuannet, kuidas õnnetut olukorda parandada.

`Mis näib 1Kr 1:10–17 põhjal olevat koguduse lõhenemise, jagunemise ja tülitsemiste põhjus?`

Paulus hakkas muretsema oma vendade ja õdede pärast Korintoses, kui keegi Kloe perekonnast rääkis talle nende hulgas ilmnenud jagunemistest ja tülitsemistest. Tema avasõnad näitavad ta mure sügavust: „Ma kutsun teid üles, vennad, meie Issanda Jeesuse Kristuse nime pärast, et te kõik räägiksite ühtviisi ja et teie seas ei oleks lõhesid.“ Ta otsustas neile meelde tuletada, et kristlastena peavad nad olema liidetud ühte „samas meeles ja samas nõus“ (1Kr 1:10). Ükskõik, mis täpselt seda riidu ja lahknemist põhjustas, tahtis Paulus selle lõpetada.

Paulus tuletab korintlastele meelde, et kristlased on kutsutud käima Kristuse, mitte inimese järel – ükskõik, kui andekas või nimekas keegi ka ei oleks. Samal ajal kui kogudus jagunes „parteideks“, ütles apostel üheselt, et selline jagunemine polnud Kristuse tahte kohane. Ta kinnitas, et kristlase üksmeele kese on Kristus ja Tema ohver ristil (1Kr 1:13).

Kristliku ühtsuse algallikas on tões, mis leidub Jeesuses Kristuses ja Temas kui ristilöödus; seda ühtsust pole mitte kelleski teises, olgu mõni õpetaja, jutlustaja või juht nii „väärikas“ isik kui tahes. Risti jalamil oleme kõik samal tasemel. Meid ristitakse Jeesusesse, kes ainsana puhastab meid patust. Ometi peame selle Kristuses oleva ühtsuse nimel praktilisel viisil tööd tegema.

See peaks meile ütlema, et seitsmenda päeva adventistidena ei saa me oma usu ja missiooni ühtsust enesestmõistetavaks pidada. Lõhed ja tülid võivad meie koguduse ühtsust praegugi õõnestada, kui Kristuse armastus ja võim meid Temaga ei ühenda.

**Kuidas õppida vältima sedalaadi ohte, millega Paulusel siin tegeleda tuleb? Miks tuleb meil alati olla ettevaatlikud selles, kui palju ustavust pakume kellelegi teisele peale Kristuse?**
