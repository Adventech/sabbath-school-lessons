---
title: Enda silmis õige
date: 08/10/2018
---

Kohtumõistjate raamatu lood toovad esile hulgaliselt negatiivseid tagajärgi, kui Iisrael ei tegutsenud Issanda tahte kohaselt. Peagi pärast seda, kui Iisrael asus Kaananimaale, hakkasid inimesed võtma oma vaimuliku elu eeskujuks neid ümbritsevate kaananlaste väärusundeid – nad tegid just seda, mida neil kästi mitte teha! Kahjuks polnud see ainus probleem, millega nad vastamisi seisid.

`Loe Km 17:6 ja Km 21:25.`

Loetu kõlab lausa juhendina Jumala rahva lõhestamiseks ja killustamiseks. Riigi ühtsus peitus inimeste ustaval kuuletumisel lepingu Issandale; sellesse lepingusse olid nad koos Jumalaga astunud. Tehes aga seda, mis oli õige nende enda meelest – eriti siis, kui ümberkaudsed rahvad neid mõjutasid –, läksid nad kindlalt hävingu teed. Me kõik oleme pattu langenud ja kui jääme oma teadmiste hoolde, kui liigume oma südame kalduvuste järgi, siis uitame kindlasti eemale rajalt, millel Jumal meid käima kutsub.

**Mida räägivad järgnevad kirjakohad meile Iisraeli vaimulike ja sotsiaalsete olude kohta kohtumõistjate ajajärgul?**

`Km 2:11–13`

`Km 3:5–7`

„Issand oli kõnelnud Moosese vahendusel oma rahvale ustavusetuse tagajärgedest. Keeldudes järgimast Tema lepingut, rebinuks nad end lahti Eluallikast ja Tema ei saanuks neid enam õnnistada. Aeg-ajalt panid nad hoiatusi tähele; siis said nii Juuda rahvas kui tema läbi ka ümberkaudsed rahvad rikkalikke õnnistusi. Kuid tihti unustasid nad Jumala ja tohutu eesõiguse olla Tema esindajad. Nad ei teeninud Jumalat nagu Tema neilt nõudis ning jätsid seega kaasinimesed ilma vaimulikust teejuhtimisest ja pühast eeskujust. Nad soovisid ise nautida vilja sellelt viinamäelt, mille hooldajaiks neid oli pandud. Nende aplus ja ahnus tegid nad põlastusväärseiks isegi paganate silmis. Selliselt võimaldasid nad paganlikul maailmal tõlgitseda vääriti Jumala iseloomu ja Tema kuningriigi seadust.“ – Ellen G. White, _Prohvetid ja kuningad_, lk 20, 21.

`Kuidas meie teod kogudusena mõjutavad meie ümber olijaid? Mida näevad teised seitsmenda päeva adventistides, mis võiks neid positiivselt mõjutada?`
