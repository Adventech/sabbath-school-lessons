---
title: Kaks ohvrit  
date: 11/04/2022  
---

Kaini ja Aabeli vastandlikkus, nagu nende nimed kajastavad, puudutas nii nende iseloomuomadusi kui ka ameteid. Kain oli „põllumees“ (1Ms 4:2), rasket füüsilist tööd nõudva ameti pidaja, Aabel aga „lambakarjane“ (1Ms 4:2), kelle elukutse eeldas tundeõrnust ja osavõtlikkust.

Kain kasvatas maavilja. Aabel pidas lambaid. Need kaks ametit selgitavad küll kahe ohvri laadi (viljasaak Kainilt ja lammas Aabelilt), kuid jutustavad lisaks veel kahest erinevast sisemaailmast, kummagi ohvriga seonduvast hoiakust ja meelsusest. Kain töötas, et „hankida“ vili, mis oli tema toodang, Aabel aga „hoidis“ hoolikalt lammast, kelle ta oli saanud.

`Loe 1Ms 4:1–5 ja Hb 11:4. Miks kiitis Jumal heaks Aabeli ohvri, aga lükkas tagasi Kaini oma? Kuidas peame mõistma siin toimuvat?`

„Ilma verd valamata ei saanud olla lepitust patu eest; oma karjast võetud esmasündinud looma ohverdamine kõneles nende [Kaini ja Aabeli] usust Kristuse vere kaudu tõotatud lunastusse. Vereohvrile lisaks ohverdati Issandale tänuohvriks maa uudsevilja.“ – Ellen G. White, „Patriarhid ja prohvetid“, orig lk 71.

Aabel nõustus Jumala juhistega ja ohverdas põletusohvriloomale lisaks maavilja, Kain seda ei teinud. Ta ei toonud ohvriks looma, vaid ohverdas ainult „maavilja“. Niisugune tegu oli otsene sõnakuulmatus, vastand venna suhtumisele. Seda lugu käsitletakse sageli klassikalise näitena usu läbi pääsemisest (Aabel ja tema vereohver), millele vastandub püüdlus teenida pääste ära tegudega (Kain ja tema maavili).

Kuigi ohvritel oli vaimulik tähendus, ei olnud neis iseenesest mingit maagilist väärtust. Need olid ikka vaid sümbolid, kujundid, suunates pilgu Jumalale, kes pakkus patusele nii elatusvahendeid kui ka päästet.

`Loe Mi 6:7 ja Js 1:11. Kuidas saame neis salmides oleva põhimõtte rakendada oma ellu ja jumalateenimisse?`