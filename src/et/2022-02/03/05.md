---
title: Kaini karistus  
date: 13/04/2022  
---

`Loe 1Ms 4:9–16. Miks küsib Jumal: „Kus on su vend Aabel?“ Kuidas on seotud Kaini patt ja see, et temast sai „hulkur ja põgenik… maa peal“ (1Ms 4:12)?`

Jumala küsimus Kainile on kaja Tema küsimusest Aadamale ja Eevale: „Kus sa oled?“ Sellest aimub seos Eedenis sooritatud patu ja siinse patu vahel: hilisem patt (Kaini oma) oli varasema patu (Aadama oma) tagajärg.

Kain aga ei tunnista oma pattu. Ta salgab seda, erinevalt Aadamast, kes püüdis lihtsalt süüd mujale veeretada. Kain trotsib jultunult Jumalat, kes seab ta aega raiskamata oma roimaga silmitsi. Kui Jumal esitab kolmanda küsimuse: „Mis sa oled teinud?“, ei jää Ta isegi vastust ootama. Ta tuletab Kainile meelde, et Tema teab kõike, sest Aabeli „vere hääl kisendab maa pealt minu poole“ (1Ms 4:10). Tegemist on kõnekujundiga, mis tähendab, et Jumal teab mõrva toimumisest ja reageerib vastavalt. Aabel lamab maas, põrmus. Näeme siin otsest seost pattulangemisega ja sellega, mille eest Issand Aadamat hoiatas (vaata 1Ms 3:19).

`Loe 1Ms 4:14. Mida tähendavad Kaini sõnad: „Ma pean varjule minema su palge eest“?`

Kuna Aabeli veri valgus maapinda, neeti maa veel kord (1Ms 4:12). Selle tõttu kuulutatakse Kain põgenikuks, eemal Jumalast. Alles siis, kui Kain kuuleb Jumala hukkamõistuotsust, tunnistab ta Jumala kohaloleku olulisust, sest kardab ilma selleta oma elu pärast. Issand on aga Kaini suhtes halastav, isegi pärast külmaverelist venna mõrvamist ja trotsi oma patuga silmitsi seistes. Kuigi „Kain läks ära Issanda palge eest“ (1Ms 4:16), pakkus Issand talle ikkagi mingisuguse kaitse. Meile pole öeldud, mis „märk“ see täpselt oli (1Ms 4:15), kuid igal juhul sai ta selle ainult Jumala armulikkusest.

`„Pean varjule minema su palge eest“ (1Ms 4:14) – mis on Jumala palge eest varjatud? Tohutu traagika igaühe jaoks. Millisel ainsal viisil meie, patused, sellist olukorda vältida saame?`