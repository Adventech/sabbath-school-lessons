---
title: Misjonilugu  
date: 15/04/2022  
---

#### Sai vanglas andeks, II

_Loo on kirja pannud Andrew McChesney._

Järgmisel hingamispäeval tervitas Hispaania vanglas kinni peetav Matías rõõmsalt 36aastast Sagunto Adventkolledži teoloogiaosakonna üliõpilast Dantet. Kuid mõne minuti pärast muutis Matías järsult tooni ja hakkas närviliselt kohmitsema. Ta rääkis oma lapsepõlvest ja elust täiskasvanuna. Ta kirjeldas aastatepikkust võitlemist patuste ihadega.

„Ma ei tunne, et oleksin midagi valesti teinud,“ ütles ta. „Kui ma vanglast vabanen, teen uuesti seda, mida tegin.“

Ta vaatas Dantele ainiti otsa, soovides näha tema reageeringut.

Dante sai aru, et ta pandi proovile. Matías tahtis näha, kas ta peegeldab hukkamõistvat või armastavat Jumalat. Dante palvetas vaikselt: „Jumal, ole mulle armuline. Sa andsid mulle andeks ja Sa saad tallegi andeks anda.“

Kui Matías nägi, et tema külaline istus rahulikult, hakkas ta jälle rääkima.

„Mida sa minuga teeksid, kui sina mu teolt tabaksid?“ küsis ta.

Ikka veel palvetav Dante vastas aegamisi: „Kui Jumal saab olla armuline minu vastu ja päästa mind, siis saab Ta olla armuline ka sinu vastu ja päästa sind.“

Matíase nägu väljendas vapustust. „Kas sa mind hukka ei mõistagi?“ küsis ta.

Dante avas Piibli ja luges: „Sest head, mida ma tahan, ma ei tee, vaid paha, mida ma ei taha, ma teen. Kui ma aga teen seda, mida ma ei taha, siis ei tee seda enam mina, vaid patt, mis elab minus“ (Rm 7:19–20). „Me ei anna endale sageli oma tegudest aru,“ ütles ta. „Me ei tee seda, mida tahame teha, ning teeme sageli seda, mida me teha ei taha. Kas võib olla, et sa ei tunne ennast oma tegude pärast halvasti, kuna sa ei suuda neid juhtida?“

Matías haaras Dante käest Piibli ja luges sama kirjakohta. Dante asus lugema Kirja roomlastele 8:1–2: „Nii ei ole nüüd enam mingit hukkamõistu neile, kes on Kristuses Jeesuses. Sest elu Vaimu seadus Kristuses Jeesuses on vabastanud su patu ja surma seadusest.“

„Jumal ei ole sind hukka mõistnud,“ ütles Dante. „Ta tahab sind aidata ja armastab sind kogu aeg. Sa võid elada teistmoodi. Luba lihtsalt Jumala Vaimul endas elada. Ta tahab sind aidata samamoodi, nagu Ta aitas mind.“

Sügav kurbus valgus Matíase näole. Põlgus ja halvakspanu olid kadunud. Dante sai aru, et esimest korda koges Matías sügavat süütunnet.

Sellest päevast muutus kõik. Matías ei ilkunud enam Jumala ja Piibli üle.

„Sellest hetkest peale hakkasin koos temaga Piiblit õppima,“ rääkis Dante meie vestluse käigus. „Sellest hetkest peale tahtis ta oma elu muuta. Ta ei tahtnud enam käia oma senistel teedel, vaid soovis olla Jumala poolel.“

Matías (tegemist on varjunimega) on üks rohkem kui tosinkonnast vangist, kellele Dante ja veel üheksa Sagunto Adventkolledži üliõpilast iga hingamispäeva pärastlõunal piiblitundi annavad. Sinu hingamispäevakooli misjoniannetused aitavad adventistide üleilmsel haridusasutuste võrgustikul välja õpetada Dante-sarnaseid õpilasi, kes annavad patuhaigele maailmale edasi Jeesuse kallihinnalist armu- ja päästetõotust. „Kui Jumal saab muuta minu südame, saab Jumal muuta ka kellegi teise südame,“ ütles Dante.