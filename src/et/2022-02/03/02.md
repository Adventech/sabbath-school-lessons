---
title: Kain ja Aabel  
date: 10/04/2022  
---

`Loe 1Ms 4:1, 2. Mida saame siit kirjakohast teada nende kahe mehe sünni kohta?`

Esimene sündmus, mille piibellik kirjutaja kohe pärast Aadama väljasaatmist Eedeni aiast üles märgib, on sünd. Heebrea keeles on 1Ms 4:1 sõna „Issand“ otseselt seotud sõnaga „mees“, nagu näitab järgnev sõna-sõnaline tõlge: „Ma olen saanud mehe, tõesti Issanda enda.“ „International Standard Version“ kõlab nii: „Ma olen sünnitanud meessoost lapse – Issanda.“

See sõna-sõnaline tõlge laseb aimata, et Eeva meenutab Messia kohta käivat prohvetikuulutust 1Ms 3:15 ning usub, et ta on sünnitanud oma Päästja, Issanda. „Lunastaja tulekust kõneldi juba Eedenis. Kui Aadam ja Eeva kuulsid esimest korda tõotust Lunastajast, ootasid nad selle kiiret täitumist. Nad võtsid oma esimese poja vastu rõõmsa lootusega, et tema ongi päästja.“ – Ellen G. White, „Ajastute igatsus“, orig lk 31.

Õigupoolest on Kain selle loo peategelane. Ta pole mitte ainult esmasündinu – poeg, keda vanemad peaaegu „jumaldasid“ –, vaid ta on ka ainus vend, kes Moosese esimeses raamatus räägib. Kui Eeva kirjeldab elevusega Kaini sündi, ei ütle ta midagi Aabeli sündimise kohta; vähemasti mitte midagi sellist, mida oleks kirja pandud, erinevalt Kaini sünnist. Jutustaja annab lihtsalt teada, et Eeva „sünnitas taas“ (1Ms 4:2).

Nimi Kain tuleneb heebreakeelsest tegusõnast _qanah_, mis tähendab „omandama“ ja tähistab millegi hinnalise ning vägeva endale saamist. Heebrea nimi _Hebel_, eesti keeles Aabel, tähendab aga „tuuleõhk“, (Ps 62:10) või „hingus“ (Ps 144:4) ning tähistab tabamatut, tühjust, sisutust. Sama sõna, _hebel_ (Aabel), kasutatakse Koguja raamatus korduvalt „tühisuse“ märkimiseks. Kuigi me ei taha neisse lühikestesse tekstilõikudesse rohkem sisse lugeda, kui seal on, leidub siin ehk mõte, et Aadam ja Eeva arvasid oma lootuse olevat ainult Kainil, sest nad uskusid, et tõotatud Messias on tema, mitte ta vend.

`Mis on elus sellist, mis ongi päriselt hebel, aga mida peame millekski palju tähtsamaks, kui see tegelikult on? Miks on oluline teha vahet olulise ja ebaolulise vahel?`