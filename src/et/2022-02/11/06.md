---
title: Vaarao unenäod  
date: 09/06/2022  
---

`Loe 1Ms 40:1–41:36. Kuidas on vaarao unenäod seotud ametnike unenägudega? Mis tähtsust sellel paralleelil on?`

Sündmuste jumalik juhtimine jätkub. Mõne aja pärast pannakse Joosep vangide eest vastutama, kellest kaks on juhtumisi vaarao endised ametnikud – joogikallaja ja pagar (1Ms 41:9–11). Mõlemat teeb rahutuks unenägu, millest nad kumbki aru ei saa, sest „ei ole kedagi, kes need seletaks“ (1Ms 40:8). Siis seletab Joosep mõlemad unenäod.

Paralleelselt kahe ametniku unenägudega näeb vaarao kaks unenägu, mida keegi ei suuda seletada (1Ms 41:1–8). Sel hetkel meenub joogikallajale jumaliku juhtivuse ajel Joosep ja teener räägib temast vaaraole (1Ms 41:9–13).

Just nagu kumbki ametnik oli oma unenäo pärast mures, nii muretseb ka vaarao, ja täpselt nagu nemad, jutustab temagi oma unenäod (1Ms 41:14–24) ning Joosep annab tõlgenduse. Nagu kahe ametniku unenäos oli kattuvaid kujundeid, nii on ka vaarao unenägudes sarnaseid sümboleid: kaks korda seitse lehma (lihavad ja lahjad) ning kaks korda seitse viljapead (jämedad ja peenikesed). Mõlemad kujutavad kahte sorti aastaid, ühed häid ja teised halbu aastaid. Seitse lehma on võrreldavad seitsme viljapeaga ning need kordavad sama sõnumit. See tõendab, et need unenäod, just nagu Joosepi unenäod, olid jumalikku algupära (1Ms 41:32; võrdle 1Ms 37:9).

Kuigi Joosep seletab vaarao unenäod, ütleb ta vaaraole selgelt, et Jumal, _Elohim_, näitab kuningale seda, mida Tema, Jumal, tegema hakkab (1Ms 41:25, 28). Näib, et vaarao sai asjast aru, sest siis, kui ta otsustab määrata kellegi maa üle, teatab ta järgmist: „Et Jumal on sulle kõike seda teada andnud, siis ei ole keegi nii mõistlik ja tark kui sina. Sina pead olema mu koja üle ja kogu mu rahvas kuulaku sinu sõna“ (1Ms 41:39, 40, NKJV ja 1968).

Eks ole kütkestav: tänu Jumalale saab Joosep valitsejaks Pootifari koja üle, valitsejaks vanglas ja siis valitsejaks kogu Egiptuse üle. Väga võimas lugu sellest, kuidas ka kohutavana paistvates olukordades avaldub Jumala ettenägevus.

`Kuidas õppida usaldama Jumalat ja klammerduda Tema tõotuste külge siis, kui sündmused paistavad olevat kaugel jumalikust juhtivusest ja Jumal näib tõepoolest vaikivat?`