---
title: Joosepi ründamine  
date: 06/06/2022  
---

Kuigi järgnevad sündmused olid kohutavad, pole neid raske selgitada. Vihata mõnd inimest ja olla samal ajal tema vahetus läheduses ning lausa tema sugulane, viib varem või hiljem paratamatult tülini.

Ja viiski.

`Loe 1Ms 37:12–36. Mida õpime siit selle kohta, kui ohtlikud ja kurjad võivad olla uuendamata südamed ning mida saab selline süda panna meist igaüht tegema?`

Vennad vihkasid Joosepit, sest nad olid kadedad Jumala soosingu peale (Ap 7:9). Seda soosingut kinnitab iga järgnev samm sündmuste ahelas. Kui Joosep tee kaotas, kohtus ta ühe mehega, kes teda juhendas (1Ms 37:15). Kui Joosepi vennad pidasid plaani ta tappa, sekkus Ruuben ja pani ette ta hoopis kaevu visata (1Ms 37:20–22).

Raske on ette kujutada siin avalduva vihkamise suurust, eriti omaenda kodakondsete poolt. Kuidas said need noored mehed nii õelalt toimida? Kas nad ei mõelnud hetkekski, millist mõju see nende isale avaldab? Ükskõik, kui pahased võisid nad olla isa peale, et too Joosepit eelistas, oli siiski põlastusväärne ühe tema lapsega nii toimida. Milline võimas näide sellest, kui kuri võib inimene olla.

„Mõnda neist [vendadest] tehtu siiski vaevas. Nad ei tundnud kättemaksust oodatud rahuldust. Just siis ilmus silmapiirile karavan. Salkkond ismaeliite suundus Jordani-tagustelt aladelt vürtside ja muude kaupadega Egiptusesse. Järsku pani Juuda ette Joosep paganlikele kaupmeestele maha müüa. Nii kõrvaldaksid nad ta teelt, kuid jääksid tema surmamise süüst puhtaks.“ – Ellen G. White, „Patriarhid ja prohvetid“, orig lk 211.

Pärast seda, kui vennad on Joosepi auku visanud, kavatsedes ta hiljem tappa, möödub karavan ja Juuda paneb vendadele ette müüa Joosep neile (1Ms 37:26, 27). Joosep müüakse midjanlastele (1Ms 37:28) ja midjanlased müüvad ta kellelegi Egiptuses (1Ms 37:36) ning valmistavad niiviisi teed tema tulevasele austamisele.

`Miks on väga tähtis otsida Jumalalt jõudu selleks, et halvad iseloomujooned muutuksid enne, kui need ilmutavad ennast mõnel eluhetkel niisugustes tegudes, mida sa poleks enda puhul iial ette kujutanud?`