---
title: Jaakob õnnistab oma poegi  
date: 22/06/2022  
---

`Loe 1Ms 49:1–28. Milline vaimulik tähendus on sellel, et Jaakob õnnistab oma poegi?`

Prohvetliku pilguga näeb Jaakob Iisraeli suguharude lähiajaloost kaugemale; ta näeb Messiat ja lõplikku päästelootust. Seda lootust väljendavad juba Jaakobi esimesed sõnad „tulevasil päevil“ (1Ms 49:1). Selliste sõnadega räägitakse tulevasest Messias-kuningast (Js 2:2; Tn 10:14).

Seejärel käiakse ükshaaval läbi kõigi meeste tulevik. See ei ole ettemääratud saatus, nagu oleks Jumal sundinud neid tulevikus toimuvaga silmitsi seisma, vaid siin öeldu väljendab pigem seda, mida nende iseloom ja nende laste iseloom kaasa toob. See, kui Jumal teab näiteks ette, et keegi tapab süütu inimese, erineb täielikult sellest, kui Jumal oleks tapja niimoodi toimima pannud.

`Loe 1Ms 49:8–12. Milline prohvetikuulutus siin esitatakse ja miks on see tähtis?`

Inimese vabale tahtele lisaks teab Jumal tulevikku ja Tema oli korraldanud nii, et Messias tuleb Juuda sugulusliini kaudu. Juuda (1Ms 49:8–12), keda kujutatakse lõvina (1Ms 49:9), osutab kuninglikkusele ja ülistusele. Juudast tuleb nii kuningas Taavet kui ka Siilo ehk see, kes toob _shalom’_i, „rahu“ (Js 9:5, 6), ja kelle „sõna võtavad rahvad kuulda“ (1Ms 49:10, NKJV, 1926).

Juudid on ammu pidanud seda prohvetikuulutust tulevase Messia kohta käivaks ning kristlasedki on mõistnud, et see piiblisalm osutab Jeesusele. Fraas „ja teda võtavad rahvad kuulda“ (1Ms 49:10) on vist Uue Testamendi tõotuse „et Jeesuse nimes nõtkuks iga põlv“ (Fl 2:10) eelkäija.

Ellen G. White kirjutas: „Lõvi, laante kuningas, sobis hästi kujutama suguharu, kellest põlvnes Taavet ning Taaveti Poeg – Messias – tõeline „Lõvi Juuda suguharust“, kelle ees kõik valitsusvõimud lõpuks kummardavad.“ – „Patriarhid ja prohvetid“, orig lk 236.

`Miks peaksime Jeesusele austust avaldama praegu, enne kui kõik rahvad seda teevad?`