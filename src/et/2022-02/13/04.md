---
title: Jaakob õnnistab Joosepi poegi  
date: 21/06/2022  
---

Kui Jaakobi surmapäev ligineb, tuletab ta meelde oma toonast jõudmist Peetelisse (1Ms 35:1–15), kus ta sai Jumalalt uuesti „igavese omandi“ tõotuse (1Ms 48:4), mille oli saanud Aabraham (1Ms 17:8). Tundes oma surma lähenemas, oli tõotatud maa lootus Jaakobi jaoks lohutav mõte, mis toitis tema lootust. Niisiis pöördub Jaakob Joosepi kahe poja poole, kes olid sündinud Egiptuses, ja õnnistab neid, kuid teeb seda oma sugu puudutava tulevase tõotuse kontekstis.

`Loe 1Ms 48. ptk. Miks õnnistab Jaakob siinkohal Joosepi kaht poega ja mitte oma teisi pojapoegi?`

Joosepi kaks poega, Manasse ja Efraim, on ainsad lapselapsed, keda Jaakob õnnistab. Sellega tõstetakse nad pojapoegade seisusest poegade seisusesse (1Ms 48:5). Kuigi Jaakobi õnnistus paigutab teise (Efraimi) aimamisi esimese (Manasse) suhtes esikohale, osutab Jaakobi õnnistus osavõtlikkust just Joosepi suhtes (1Ms 48:15).

Näeme siin isiklikku kinnitust Jumala ustavusest oma rahva vastu möödanikus ja Tema tõotust tulevikuks. Jaakob viitab Aabrahami ja Iisaki Jumalale (1Ms 48:15), kes oli neid söötnud ja kaitsnud. Tegemist on sama Jumalaga, kes „mind on päästnud kõigest kurjast“ (1Ms 48:16). Samuti pidas Jaakob silmas „Peeteli Jumalat“ (1Ms 31:13), kellega ta võitles (1Ms 32:29) ning kes muutis tema nime Jaakobist Iisraeliks (1Ms 32:26–29).

Riivamisi puudutab Jaakob kogemusi, mil Jumal pööras kurja heaks, ja väljendab sellega lootust, et Jumal kannab tema pojapoegade siinse elu eest hoolt samuti, nagu Jumal kandis hoolt tema ja Joosepi elu eest. Ühtlasi mõtleb Jaakob aga tulevikule, mil ta järglased lähevad tagasi Kaananisse. Sellele lootusele vihjab selgelt Sekemi mainimine (1Ms 48:22), mis ei ole mitte ainult omandatud maatükk (1Ms 33:19), vaid ka koht, kuhu maetakse Joosepi luud (Jos 24:32) ning kus maa jagatakse Iisraeli suguharude vahel (Jos 24:1). Toimunu käigus peab Jaakob meeles Jumala tõotust, et tema suguvõsa „nimel õnnistavad endid kõik suguvõsad maa peal“ (1Ms 12:3).

`Loe Ap 3:25, 26. Kuidas täitus Peetruse sõnade kohaselt (Ap 3:25, 26) see 1Ms 12:3 tõotus? Kuidas oleme ise selle tõotuse osalised?`