---
title: Jaakob jääb elama Egiptusesse  
date: 20/06/2022  
---

On väga huvitav, et olenemata kõigest sellest, mida Jaakobile räägitakse Joosepi elus olemise kohta Egiptuses, saadab Issand talle ikkagi „öise nägemuse“ (1Ms 46:2), milles annab korralduse lahkuda. Jaakob läheb tõotatud maalt just Egiptusesse, mis saab hiljem kohaks, kuhu Jumala rahvas ei taha minna (5Ms 17:16).

`Loe 1Ms 47. ptk. Millised vaimulikud tõed ja põhimõtted siin kirjutatust leiame?`

„Joosep võttis vaaraole esitlemiseks endaga kaasa viis venda, et leppida kokku nende uue kodupaiga maa kasutamises. Peaministri vastu tänulikkust tundev valitseja oli valmis vendi ka riigiameteisse nimetama, kuid Jumalale ustav Joosep püüdis neid päästa kiusatustest, mis neid paganlikus õukonnas oleks ümbritsenud. Seepärast andis ta vendadele nõu vastata vaaraole nende elukutset puudutavas küsimuses avameelselt. Jaakobi pojad tegid nii ja mainisid sedagi, et nad tulid Egiptusesse elama vaid ajutiselt. Nad jätsid endale õiguse oma soovi kohaselt lahkuda. Vaarao määras neile koduks „parima maakonna“ – Goosenimaa.“ – Ellen G. White, „Patriarhid ja prohvetid“, orig lk 233.

Targal kombel ei kiida vaarao heaks välismaalaste saamist kerjusteks, kes elavad ära oma peremehe heldetest andidest. Ta uurib järele, mis on nende „amet“ (1Ms 47:3), selleks et nad võiksid uues keskkonnas ise paremini toime tulla. Samuti on ta valmis kasutama nende asjatundlikkust ning paneb ette, et nad teeniksid teda „mu karja ülevaatajatena“ (1Ms 47:6).

Siis seisab Jaakob, kuigi ta tuleb väljastpoolt ja on võõrana alamast seisusest, riigi juhi ette ning – nagu piiblisalm ütleb – „õnnistas vaaraod“ (1Ms 47:7). Tema, alamat sorti võõras, _õnnistab vaaraod, võimsa Egiptuse valitsejat?_ Miks nii?

Tegusõna ˋ_amad lifney_, „pani seisma… ette“ (1Ms 47:7), kasutatakse tavaliselt preestriameti kontekstis (3Ms 14:11). Arvestades asjaolu, et muistses Egiptuses oli vaaraol kõrgeima preestri staatus, tähendab see vaimulikus mõttes, et Jaakob seisab Egiptuse kõrgeimast preestrist kõrgemal, on üle vaaraost enesest.

`Ükskõik, milline on meie positsioon elus – mida tähendab meie jaoks inimeste kohtlemisel tõik, et oleme „valitud sugu, kuninglik preesterkond, püha rahvas, omandrahvas“ (1Pt 2:9)? Milleks meie usk meid kohustab?`