---
title: Misjonilugu  
date: 24/06/2022  
---

#### 10 aastat palvetamist

_Selle loo on kirjutanud Andrew McChesney._

Winston Crawford, vabatahtlikuna Moskvas tegutsenud inglise keele õpetaja USAst, kutsus kord oma vene õpilased hingamispäeval seitsmenda päeva adventistide kirikusse.

Näis, et ühe õpilase, Saša, jättis jumalateenistus külmaks. Ta oli üles kasvanud ateistlikus perekonnas ja paistis, et ta päriselt igavles.

Winston oli kurb. „Ma ei püüa teda uuesti kutsuda,“ ütles ta endale. „Näen selgelt, et ta tunneb ennast halvasti.“ Küll aga hakkas ta palvetama. Ta palvetas, et Jumal puudutaks Saša südant. Kuud veeresid ning Winston ja Saša sõbrunesid. Koolivaheajal kutsus Saša õpetajat reisile Karjalasse, Soome külje alla, kus elasid tema vanemad ja noorem vend. Winston palvetas jätkuvalt.

Pärast aastast vabatahtlikuna teenimist pöördus Winston tagasi Ameerika Ühendriikidesse, aga jäi Sašaga sidet pidama. Kui Saša mõni aasta hiljem Ameerika Ühendriike külastas, veetsid nad koos aega Chicagos.

Winston palvetas jätkuvalt. Möödus üle kümne aasta.

Ühel päeval saatis Saša WhatsAppi kaudu sõnumi. „Ma tahan Piiblit lugeda,“ kirjutas ta. „Kas sa aitaksid mul sellest aru saada?“ Winston oli väga rõõmus. „Muidugi!“ saatis ta sõnumi tagasi. Nad leppisid kokku, et kohtuvad korra nädalas.

Esimesel kokkusaamisel vaimustas Sašat see, kui nad lugesid Moosese esimese raamatu esimest peatükki. Eriti avaldas talle muljet asjaolu, et Jumal andis söögiks taimetoidu. 1Ms 1:29 on kirjutatud: „Ja Jumal ütles: „Vaata, mina annan teile kõik seemet kandvad taimed kogu maal, ja kõik puud, mis kannavad vilja, milles on nende seeme; need olgu teile roaks!““ Saša oli taimetoitlane ja ta oli mõelnud, et taimne toiduvalik oli lihtsalt hea tava.

„Mul polnud aimugi, et see pärineb Piiblist!“ ütles ta.

Kokkusaamise lõpul väljendas ta imetlust. „Olen lugenud Puškinit ja Dostojevskit, aga tundub, et siis, kui loen Piiblit, toimub midagi teistsugust,“ ütles ta. „Justkui tuleksid sõnad leheküljelt minu juurde.“

Winston oli elevil. Ta tundis kindlalt, et Püha Vaim hingestas Jumala Sõna, jõudmaks Saša südamesse. Kui Piiblit oli uuritud juba kolm nädalat, küsis Saša, kas nad võiksid saada kokku kaks korda nädalas. Winston palvetas jätkuvalt. „Mind innustas teadmine, et on möödunud rohkem kui kümme aastat ja ta tahtis Piiblit lugeda – ning mitte üksnes seda; mina õppisin ju ka koos temaga Piiblit paremini tundma,“ ütles Winston usutluses. „Tean, et selle taga on Jumal. Tean, et see kõik on Jumalast.“

_See misjonijutustus illustreerib Seitsmenda Päeva Adventistide koguduse strateegilise plaani „Mina lähen“ vaimuliku kasvamise eesmärki nr 5: „Õpetada üksikisikuid ja perekondi elama Vaimust täidetud elu.“ Rohkem saad teada aadressilt [IWillGo2020.org](https://iwillgo2020.org/)._
