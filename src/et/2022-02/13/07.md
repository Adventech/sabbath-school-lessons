---
title: Toetav Mõte  
date: 24/06/2022  
---

Ellen G. White, „Patriarhid ja prohvetid“, peatükk „Joosep ja tema vennad“, orig lk 233–240.

„Joosepi elu kujutab Kristuse elu. Kadedus ajendas Joosepi vendi müüma teda orjaks. Nad lootsid, et tema unenäod ei täitu iialgi. Kuid Jumal kasutas nende plaane selleks, et viia täide see, mida nemad kavatsesid takistada. Samamoodi kadestasid juudi preestrid ja rahvavanemad Kristust; nad kartsid, et Ta tõmbab rahva tähelepanu neilt endale. Nad tapsid Ta, et takistada Tal kuningaks saamast, kuid just seeläbi sai Ta kuningaks.

Vangipõlve kaudu sai Joosepist isa perekonna päästja; samas ei vähendanud see tõsiasi tema vendade süüd. Vaenlaste poolt risti löödud Kristusest sai langenud inimkonna Päästja ja maailma valitseja; ometi oli Tema mõrvarite kuritegu sama suur nagu siis, kui jumalik käsi poleks juhtinud sündmusi Jumala auks ja inimeste kasuks.

Nii nagu Joosepi vennad müüsid ta paganatele, nii müüs Kristuse üks jünger Kristuse kibedaimatele vaenlastele. Joosepit süüdistati vääralt ja ta heideti vanglasse vooruslikkuse pärast. Kristust põlati seetõttu, et Tema õiglane, ennastsalgav elu oli pidevaks etteheiteks patule. Ehkki Ta polnud milleski süüdi, mõisteti Ta valetunnistuse põhjal hukka. Joosepi kannatlikkus ebaõigluses ja andestusvalmidus ning õilsus halba teinud vendade vastu kujutab tabavalt Lunastaja pikka meelt õelate inimeste suhtes ja andestamist nii mõrvaritele kui kõigile neile, kes tulevad Tema juurde oma patte tunnistades ja andestust otsides.“ – Ellen G. White, „Patriarhid ja prohvetid“, orig lk 239, 240.

**Küsimused aruteluks:**

`1. Kui Jaakob suri, kartsid Joosepi vennad, et Joosep võib nüüd kätte maksta. Mida on sel öelda süütunde kohta, mis neis ikka pesitses? Mida räägib Joosepi vastus süü andestamisest?`

`2. Milliseid paralleele sa veel Joosepi ja Jeesuse elu vahel leiad?`

`3. Mõtiskle tõsiasja üle, et kuigi Jumal teab tulevikku täpipealt, oleme ometi vabad oma valikuid langetama. Kuidas me need kaks mõtet kokku paneme?`

---

Annetus >> kohalik kogudus [toeta.advent.ee](https://toeta.advent.ee/)  

Päikeseloojang 22.35
