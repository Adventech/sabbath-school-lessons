---
title: Misjonilugu  
date: 17/06/2022  
---

#### Mina lähen!

_Loo on kirja pannud Andrew McChesney._

USA vabatahtlik Kirsten Elisabeth Wolcott pussitati surnuks Vaikse Ookeani saarel nimega Yap, siis kui ta hommikujooksu tegi, ning uudised traagilisest sündmusest levisid tohutu kiirusega adventülikooli linnakus, kus neiu oli õppinud (Southern Adventist University). Collegedale’i ülikool Tennessees oli aastate jooksul saatnud vabatahtlikena välja palju üliõpilasi, aga nüüd jagunesid õpilased selles küsimuses kahte leeri.

„Me ei lähe,“ ütles osa üliõpilasi pärast seda, kui 2009. aastal tappis üks purjus mees 20aastase haridusteaduste eriala esmakursuslase. „See on liiga ohtlik.“

Teised meenutasid varakristliku kirikuisa Tertullianuse sõnu, mida „Suures võitluses“ tsiteeritakse: „Mida rohkem te meid maha niidate, seda rohkem meid saab; kristlaste veri on seeme“ (orig lk 41).

„Meie läheme!“ ütlesid need üliõpilased. „Me avaldame austust Kirsteni usule.“

Winston Crawfordi, 33aastase teoloogiaüliõpilase peas keerlesid vastakad mõtted, kui ta hingamispäeva pärastlõunal ülikoolilinnakus jalutas. Juhuslikult avas ta vale ukse ning oli enne, kui aru sai, jõudnud üliõpilastest vabatahtlike kokkusaamisele. Ta polnud üritusest kuulnud, kuid kuna ta oli nüüd seal, otsustas ta bokse külastada. Ühes boksis rääkis keegi naine meeleheitlikust vajadusest saata inglise keelt õpetavaid vabatahtlikke endisesse Nõukogude Liitu. „Kui korraldajad ühtegi vabatahtlikku ei saa, peavad nad programmi lõpetama,“ ütles naine.

Öeldu puudutas Winstoni südant. Ta ei olnud kavatsenud aasta koolist eemal olla, kuid mõtles: „Ma avaldan austust Kirsteni usule. Ma lähen.“

Winston täitis avalduse ja sai kutse õpetada Moskvas, Venemaal. Ta luges õhinal selle riigi kohta ning ajas samal ajal paberid korda ja kogus raha lennupiletite ostuks. Kaksteist päeva enne tema saabumist, 10. aprillil 2010. aastal, tapsid kaks enesetaputerroristi Moskva metroos 40 inimest. „Milleks ma ennast küll kirja panin?“ mõtles Winston.

Siis mõtles ta Paulusele, kes sai mitmel korral peksa ja jäi poolsurnuna maha lamama. Paulus ei olnud argpüks. Winston tuletas meelde Ilmutuse 21:8, kus öeldakse, et arad ei päri igavest elu. Ta meenutas, kuidas ta oli näiliselt juhuslikult sattunud üliõpilastest vabatahtlike kokkusaamisele. Ta tuletas meelde Kirstenit. „Miks pomm mind hirmutab?“ mõtles ta. „Jumal kutsus mind teenima. Ma lähen!“ Winston läks ega ole kümme aastat hiljemgi kahetsenud. Ta kasvas Kristusele lähemale ning mõju, mida ta oma õpilastele avaldas, saab teatavaks alles igavikus. See aasta muutis tema elu.

_See misjonilugu illustreerib Seitsmenda Päeva Adventistide koguduse strateegilise plaani „Mina lähen“ eesmärki nr 1: „Vaadata üle üleilmse misjonitöö kontseptsioon ning pühenduda misjonile kui eluviisile, millesse pole kaasatud mitte üksnes pastorid, vaid iga koguduseliige.“ Rohkem saad teada aadressilt [IWillGo2020.org](https://iwillgo2020.org/)._
