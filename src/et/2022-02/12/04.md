---
title: Joosep ja Benjamin  
date: 14/06/2022  
---

Jaakobilt ei saa nii kergesti luba Benjamini kaasavõtmiseks. Benjamin on nüüd ainus poeg, kes talle Raahelist alles on jäänud. Jaakob kardab, et võib tema kaotada samuti, nagu on kaotanud Joosepi (1Ms 43:6–8). Alles siis, kui toit on otsakorral (1Ms 43:2) ja kui Juuda annab ennast Benjamini tagasituleku pandiks (1Ms 43:9), lubab Jaakob vendadel teist korda Egiptust külastada ja võtta Benjamin endaga kaasa.

`Loe 1Ms 43. ptk. Kuidas mõjutas Benjamini kaasatulek sündmuste käiku?`

Benjamini kohalolek on sündmuste keskpunkt. Kui kõik vennad Joosepi ees seisavad, näeb Joosep ainsana Benjamini (1Ms 43:16). Benjamin on ainus, keda nimetatakse „vennaks“ (1Ms 43:29). Benjamini mainitakse nimepidi, teisi vendi aga mitte; nende kohta öeldakse lihtsalt „need mehed“ (1Ms 43:16).

Joosep nimetab Benjamini „oma pojaks“ ja väljendab nii julgesti oma erilist kiindumust (1Ms 43:29; võrdle 1Ms 22:8). Joosepi õnnistus osutab „armule“ (1Ms 43:29) ja meenutab tema asjatuks jäänud anumist armu järele (1Ms 42:21). Joosep annab omakorda Benjaminile armu, mida tema oma vendadelt ei saanud.

Samal ajal, kui Joosepi vennad kardavad, et nad heidetakse kottidesse tagasi pandud raha eest vanglasse, valmistab Joosep neile pidusöögi, sest Benjamin on kohal. Benjamin paistab justkui kogu olukorda päästvat. Kui kõik vennad pannakse aureeglite kohaselt istuma vanuse järjekorras, saab Benjamin, noorim, viis korda suurema portsu kui ükski teine vend (1Ms 43:33, 34). Ometi ei häiri vendi nüüd niisugune soosimine, erinevalt ajast palju aastaid tagasi, mil Joosep oli oma isa lemmik ja mil tema eriline seisus ajendas vendi toime panema selliseid kohutavaid tegusid nii poolvenna kui ka oma isa suhtes (1Ms 37:3, 4).

„Sellise ilmse vahetegemisega soovis Joosep kindlaks teha, kas teised on noorima venna suhtes sama kadedad nagu omal ajal tema suhtes. Kuna vennad ikka veel ei teadnud, et Joosep nende keelt oskab, vestlesid nad omavahel vabalt. Nii oli tal hea võimalus nende tõelisi tundeid teada saada. Soovides neid veelgi proovile panna, käskis ta enne lahkumist oma hõbekarika noorima venna kotisuhu pista.“ – Ellen G. White, „Patriarhid ja ptohvetid“, orig lk 228, 229.