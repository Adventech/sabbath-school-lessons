---
title: „Mina olen Joosep, teie vend“  
date: 16/06/2022  
---

`Loe 1Ms 45. ptk. Missugune on selles loos peituv armastuse, usu ja lootuse õppetund?`

Just sellel hetkel, kui Juuda rääkis „õnnetusest“, mis juhtuks _’avi’_ga, „mu isaga“ (1Ms 44:34), Joosep „hüüdis“ (1Ms 45:1) ja andis siis „ennast vendadele tunda“. See väljend, mida kasutatakse sageli siis, kui Jumal ennast ilmutab (2Ms 6:3; Hs 20:9), annab mõista, et Jumal ilmutab ennast ka siin. Issand on näidanud, et Tema ettenägelik hool valitseb inimlike nõrkuste kiuste.

Joosepi vennad ei suuda uskuda, mida nad kuulevad ja näevad. Seepärast on Joosep sunnitud kordama: „Mina olen Joosep, teie vend“ (1Ms 45:4). Alles teisel korral, kui vennad kuulevad selgelt sõnu „kelle te müüsite Egiptusesse“ (1Ms 45:4), hakkavad nad uskuma.

Siis teatab Joosep: „Jumal läkitas mind eele“ (1Ms 45:5). Siinne Jumalale osutamine täidab kahekordset eesmärki. See on mõeldud vendadele kinnitamiseks, et Joosepil ei ole nende suhtes halbu tundeid. Ühtlasi tunnistab see aga ka sügavast usust ja lootusest, sest vendade tegu oli vajalik „pääsemiseks paljudele“ ja kindlustamaks „järeltulijaid“ (1Ms 45:7).

Siis kiirustab Joosep vendi takka, et nad läheksid isa juurde ja valmistuksid koos temaga tulema Egiptusesse. Tema kutsega käivad kaasas erilised sõnad, mis puudutavad kohta, kus nad hakkavad „elama“, Gooseni maakonda, mis oli kuulus külluslike, „Egiptusemaa parimate“ (1Ms 45:18, 20) karjamaade poolest. Samuti kannab Joosep hoolt veovahendite eest: ta annab vankrid, mis veenavad viimaks Jaakobit, et pojad ei valeta talle, kui jutustasid kõigest, mis nendega toimus (1Ms 45:27). Jaakobile saavad need nähtavad vahendid nähtavaks tõendiks, et Joosep elab, ja sellest piisab talle, et taas elustuda (võrdle 1Ms 37:35; 1Ms 44:29).

Nüüd on kõik hästi. Jaakobi 12 poega on elus. Nüüd nimetatakse Jaakobit „Iisraeliks“ (1Ms 45:28) ja Jumala ettenägelik hool avaldub võimsalt.

`Jah, Joosep oli oma vendade vastu armuline. Ta sai seda endale lubada. Kuid kuidas õpime olema armulised nende vastu, kes teevad meile halba ja kelle kurjusest ei tõuse sellist head nagu Joosepi puhul?`