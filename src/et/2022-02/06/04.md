---
title: Aabram ja Lott  
date: 03/05/2022  
---

`Loe 1Ms 13:1–18. Milline õpetus on selles loos iseloomu tähtsuse kohta?`

Aabram pöördub tagasi sinna, kus ta varem oli, justkui olnuks tema Egiptuses käik pelk õnnetu kõrvalepõige. Jumala ja Aabrami lugu saab uue alguse seal, kus see pärast esmakordset tõotatud maale jõudmist peatus. Aabrami esimene peatuspaik on Peetel (1Ms 13:3), nagu siis, kui ta esimest korda maale jõudis (1Ms 12:3–6). Aabram on kahetsenud ja on nüüd jälle „tema ise“ – usumees Aabram.

Seda, et Aabram kuulub taas Jumalaga kokku, näitavad juba tema suhted teiste inimestega. Näeme, kuidas ta lahendab oma vennapoja Lotiga tekkinud probleemi maa kasutamise asjus. Just Aabram pakub välja rahumeelse kokkuleppe ja laseb Lotil esimesena valida (1Ms 13:9, 10). See õilis ja lahke tegu näitab, milline mees Aabram oli.

Asjaolu, et Lott valis endale kergema ja parema osa, veerikka tasandiku (1Ms 13:10, 11), muretsemata oma tulevaste naabrite kurjuse pärast (1Ms 13:13), räägib midagi Loti saamahimust ja iseloomust. Sõna „enesele“ meenutab meile veeuputuseelseid inimesi, kes samuti valisid „enestele“ (vaata 1Ms 6:2).

Erinevalt Lotist on Aabrami samm usutegu. Aabram ei vali maad; see on talle Jumala armust antud. Erinevalt Lotist silmitseb Aabram maad üksnes Jumala korraldusel (1Ms 13:14). Kuid siis, kui Aabram ja Lott lahku lähevad, kõnetab Jumal Aabrami jälle (1Ms 13:14). Õigupoolest on see esimene Piiblisse kirja pandud kord, mil Jumal kõnetab Aabrami pärast Uurist välja kutsumist. „Tõsta nüüd oma silmad üles ja vaata paigast, kus sa oled, põhja ja lõuna ja hommiku ja õhtu poole, sest kogu maa, mida sa näed, ma annan sinule ja su soole igaveseks ajaks“ (1Ms 13:14, 15). Siis käsib Jumal Aabramil maa omastamistoimingu mõttes „läbi käia“. „Võta kätte, käi maa läbi pikuti ja põiki, sest ma annan selle sinule“ (1Ms 13:17).

Issand teatab aga väga selgelt, et Tema, Jumal, annab Aabramile maa. See on kingitus, armuand, mille Aabram peab endale saama usu kaudu; sellise usu kaudu, mille osaks on sõnakuulmine. Üksnes Jumal viib täide kõik selle, mida Ta Aabramile siin tõotas (vaata 1Ms 13:14–17).

`Kuidas õpime olema kaasinimeste vastu lahked ja üllameelsed ka siis, kui nad meile samaga ei vasta?`