---
title: Aabrahami juured  
date: 30/04/2022  
---

### Selle nädala õppeaine
1Ms 12. ptk; Js 48:20; Js 36:6, 9; Jr 2:18; 1Ms 13. ptk; 1Ms 14. ptk; Hb 7:1–10.

> <p>Juhtsalm</p>
> „Usus oli Aabraham kuulekas, kui teda kutsuti minema paika, mille ta pidi saama pärandiks, ja ta läks välja, teadmata, kuhu ta läheb“ (Hb 11:8).

Oleme nüüd jõudnud Moosese esimese raamatu keskmesse. See keskosa (1Ms 12.–22. peatükk) kirjeldab Aabrahami teekonda. Tekst algab Jumala esimese kutsega, _lekh lekha_, „Mine!“ (1Ms 12:1), mis paneb Aabrahami lahkuma oma minevikust, ja lõppeb Jumala teise kutsumisega, _lekh lekha_, „Mine!“ (1Ms 22:2), mis paneb Aabrahami lahkuma oma tulevikust (nagu seisneks see tema pojas). Sellepärast on Aabraham alati liikumises, alati ümberasuja, mistõttu teda nimetatakse ka „võõraks“ (1Ms 17:8).

Oma rännakul paigutatakse Aabraham justkui tühja ruumi. Tal ei ole minevikku, mille ta on kaotanud, ja tal puudub tulevik, mida ta ei näe. Nimetatud kahe kutse vahel, mis raamistavad Aabrahami usurännakut, kuuleb Aabraham Jumala häält, mis teda kinnitab: „Ära karda“ (1Ms 15:1). Need sõnad kõlavad Jumala suust Aabrahami rännaku kolme erineva osa alguses, mida õpime 6., 7. ja 8. nädalal.

Aabraham on näide usust (1Ms 15:6) ja heebrea Pühakiri räägib temast kui usumehest (Ne 9:7, 8). Uues Testamendis on Aabraham üks kõige sagedamini mainitud Vana Testamendi tegelasi ja sellel nädalal asume vaatama, miks.

_Selle nädala õppetükki õppides valmistud hingamispäevaks, 7. maiks._