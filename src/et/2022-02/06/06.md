---
title: Melkisedeki kümnis  
date: 05/05/2022  
---

`Loe 1Ms 14:18–24 ja Hb 7:1–10. Kes oli Melkisedek? Miks andis Aabram oma kümnise sellele preestrile, kes näis välja ilmuvat eikusagilt?`

Mõistatusliku Melkisedeki äkiline ilmumine on täiesti omal kohal. Pärast seda, kui kaananlaste kuningad on Aabramit tänanud, tänab Aabram nüüd preestrit ja tema tänulikkus väljendub preestrile kümnise andmises.

Melkisedek tuleb Saalemi linnast, mis tähendab „rahu“ ning on pärast sõjamöllu väga sobiva alatooniga. Osa Melkisedeki nimest, _tsedek_, „õigus“, on vastand Soodoma kuninga nimele Bera („paha hulgas“) ja Gomorra kuninga nimele Birsa („kurjuses“). Tõenäoliselt on tegu nende kohtade hüüdnimedega, mida kuningad esindavad (1Ms 14:2).

Melkisedek astub esile siis, kui on tuldud tagasi vägivalla ja kurjuse keskelt, mida esindavad teised kaananlaste kuningad. Selles lõigus kasutatakse Piiblis esimest korda sõna „preester“ (1Ms 14:18). Melkisedeki seostamine „kõige kõrgema Jumalaga“ (1Ms 14:18), keda Aabram nimetab oma Jumalaks, Issandaks (1Ms 14:22), näitab selgesti, et Aabram nägi temas selle Jumala preestrit, keda ta ise teenis. Siiski ei samastu Melkisedek Kristusega. Melkisedek oli Jumala esindaja tolle aja rahva hulgas (vaata „Piibli kommentaarid, SPA poolt välja antud“, 1. kd, Ellen G. White’i kommentaarid, lk 1092, 1093).

Melkisedek oli ametikohustuste poolest tõesti preester. Ta „pakub leiba ja veini“ – sageli viitab selline seos värskelt pressitud viinamarjamahlale (5Ms 7:13; 2Aj 31:5) –, mida näeme taas kümnise toomise kontekstis (5Ms 14:23). Lisaks õnnistab ta Aabramit (1Ms 14:19).

Aabram annab otsemaid “temale kümnist kõigest“ (1Ms 14:20). See on tema vastus Jumalale, „taeva ja maa Loojale“ (1Ms 14:19). Tiitel „taeva ja maa Looja“ viitab loomisloo sissejuhatusele (1Ms 1:1), kus fraas „taevas ja maa“ tähendab tervikuna „kõike“. Mõistetakse, et kümnis väljendab tänu Loojale, kellele kõik kuulub (Hb 7:2–6; võrdle 1Ms 28:22ga). Vastuolulisel kombel ei pea jumalateenija kümnist Jumalale tehtavaks kingituseks, vaid Jumalalt _saadavaks_ kingituseks, sest Jumal on esialgu meile kõik andnud.

`Miks on kümnise tagastamine ühtaegu nii usu võimas väljendus kui ka usku suuresti üles ehitav tegu?`