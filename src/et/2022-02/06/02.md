---
title: Aabrami teeleminek  
date: 01/05/2022  
---

`Loe 1Ms 12:1–9. Miks palus Jumal Aabramil lahkuda oma maalt ja sugukonna juurest? Kuidas Aabram vastas?`

Eelmine kord, kui Jumal Pühakirja veergudel mõne inimesega rääkis, oli see, kui Ta kinnitas pärast veeuputust Noale veel kord, et Ta teeb lepingu kõige lihaga (1Ms 9:15–17) ja et teist üleilmset veeuputust ei tule enam iial. Jumala uued sõnad, nüüd juba Aabramile, on taas seotud tõotusega: Aabrami kaudu õnnistatakse _paljusid rahvaid maa peal_.

Selle prohvetikuulutuse täideminek algab mineviku mahajätmisega. Aabram jätab seljataha kõik, mis oli talle tuttav: oma sugukonna ja maa ning lausa osa iseendast. Selle mineku jõulisust peegeldab võtmesõna „mine“ kordamine, mis esineb vastavas kontekstis seitse korda. Kõigepealt tuli Aabramil lahkuda oma maalt, „Kaldea Uurist“, mis on ühtlasi Babüloonia (1Ms 11:31; Js 13:19). Kutset „minna välja Baabülonist“ on Piibli prohvetid korduvalt esitanud (Js 48:20; Ilm 18:4).

Aabrami teeleminek puudutas ka tema peret. Ta jättis maha oma pärandvara ja palju sellest, mida ta pärilikkuse, kasvatuse ja ühiskonna mõju kaudu õppis ja omandas.

Ometi tähendab Jumala kutse midagi enamat. Heebreakeelset fraasi _lekh lekha_, „mine“, võib sõna-sõnalt tõlkida kui „mine ise“ või „mine enda pärast“. Aabrami lahkumine Paabelist ei olnud ainult kaugenemine keskkonnast või suguseltsist. Heebreakeelne fraas laseb aimata, et rõhk on sõnal _ise_. Aabram _ise_ pidi lahkuma, vabanema sellest osast endas, kuhu kuulus tema Paabeli minevik.

Niisuguse hülgamise tasuks on „maa“, mille Jumal talle näitab. Samu sõnu kasutatakse taas Iisaki ohverdamise kontekstis (1Ms 22:2), kui viidatakse Morija mäele, kus Iisak pidi ohverdatama ja kuhu hiljem ehitati Jeruusalemma tempel (2Aj 3:1). Jumala tõotus räägib maailma päästest, mitte ainult füüsilisest kodumaast. Seda arusaama kinnitab kõikidele rahvastele suunatud Jumala õnnistustõotus (1Ms 12:2, 3). Tegusõna _barakh_, „õnnistama“, esineb selles lõigus viiel korral. Niisugune üleüldine õnnistamine toimub Aabrami „soo“ kaudu (1Ms 22:18; 1Ms 26:4; 1Ms 28:14). Siinse viite „soole“ täidab lõplikult Jeesus Kristus (Ap 3:25).

`Mida võib Jumal paluda sinul seljataha jätta? See tähendab, millise osa oma elust pead sa loovutama selleks, et Jumala kutset kuulda võtta?`