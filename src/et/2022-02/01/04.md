---
title: Hingamispäev  
date: 29/03/2022  
---

`Loe 1Ms 2:2, 3 ja 2Ms 20:8–11. Miks seotakse seitsmenda päeva hingamispäev loomisega? Kuidas mõjutab see seos hingamispäeva pidamist?`

Jumal rajas hingamispäeva just sellepärast, et Ta lõpetas loomistöö. Nii väljendab seitsmenda päeva hingamispäev meie usku tõsiasja, et Jumal lõpetas siis oma töö, mida Ta pidas „väga heaks“. Hingamispäeva pidades tunnistame koos Jumalaga, et Tema loomistöö on väärtuslik ja ilus.

Puhkame oma töödest samamoodi, nagu Jumal puhkas oma tööst. Hingamispäeva pidamine tähendab seda, et tunnustame Jumala „väga head“ loomistööd, mille hulka kuulub ka meie füüsiline keha. Vastupidi mõnele vana-aja (ja tänapäeva) uskumusele, ei väida Pühakiri – ei Vana ega Uus Testament – mitte kuidagi, et ihu oleks kurjast. Tegemist on paganliku, mitte piibelliku mõttekäiguga. Hingamispäevapidajad on tänulikud Jumala loodu eest, sealhulgas oma ihu eest, ning rõõmustavad loomise üle ja kannavad sellepärast hoolt ka oma keha eest.

Hingamispäev, mis tähistab inimajaloo esimest „lõpetust“, on ühtlasi lootuse tähis kannatava inimkonna ja ägava maa jaoks. On huvitav, et fraasi „on valmis saanud“ või „oli lõpetanud… oma töö“ kasutatakse uuesti pühamu (2Ms 40:33) ja Saalomoni templi valmimise puhul (1Kn 7:40, 51). Mõlemas paigas kuulutati just evangeeliumi ja päästmist.

Pärast pattulangemist osutab iga nädala lõpus korduv hingamispäev päästmise imele, mis toimub üksnes uueksloomise ime tõttu (Js 65:17; Ilm 21:1). Hingamispäev meie inimliku nädala lõpus tähistab fakti, et selle maailma kannatused ja katsumused lõppevad kord.

Seepärast oli Jeesuse meelest vägagi kohane hingamispäeval haige terveks teha (Lk 13:13–16). Vastupidiselt mis tahes traditsioonidele, millesse juhid kinni jäid, suunas Jeesus hingamispäeval tervendades nii kohalolijate kui ka meie pilgu ajale, mil kogu valu, kõik kannatused ja surm on läbi; päästmisprotsessi ülimale tulemusele. Seega osutab iga hingamispäev lunastuslootusele.

`Kuidas kogeme hingamispäeval puhkamise abil seda puhkust ja lunastust, mis meil on Jeesuses praegu ning mis täitub lõplikult uue taeva ja uue maa loomisel?`