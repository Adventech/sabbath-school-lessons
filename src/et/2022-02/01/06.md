---
title: Inimkonna töö  
date: 31/03/2022  
---

_Niipea, kui Jumal lõi esimese mehe, andis Ta mehele kolm kingitust: Eedeni aia (1Ms 2:8), toidu (1Ms 2.16) ja naise (1Ms 2:22)._

`Loe 1Ms 2:15–17. Milline on mehe töökohustus Jumala loomingu ja Jumala enda vastu? Kuidas on need kaks ametit omavahel seotud?`

Mehe esmaseks ametiks on looduskeskkond. Jumal paneb ta seda „harima ja hoidma“ (1Ms 2:15). Tegusõna avad, „harima“, tähendab töötegemist. Kingituse saamisest ei piisa. Meil tuleb selle kallal tööd teha ja see viljakandvaks muuta. Sama õpetust kordab Jeesus oma tähendamissõnas talentidest (Mt 25:14–30). Tegusõna shamar, „hoidma“, annab mõista, et vastutatakse kingitu säilitamise eest.

Teine amet on seotud toiduga. Tuletagem meelde, et Jumal andis inimestele toidu (vaata 1Ms 1:29). Jumal ütles Aadamale, et „kõigist aia puudest sa võid küll süüa“ (1Ms 2:16). Inimesed ei loonud endale puid ega toitu. Need olid kingitus, armuand.

Ent sealsamas on käsk. Jumal andis inimestele helde annina nautimiseks „kõik puud“. Kuid sama armu osana lisab Jumal ühe keelu. Ühest konkreetsest puust ei tohi inimesed süüa. Piiranguteta nautimine viib surma. See põhimõte pidas paika Eedeni aias ja kehtib mitmel moel tänapäevalgi.

Mehe kolmas amet puudutas naist, Jumala kolmandat andi: „Mees jätab oma isa ja ema ning hoiab oma naise poole“ (1Ms 2:24). See haruldane avaldus toob jõuliselt esile inimese vastutuse abielulepingu ees ning eesmärgi olla „üks liha“ ehk üks isik (võrdle Mt 19:7–9).

Põhjus, miks öeldakse, et mees (ja mitte naine) jätab oma vanemad, võib olla seotud asjaoluga, et piiblitekstis kasutatakse meest kogu inimsoole viitamiseks ning sama korraldus käib ka naise kohta. Kuigi abieluside on Jumala kingitus, paneb selle anni vastuvõtmine nii või teisiti inimese peale kohustuse. Seda kohustust peavad nii mees kui ka naine ustavalt täitma.

`Mõtle, mida kõike Jumal sulle andnud on. Mis on sinu vastutus kõige sulle antu osas?`