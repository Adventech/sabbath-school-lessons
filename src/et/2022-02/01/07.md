---
title: Toetav Mõte
date: 01/04/2022
---

Loe Ellen G. White’i raamatust „Kasvatus“ peatükki „Teadus ja Piibel“, orig lk 128, 129, ning raamatust „Lunastuslugu“ peatükki „Loomine“, orig lk 21, 22.

„Kuna looduseraamat ja jumaliku ilmutuse raamat kannavad mõlemad meistermõtleja pitserit, ei saa need olla omavahel vastuolus. Kumbki kinnitab samasuguseid suuri tõdesid, kuigi meetodid ja keel erinevad. Teadus paljastab pidevalt uusi imesid, kuid oma uurimisalal toob see esile ikka ainult seda, mis õigesti mõistetuna ei ole vastuoksa jumaliku ilmutusega. Looduseraamat ja Jumala kirjasõna heidavad teineteisele valgust. Need teevad meid tuttavaks Jumalaga, sest õpetavad meile mingil määral seadusi, mille vahendusel Tema tegutseb.

Looduses täheldatud faktidest tehtud valed järeldused on aga pannud eeldama, et teadus ja ilmutus on vastukäivad, ning kooskõla taastada püüdes on omaks võetud piiblitõlgendusi, mis õõnestavad Jumala Sõna väge ja hävitavad selle. Geoloogiat on peetud vastukäivaks Moosese kirja pandud loomisloo täie tõsidusega võetavale seletusele. On esitatud väiteid, et Maa välja arenemine kaosest nõudis miljoneid aastaid. Selleks, et kooskõlastada Piibel sellise oletusliku teadusliku paljastusega, on omaks võetud seisukoht loomispäevadest kui pikkadest piiritlemata ajastutest, mis hõlmasid tuhandeid või lausa miljoneid aastaid.

Selline järeldus on täiesti ebakohane. Piibli lugu on endaga ja looduse õpetatavaga kooskõlas.“ – Ellen G. White, „Kasvatus“, orig lk 128, 129.

**Küsimused aruteluks:**

`1. Kui kvaliteetne oleks meie usk siis, kui usuksime, et maailma algusest rääkivad piiblilood on legendid, „müüdid“, mis on loodud pakkuma meile vaimseid mõtteharjutusi, kuid ei pea ajalooliselt paika? Millised vihjed piiblitekstis annavad aimu autori teadmisest, et need kirjutised olid sama „ajaloolised“ nagu Moosese esimese raamatu kõik ülejäänud lood? Mismoodi tunnistab Jeesus loomisloo ajalooliselt tõepäraseks?`

`2. Kuidas õpetab loomislugu meile maa üle heaks majapidajaks olemise tähtsust? Mismoodi olla oma planeedi head majapidajad, kuid vältida samas väga reaalset kiusatust – Looja asemel loodu teenimist? (Vaata Rm 1:25.)`

`3. Kuidas paljastub veel meiegi silme ees „väga hea“ loomistöö imelisus, ilu ja majesteetlikkus, mis räägib jõuliselt Jumala headusest ja väest, vaatamata sellele, et patt on pikki aastatuhandeid Jumala kätetööd räsinud?`

---

Annetus >> kohalik kogudus [toeta.advent.ee](https://toeta.advent.ee/)

Päikeseloojang 20.00