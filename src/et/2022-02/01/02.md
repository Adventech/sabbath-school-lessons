---
title: Looja Jumal
date: 27/03/2022
---

`Loe Ps 100:1–3. Millega vastab inimene kogu loodu Jumalale ja miks?`

1Ms 1. peatüki esimene sõnum loomisloos kuulutab Jumalast. Tõlkes kõlab see nii: „Alguses lõi Jumal“ (1Ms 1:1). Esimeses lauses (1Ms 1:1) paikneb sõna „Jumal“ heebrea traditsioonilise ülistusliturgia kohaselt salmi keskel ja saab põhirõhu, selleks et Jumala tähtsus esile tõuseks. Niisiis keskendub loomislugu kohe alguses Jumalale, loojale endale.

Esimese Moosese raamatu alguses tutvustatakse Jumalat õigupoolest kahel erineval viisil. Esimeses loos (1Ms 1:1–2:4) kirjeldatakse Jumalat inimestest lõpmatult kauge, kogemusevälise Jumalana, Elohim’ina, kelle nimi räägib Tema ülimuslikkusest. Nimi Elohim märgib ülimuslikkust ja väge ning mitmusevorm sõnas Elohim annab aimu majesteetlikkusest ja üleloomulikkusest.

Teine loomislugu (1Ms 2:4–25) esitleb Jumalat lähedase ja isiklikuna, siinsamas oleva Jumal YHWHna. Paljud usuvad, et Tema nimi tähistab lähedust ja suhet. Niisiis on loomisloo kirjeldus tervikuna kaudne üleskutse kummardada Jumalat. Esmalt teatab see meile, et Jumal on piiritult ülev ja võimas, ning laseb siis tunda, kui väga me Temast sõltume, sest Tema lõi meid „ja mitte meie ise“ (Ps 100:3 NKJV ja 1926). Just seepärast seovad paljud psalmid ühte jumalakummardamise ja loomise (Ps 95:1–6; Ps 139:13, 14 [võrdle Ilm 14:7]).

Selline kahekordne vaade Jumalale, kes on ühtaegu majesteetlik ja vägev, kuid ka lähedane ja armastav ning otsib meiega suhet, annab edasi olulise mõtte selle kohta, kuidas peame Jumalat kummardama. Aukartus ja hardus käivad käsikäes rõõmu ja kindlustundega, et Jumal on lähedane, andestav ja armastav (vaata Ps 2:11). Tähendusrikas on isegi nende kahe kirjelduse järjestus: Jumala läheduse ja kohaloleku isiklik kogemine järgneb Jumala ja meie vahelise kauguse tajumisele. Alles siis, kui oleme aru saanud, et Jumal on suur, oleme suutelised hindama Tema armu ning hingevärinal nautima Tema imelist ja armast kohalolu meie elus.

`Mõtle, et Jumala ääretu vägi hoiab kosmost toimimas ja ometi on Jumal meist igaühele nii lähedal. Miks on see tõde nii hämmastav?`