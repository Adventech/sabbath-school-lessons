---
title: Naine Aabrahamile  
date: 19/05/2022  
---

`Loe 1Ms 24:67–25:8. Millise tähendusega on Aabrahami elu viimased sündmused?`

Pärast seda, kui Saara suri, abiellus Aabraham jälle. Nagu Iisak, nii saab ka tema pärast Saara surma sellest lohutust (1Ms 24:67). Küllap püsib mälestus Saarast elavana nii usuisa kui ka ta poja mälus.

Ent pole selge, kes Aabrahami uus naine õieti on. Tõsiasi, et kroonikakirjutaja nimetab Ketuura poegi koos Haagari poegadega, mainimata Ketuura nime, vihjab siiski sellele, et Ketuura võib olla (nagu osa inimesi on arvanud) Haagar. Me lihtsalt ei tea. Märkimisväärne on seegi, et Aabraham käitub Ketuura poegadega samamoodi nagu Haagari pojaga: ta saadab nad ära, vältimaks ainsatki vaimset mõjutust, ning teeb selge vahe Saaraga saadud poja ja teiste poegade vahele.

Samuti annab ta „kõik, mis tal oli, Iisakile“ (1Ms 25:5), kuigi „liignaiste poegadele… andis Aabraham ande“ (1Ms 25:6). Määratlus „liignaised“ laseb samuti mõista, et Ketuura oli liignaine, just nagu Haagar. Võimalus, et Ketuura näol on tegemist Haagariga, seletaks ka peent vihjet Saara mälestusele enne Ketuuraga-Haagariga abiellumist.

Huvitav on aga see, et 1Ms 25:1–4, 12–18 on toodud nii nende laste loetelu, keda Aabraham sai Ketuuraga, kui ka Ismaeli laste loetelu. Siinne sugupuu esitatakse pärast Aabrahami abiellumist Ketuuraga, kes tõi talle ilmale kuus poega, lisaks juba kahele olemasolevale pojale (Iisakile ja Ismaelile). Selle eesmärk on ehk pakkuda vahetuid tõendeid Jumala tõotusest, et Aabraham saab paljude rahvaste isaks.

Teises sugupuus on Ismaeli järeltulijad, kellest sai samuti alguse 12 suguharu (võrdle 1Ms 17:20), täpselt nagu läks Jaakobiga (1Ms 35:22–26). Loomulikult ütleb Pühakiri väga selgelt, et Jumala leping jääb ikkagi Iisaki, mitte Ismaeli soo kanda (1Ms 17:21).

Teadaanne Aabrahami surmast paigutatakse kahe suguvõsa loetelu vahele (1Ms 25:7–11) ning see tunnistab samuti Jumala õnnistusest. Sellest selgub, et palju aastaid varem antud Jumala tõotus Aabrahamile täitus. Aabraham suri „heas vanuses“ (1Ms 15:15) ja ta „aastate päevi oli rohkesti“ (vrd Kg 6:3).

Issand jäi ju truuks oma armutõotusele, mille Ta andis oma ustavale sulasele Aabrahamile. Pühakiri kirjeldab Aabrahami usku väga hea eeskujuna – või lausa _parima_ eeskujuna – usu läbi pääsemisest Vanas Testamendis (vaata Rm 4:1–12).