---
title: Misjonilugu  
date: 20/05/2022  
---

Mul on harjumus, et ma ei reisi enne, kui olen kõigepealt Jumalalt küsinud, kas teekond on Tema tahte kohane. Elan Iirimaal, kuid mu vanematekodu on Lõuna-Aafrikas ja üks õde elab Namiibias. Külastan neid paiku umbes korra aastas. Lennukis loen Piiblit, Ellen White’i raamatuid ja täiskasvanute hingamispäevakooli õppetükki.
Alati võtan oma kotti kaasa raamatu „Tee Kristuse juurde“. Need raamatud aitavad pikka reisi lühemaks muuta ja loovad põnevaid kontakte. Iga kord, kui ma reisin, juhtub midagi huvitavat.

Kord hakkasin rääkima enda kõrval istuva mehega, kui ootasime Dublini lennujaamas Iirimaal oma lendu. Tuli välja, et mees töötas eriuurijana Iiri politseijõududes ning võttis iga kahe-kolme kuu tagant ette teekonna oma koju Cape Towni Lõuna-Aafrikas. Vestlesime seni, kuni meid pardale lubama hakati. Lennukis istus mu kõrvale noor naine ja pahvatas kohe: „Jäin lennujaama hiljaks ja jõudsin vaevalt lennukile! Mul on närvid nii läbi!“

„Jumal teadis, et teil oli vaja sellele lennule saada,“ vastasin ma. Rääkisin, kuidas Jumal kannab meie eest hoolt, kui lubame Tal seda teha. Just enne õhkutõusu ütles stjuardess sellele noorele naisele, et ta on istunud valele istmele. Naine lahkus ja minu kõrvale istus ei keegi muu kui politseinik. „Eks ole huvitav!“ ütlesin mina. „Usun, et Jumal tegutseb kindlal põhjusel.“ „Te usute Jumalat?“ küsis mees.

Ta päris mu usulise tausta kohta ja ma ütlesin, et olen seitsmenda päeva adventist. „Kas pole kummaline,“ ütles tema. „Mu naine on püüdnud mind mitu aastat usule tuua. Ta on seitsmenda päeva adventist.“

„Mul on hea meel teiega kohtuda,“ teatasin ma. Ja päriselt oligi. Rääkisime lunastusest ja andsin talle raamatu „Tee Kristuse juurde“. „Mu naine on püüdnud mind seda lugema panna,“ ütles ta. „Nüüd ma siis loen seda.“

Minu kaks kohtumist olid tähelepanuväärsed. Politseiuurijas murdus jää enne, kui lennukist väljusime. Samuti olin saanud natuke rääkida Jumalast naisele, kes istus valele istmele. Iirimaa on väga ilmalik riik ja inimestele pole siin kerge kristlusest rääkida. Kuid Jumal pakkus kaks tunnistamisvõimalust juba enne, kui üldse maapinnalt õhku tõusime.

_See misjonilugu illustreerib Seitsmenda Päeva Adventistide koguduse strateegilise plaani „Mina lähen“ eesmärki nr 2: „Tõhustada ja mitmekesistada adventmisjonit suur linnades ja inimeste hulgas, kelleni pole evangeelium jõudnud või on jõudnud vähesel määral,“ ja vaimuliku kasvamise eesmärki nr 5: „Õpetada üksikisikuid ja perekondi elama Vaimust täidetud elu,“ ning Püha Vaimu eesmärki: „Nagu Püha Vaim juhatab.“ Rohkem saad teada aadressilt [IWillGo2020.org](https://iwillgo2020.org/)._
