---
title: Morija mägi  
date: 15/05/2022  
---

`Loe 1Ms 22:1–12 ja Hb 11:17. Mis oli sellise proovilepaneku mõte? Millised vaimulikud õppetunnid saame sellest jahmatavast sündmusest?`

1Ms 22. peatükk on muutunud maailmakirjanduse klassikaks ning inspireerinud mõtlejaid ja kunstnikke, teoloogidest rääkimata. Jumala antud tuleproovi tähendust on aga keeruline taibata. Jumalik korraldus käis vastu Piiblis hiljem antud keelule mitte tuua inimohvreid (3Ms 18:21) ja päris kindlasti näis see vastu käivat Jumala tõotusele viia Iisaki kaudu edasi igavest lepingut (1Ms 15:5).

Mis eesmärgil käskis siis Jumal Aabrahamil niiviisi teha? Miks teda nii tugevalt proovile pandi?

Piibellik arusaam „proovilepanekust“ (heebrea keeles _nissah_) on kahetise tähendusega. See viitab kohtumõistmisele ehk läbikatsutava üle otsustamisele selleks, et teada, mis on ta südames (5Ms 8:2; võrdle 1Ms 22:12ga). Kuid ühtlasi saab läbikatsutu kinnituse Jumala armu kohta (2Ms 20:18–20).

Antud juhul toob Aabrahami usk Jumalasse ta punkti, kus ta riskib kaotada oma „tuleviku“ (oma tulevased sugupõlved). Ja ometi, kuna ta usaldab Jumalat, teeb ta seda, mida Jumal palub, hoolimata sellest, kui raske on kõike mõista. Mida muud siis usk lõpuks on, kui mitte selle usaldamine, mida me ei näe ega mõista täielikult?

Lisaks ei ole piibellikus usus esiplaanil mitte meie suutlikkus Jumalale ande ja ohvreid tuua – kuigi sellel on kahtlemata oma osa (Rm 12:1) –, vaid hoopis meie suutlikkus usaldada Jumalat ja võtta vastu Tema arm, saades samas aru, kui vähe me seda väärime.

Seda tõde toimuv kinnitabki. Kõik Aabrahami teod, tema innukus, tema piinav teekond koos pojaga, isegi valmisolek kuuletuda ja ohverdada Jumalale endast parim ei päästa teda, olgu see kõik kuitahes õpetlik. Miks? Sest Issand ise varub kavandatud ohvri asemele jäära ja see osutab Aabrahami ainsale päästelootusele, Jeesusele.

Sel hetkel pidi Aabraham küll armu tähendust mõistma. Meid kõiki kutsutakse, just nagu Aabrahami, tegema Jumala tahtmist, ning Aabrahami teod on mõjusaks eeskujuks (Jk 2:2–23). Samas ei päästa meid aga mitte meie enda teod Jumalale, vaid Jumala teod meie heaks (Ef 3:8; võrdle Rm 11:33).

`Mida ütleb Aabrahami ja Iisaki lugu Morija mäel sulle isiklikult sinu usu ja selle ilmnemise kohta?`