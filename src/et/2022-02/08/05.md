---
title: Iisakile naine  
date: 18/05/2022  
---

1Ms 24. ptk räägib Saara surmale järgnenud Iisaki abiellumise loo. Need kaks lugu on seotud.

`Loe 1Ms 24. ptk. Miks on Aabraham nii mures selle pärast, et ta poeg ei abielluks kaananlaste hulgast pärit naisega?`

Just nagu Aabraham tahtis oma naise matmiseks endale maad osta, sest Jumal tõotas, et tema järglased pärivad selle maa, nii käib ta kindlalt peale, et Iisak ei asuks elama väljapoole tõotatud maad (1Ms 24:7). Ka see, et Iisak tõi oma kihlatu Saara telki, ja märge, et Rebeka oli Iisakile troostiks „pärast oma ema surma“ (1Ms 24:67), mis on veelkordne teade Saara surmast, lasevad aimata Iisaki kaotusvalu.

Selles loos on rikkalikult palvetamist ja palvete täitumist ning palju õppetunde Jumala juhtimisest ja inimese vabast tahtest. Kõik saab alguse Aabrahami sõnadest. Kui Aabraham vannutab oma sulast „Issanda, taeva Jumala ja maa Jumala juures“ (1Ms 24:3), nimetab ta Jumalat ennekõike Loojaks (1Ms 1:1; 1Ms 14:19). Sellel tõsiasjal on otsene seos Aabrahami järeltulijate, sealhulgas Messia sündimisega.

Fraaasid „tema… ingel“ ja „Issand, taeva Jumal“, suunavad mõtted Issanda inglile, kes tuli taevast Iisakit päästma, et saada ise tapetud (1Ms 22:11). Jumal, kelle kontrolli all on universum, Issanda ingel, kes sekkus Iisaki päästmiseks, juhib seda abielu.

Kuid Aabraham jätab avatuks võimaluse, et naine ei vasta Jumala kutsele. Jumal on küll võimas, kuid Ta ei sunni inimest endale kuuletuma. Kuigi Jumala plaanis on, et Rebeka tuleks Elieseriga kaasa, jääb Rebekale valikuvabadus. See tähendab võimalust, et naine ei taha kaasa tulla, ja sel juhul ei tule teda selleks sundida.

Siin on veel üks näide suurest saladusest, mille Jumal on meile, inimestele, andnud – vaba tahe, valikuvabadus, mida Tema ei talla jalge alla. (Kui Ta seda teeks, poleks tahe enam vaba.) Ja ometi, vaatamata vaba tahte olemasolule ja paljudele kohutavatele valikutele, mida inimesed selle vaba tahtega teevad, saame usaldada, et lõpuks võidab ikkagi Jumala armastus ja headus.

`Miks on lohutav teada, et kuigi kõik pole Jumala tahtmine, on kontroll ikkagi Tema käes? Kuidas tõestavad seda niisugused prohvetikuulutused nagu näiteks Tn 2. ptk oma?`