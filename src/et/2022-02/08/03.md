---
title: Küllap Jumal vaatab  
date: 16/05/2022  
---

`Loe 1Ms 22:8, 14, 18. Kuidas täitis Jumal oma tõotuse, et küll Tema hoolitseb? Mille eest Ta hoolitses?`

Kui Iisak küsis ohvrilooma kohta, andis Aabraham väga huvitava vastuse: „Küllap Jumal vaatab enesele ohvritalle“ (1Ms 22:8). Aga see heebrea tegusõna vorm võib tähendada ka „Jumal vaatab ennast kui talle“. Tegusõna „vaatab“ (_yir’eh lo_) kasutatakse viisil, mis võib tähendada „vaatab ennast“ (ehk sõna otseses mõttes, „näeb ennast“).

Niisiis näidatakse meile siin lunastusplaani keset, Issandat, kes ise kannatab ja maksab endas meie pattudest tuleneva karistuse!

Loe Jh 1:1–3 ja Rm 5:6–8. Kuidas aitavad need salmid meil aru saada, mis toimus ristil, mille eeltähenduseks oli ohver Morija mäel?

Morija mäel, kaua enne risti, oli „üks jäär rägastikus sarvipidi kinni“ (1Ms 22:13). See osutas otseselt Jeesusele. Tema on Ainus, keda siin „näeme“, ja Aabraham selgitab hiljem: „Mäel, kus Issand on näha“ (1Ms 22:14, _autori tõlge_). Jeesus ise kinnitas, et Aabrahami öeldud sõnad olid prohvetlikud, kui Ta kordas Aabrahami väidet: „Teie isa Aabraham tundis suurt rõõmu sellest, et ta saab näha minu päeva, ja ta nägi seda ja rõõmustas“ (Jh 8:56).

„Jumal andis Aabrahamile niisuguse korralduse selleks, et proovida tema usku, kuid ka selleks, et selgitada talle evangeeliumi reaalsust. Kohutava sisevõitluse valulikke päevi lubati tal kogeda selleks, et ta võiks oma kogemuse kaudu pisutki mõista selle ohvri suurust, mille tõi inimese lunastamiseks igavene Jumal.“ – Ellen G. White, „Patriarhid ja prohvetid“, orig lk 154.

`Kuidas aitab see, mis siin toimus, meil paremini mõista ristil toimunut ja seda, mida Jumal meie pärast kannatas? Kuidas peaksime omakorda vastama meie heaks tehtule?`