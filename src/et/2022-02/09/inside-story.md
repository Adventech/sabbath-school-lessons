---
title: Misjonilugu  
date: 27/05/2022  
---

#### Minu kõige väärtuslikum vara

_Loo on kirja pannud Theda Pienaar._

Nagu mul kombeks on, avasin oma Piibli, et lugeda seda lennureisi ajal Namiibiast Lõuna-Aafrikasse. Kohe võttis mu kõrval istuv noor mees sõna.

„Kas see on Piibel?“ küsis ta. Paistis, et ta oli Ida-Euroopast.

„Jah, see on Piibel,“ vastasin ma.

„Kas te usute Piiblit?“ küsis ta.

„Jah, kogu südamest.“

Mees ütles, et ta vanavanematel oli kombeks talle Piiblit lugeda, aga ta ei uskunud neid lugusid, eriti loomislugu. Rääkisin oma elumuutvast kogemusest, kuidas olin tulnud Jumala juurde tagasi pärast 15 aastat oma teel käimist ja kuidas olin Temas leidnud varjupaiga keset maailma. Minu lugu huvitas meest.

„Palun, kas ma võiksin korraks teie Piibli enda kätte võtta?“ küsis ta.

Vahva oli näha oma Piiblit tema käes. Näis, et see avaldas talle suurt muljet. Kui ta mulle Piibli tagasi oli ulatanud, lugesin talle ette Jesaja 43. peatüki. Ta kuulas huviga Jumala tõotusi kaitsmisest.

Enne, kui lennuk maandus, küsisin ma: „Kas te võtaksite kingituse vastu?“ Mul oli kotis raamat „Tee Kristuse juurde“. Mees ei tahtnud raamatut võtta, aga ma kinnitasin talle, et mul on endal teine eksemplar. „Kui teil on mingisuguseid küsimusi, saatke mulle palun tekstisõnum,“ ütlesin ma ja kirjutasin sisekaanele oma telefoninumbri.

Minu üllatuseks saabus sõnum päev pärast mu tagasijõudmist Iirimaale. Noormees kirjutas: „Olen turvaliselt kodus.“ Palvetasin: „Minu meelest ei ole see juhus.“ Mees rääkis sõnumis, et oli kohanud Namiibias naist, kes palvetas iga päev. „Seda nähes hakkasin mõtlema sellele, kuidas mu vanavanemad lugesid Piiblit, ja siis kohtusin teiega,“ ütles ta.

„Minu meelest ei ole see juhus,“ ütlesin ma. „Laske Jumalal oma südamele rääkida.“

Saatsime üksteisele sageli tekstisõnumeid ja ma kirjutasin talle piiblisalme. Ühel päeval saatis ta mulle pildi ühest kirikust. „Elan selle kiriku kõrval,“ kirjutas ta.

Vastasin, et tahan talle postiga saata kristliku koguduse ajaloo, ja siis, kui ta aadressi sain, saatsin talle „Suure võitluse“.

Mõni aeg hiljem saatis keegi mulle lunastusplaanist kõneleva video ja ma edastasin selle talle. Ta vastas: „See on nii hämmastav.“

Ma palvetasin: „Issand, mul on vaja teada, mis võiks teda mõjutada.“ Mulle ei andnud enam asu mõte: „Ta hoidis käes su Piiblit. Anna oma Piibel talle.“

Olen otsustanud oma Piibli tema jaoks posti panna. Olen kirjutanud kirja sõnadega: „See on minu kõige väärtuslikum vara. Jumal andis oma ainsa Poja, kõige kallima, mis Tal oli, meie lunastamiseks. Loodan, et loete seda mu kõige hinnalisemat vara.“

_See misjonilugu illustreerib Seitsmenda Päeva Adventistide koguduse strateegilise plaani „Mina lähen“ vaimuliku kasvamise eesmärki nr 5: „Õpetada üksikisikuid ja perekondi elama Vaimust täidetud elu.“ Rohkem saad teada aadressilt [IWillGo2020.org](https://iwillgo2020.org/)._
