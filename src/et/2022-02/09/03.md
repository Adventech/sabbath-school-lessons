---
title: Jaakobi redel  
date: 23/05/2022  
---

Niipea, kui Eesav kuuleb, et Jaakob on saanud isa õnnistuse, taipab ta, et vend on teda petnud ja ta välja tõrjunud (1Ms 27:36), ning tahab venna tappa (1Ms 27:42). Rebeka on mures ja soovib vältida kuritegu, mis oleks mõlemale pojale saatuslik (1Ms 27:45). Niisiis innustab ema, Iisaki toetusel (1Ms 28:5), Jaakobit pere juurest põgenema (1Ms 27:43). Teel pagendusse kohtub Jaakob unenäos Jumalaga kohas, millele ta paneb nimeks Peetel, „Jumala elupaik“, ning annab seal vande.

`Loe 1Ms 28:10–22. Võrdle seda 1Ms 11:1–9ga. Mille poolest erineb Peetel Paabelist? Mida õpime enda ja Jumala suhte kohta Jaakobi kogemusest Peetelis, kui seame selle vastakuti Paabelis toimunuga?`

Jaakob näeb oma unenäos erakordset redelit, mis on seotud Jumalaga. Üht ja sama heebreakeelset tegusõna, _natsav_, kasutatakse nii siis, kui räägitakse „püsti pandud“ 1Ms 28:12, NKJV) redelist, kui ka siis, kui öeldakse, et Issand „seisis“ (1Ms 28:13), justkui oleks redel ja Issand üks ja sama.

Redel on seotud Paabeli püüdlusega ulatuda taevasse. Ka see redel ulatub „taevasse“, nagu Paabeli torn, ent kui Paabeli torn kujutab inimlikku jõupingutust minna üles ja jõuda Jumalani, näitab Peeteli redel, et ligipääs Jumalale saab võimalikuks ainult siis, kui Jumal tuleb alla meie juurde, ilma mingi inimliku ponnistuseta.

„Kivist“ aga, mille Jaakob on pea alla pannud ja mis unenäo ajal seal oli, saab sümbol – _beth-El,_ „Jumala elupaik“ (1Ms 28:17; võrdle 1Ms 28:22ga). See on vihje templile, pühamule, Jumala päästva töö keskusele.

Ometi ei piirdu Jaakob juhtunu puhul Jumala kummardamisega vaimus ega salapärase aukartustunde tasandil. Ta tahab, et tema vastus väljenduks praktilisena, nähtavana. Nii otsustab Jaakob anda Jumalale „kümnist“ – mitte selleks, et Jumalalt õnnistust hankida, vaid et vastata tänutundega Jumala annile, mille ta on juba saanud. Taas ilmub meie ette kümnise mõiste, juba ammu enne Iisraeli rahva esilekerkimist.

`Loe veelkord 1Ms 28:22. „Kümnist“ antakse kõigest, „mis sa mulle annad“ (1Ms 28:22). Millise tähtsa mõtte saame Jaakobi siinsetest sõnadest kümnise kohta?`