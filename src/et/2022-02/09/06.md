---
title: Jaakob lahkub  
date: 26/05/2022  
---

Jaakob pettis oma isa ja venda, et esmasünniõigust endale saada, ning varastas õnnistuse, mille Iisak oli kavatsenud oma vanemale pojale anda. Praeguses loos ei võta ta aga Laabani suhtes midagi ette ja teenib teda ustavalt. Jaakob teab küll, et äi on teda petnud, aga ei püüa kätte maksta. Jaakobi temperamenti arvestades on tema tegevusetust raske mõista. Ta võiks mässu tõsta või vähemalt Laabanile vastu seista või temaga kaubelda. Aga ta ei käitu nii. Jaakob teeb just seda, mida Laaban nõuab, ükskõik kui ebaõiglane see on.

Ometi saavad neliteist aastat, mil Jaakob on Laabanit „teeninud“ (1Ms 30:26), lõpuks täis Raaheli esimese poja Joosepi sündimise ajaks. Nüüd peab Jaakob plaani Laabani juurest lahkuda, et naasta tõotatud maale. Kuid ta tunneb muret „oma pere“ (1Ms 30:30) ülalpidamise pärast.

`Loe 1Ms 30:25–32. Mis siin toimub ja millise arvestuse Jaakob teeb? Kuidas vastab Laaban?`

Jaakobi kõrvalepõige on kestnud väga kaua ja ta on pikka aega kodust ära olnud. Tõenäoliselt ei olnud tal algselt kavas oma maalt nii kauaks lahkuda, kuid sündmused hoidsid teda aastaid eemal. Nüüd on aeg koju tagasi pöörduda, ja veel suure perega.

Muide, Jaakobi ebaharilik järeleandmine annab mõista, et ta on vist muutunud; ta on aru saanud usu õppetunnist. See tähendab, et Jaakob ootab Jumala märguannet minekuks. Ta otsustab liikuma hakata alles siis, kui Jumal ütleb.

Jumal ilmutab ennast Jaakobile kui „Peeteli Jumal“ ning käsib tal Laabani kojast lahkuda ja „oma sünnimaale“ tagasi minna (1Ms 31:13; NKJV ütleb „oma perekonna juurde“). Jumal kasutab siin samu sõnu, mida Ta kasutas siis, kui kutsus Aabramit lahkuma „omast… isakojast“(1Ms 12:1).

Laabani poegade ja Laabani enda suhtumine (vaata 1Ms 31:1, 2) aitavad Jaakobil näha, et aeg on lahkuda. „Jaakob oleks riukalisest sugulasest ammu lahkunud, kuid ta kartis kohtumist Eesaviga. Nüüd tundis ta ohtu Laabani poegade poolt; võib-olla oli neil plaanis vägivallaga tema vara endale võtta.“ – Ellen G. White, „Patriarhid ja prohvetid“, orig lk 193.

Niisiis võtab ta oma pere ja omanduse ning läheb ja algab järgmine etapp Jumala lepingurahva suures saagas.