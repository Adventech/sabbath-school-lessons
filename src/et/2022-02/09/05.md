---
title: Pere õnnistus  
date: 25/05/2022  
---

Jaakobi jaoks olid pagenduse viimased seitse aastat koormaks, aga ometi olid need ka kõige viljakamad aastad. Neil aastail saab Jaakob 11 lapse isaks (oma 12 lapsest), kellest saavad Jumala rahva esiisad.

Kõnealune tekstilõik moodustab Jaakobi loo keskosa (1Ms 25:19–35:26) ning see algab ja lõppeb fraasiga „[Jumal] avas tema üsa“. Kord viidatakse Leale (1Ms 29:31), kord Raahelile (1Ms 30:22). Iga kord järgneb sellisele lausungile sünd, mis tõendab, et see on Jumala imepärase tegevuse tulemus.

`Loe 1Ms 29:31–30:22. Kuidas tuleb meil tänapäeval aru saada siin toimuva tähendusest?`

Jumal avas Lea üsa ja ta sai poja Ruubeni, kelle nime üheks osaks on tegusõna raʹah, mis tähendab „nägema“. Kuna Jumal „nägi“, et Jaakob jättis Lea armastuseta (1Ms 29:31), korvas laps Leale tema valu ja kannatusi.

Oma teisele pojale annab Lea nimeks Siimeon, milles peitub verb shamaˋ, „kuulma“, sest Jumal on „kuulnud“ (shamaˋ) tema valu sügavust ja alandust ning on tundnud talle kaasa, nagu Ta kuulis Haagari ägamist (1Ms 29:33).

Lea poeg Siimeon meenutab ka Haagari poja Ismaeli nime, mis tähendab „Jumal kuuleb“ (vaata 1Ms 16:11). Kui Lea sünnitab oma viimase poja, paneb ta pojale nimeks Juuda, mis tähendab „ülistus“. Enam ei vihja Lea oma valule ega ka mitte õnnistamisele. Ta keskendub lihtsalt Jumalale ja ülistab Jumalat Tema armu eest.

Kummaline küll, aga alles siis, kui Lea enam ei sünnita, „mõtleb“ Jumal Raahelile ja avab Raaheli üsa (1Ms 30:22). Armastatud naisel Raahelil tuleb oodata seitse aastat pärast abiellumist ja 14 aastat alates Jaakobiga kihlumisest, enne kui ta sünnitab oma esimese poja (1Ms 29:18, 27; võrdle 1Ms 30:25). Raahel paneb pojale nimeks „Joosep“, öeldes, et „Jumal võttis ära [ʹasaf] mu teotuse“ ja „annab lisaks [yasaf] veel teisegi poja“ (1Ms 30:23, 24). Ükskõik, kui vale nii mõnigi tegu oli, sai Jumal neid kasutada – kuigi Ta ei õigustanud pahesid – selleks, et luua Aabrahami soost rahvas.

`Mil viisil näitab see lugu, et Jumala eesmärgid täituvad taevas ja maa peal, olenemata inimeste nõrkushetkedest ja vigadest?`
