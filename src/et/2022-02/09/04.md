---
title: Petjat petetakse  
date: 24/05/2022  
---

`Loe 1Ms 29:1–30. Mil määral ja miks lubab Jumal Laabanil petta? Mida Jaakob sellest õpib?`

Esimene asi, mida Jaakob sihtkohta jõudes näeb, on kivi, võib-olla vihje Peeteli kivile, mis tähistas Jumala kohalolu (1Ms 28:18, 19). Just see kivi annab Jaakobile võimaluse Raaheliga suhelda. Kui Jaakob kuuleb kaevu juures seisvate karjaste käest, et Raahel tuleb oma lambakarja jootma, õhutab ta karjaseid kivi kõrvale veeretama. Nad keelduvad ning Jaakobil avaneb võimalus seda üksinda teha ja ennast Raahelile tutvustada (1Ms 29:11).

Raahel jookseb seepeale oma perekonna juurde. Jaakobi ja Raaheli esimene kohtumine kannab vilja: „Jaakob armastas Raahelit“ (1Ms 29:18) nii väga, et seitse aastat, mis ta Laabani heaks Raaheli eest töötas, olid nagu “üksikud päevad” (1Ms 29:20).

Kuid pärast seitset aastat saab Jaakob petta. Pulmaööl leiab Jaakob voodist vanema õe Lea ja mitte Raaheli. Laaban saab selle trikiga hakkama peo segadust ning Jaakobi tugevaid emotsioone ja haavatavust ära kasutades. Huvitav, et Jaakob kasutab petmisest rääkides (1Ms 29:25) samast tüvest sõna, millega Iisak iseloomustas Jaakobi käitumist isa ja venna suhtes (1Ms 27:35).

Pane tähele, et sama mõttemall on ka lex talionis’es (kättemaksuseaduses), „silm silma vastu, hammas hamba vastu“ (2Ms 21:24; võrdle 1Ms 9:6ga). See sunnib süüdlast samastuma oma ohvriga, sest süüdlane seisab silmitsi sellega, mida ta tegi ohvrile. Samamoodi tehti Jaakobile nüüd seda, mida ta ise oli teinud kellelegi teisele.

Jaakob saab nüüd aru, mida tähendab olla petmise ohver. Jumal õpetab Jaakobit iroonilisel moel oma pettust mõistma Laabani petmise kaudu. Kuigi Jaakob, „petis“, (1Ms 27:12) teab hästi, mida petmine tähendab, imestab ta, kui ise pettuse ohvriks langeb. Ta küsib: „Mis sa mulle oled teinud?“ (2Ms 29:25), mis näitab tema arusaamist sellest, et petmine on vale.

`Kuigi Jaakob oli petis, sai ta ise petta. Kuidas õppida Jumalat usaldama siis, kui me ei märka „õiglust“, vaid näeme kurjategijaid, kes pääsevad puhtalt, või süütuid kannatajaid?`