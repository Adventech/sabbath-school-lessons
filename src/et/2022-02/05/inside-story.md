---
title: Misjonilugu  
date: 29/04/2022  
---

#### Ime AÜEs

_Loo on kirja pannud Gureni Lukwaro._

Pradeep Liyanage ei olnud päriselt Jeesusele mõelnud enne, kui ta poeg astus Araabia Ühendemiraatides Rajaleidjate klubisse. 13aastane poiss tuli koju, pakatades rõõmust piiblilugude pärast, mida ta selles klubis kuulis. Kui Pradeep ja ta naine poisi vaimustust nägid ning lugusid kuulasid, kasvas neis soov rohkem teada saada ja nad hakkasid õppima Piiblit koos Muyi Oyinloyega, Seitsmenda Päeva Adventistide Sharjahi koguduse pastoriga.

Saabus päev, mil Pradeepi naine ja poeg andsid oma südame Jeesusele ja nad ristiti. Pradeepki tahtis adventkirikuga ühineda, aga tal oli patune harjumus, mille murdmiseks näis ta olevat jõuetu: tubakas.

Umbes nende ristimise ajal asus Lähis-Ida ja Põhja-Aafrika Uniooni Lahemisjoni peakorteris tööle uus terviseteenistuse juht. Kui Kathy Coleman oma uut kabinetti tundma õppis, leidis ta, et tal puudub terviseteenistuse ametlik pitsat, mis oli dokumentide jaoks väga oluline. Telefonikõne endisele tervise­teenistuse juhile aitas leida pitsati ja mitu kastitäit materjale, millest ta ei teadnud enne midagi. Neis kastides olid mitmesugused adventistide terviseprogrammide materjalid, sealhulgas suitsetamisest vabanemise programmi „Hinga vabalt“ õppevihikud.

Materjalide sorteerimise ajal helistas Kathyle pastor Muyi.

„Kas on võimalik korraldada nii, et Pradeep saaks suitsetamisest loobumise kursuse?“ küsis ta.

Kathy taipas, et Jumal oli hoolt kandnud selle eest, mida vaja, et Pradeepi aidata. Jumal oli kõik tükikesed tervikuks liitnud just selleks ajaks, kui pastor helistas. Kathy võttis Pradeepiga ühendust ja abistas teda üheksanädalase programmi käigus. Mees loobus suitsetamisest ning oli kaks kuud pärast programmi läbimist jätkuvalt tubakast vaba ega ihanud seda. Teda oli rõõm ristida 13. märtsil 2021. aastal.

„Issand on õnnistanud minu elu nii füüsiliselt kui ka vaimselt,“ ütles Pradeep. „Ta on teinud mind tervemaks ja mu pere õnnelikumaks ning ma saan isegi tööl paremini hakkama.“

Nüüd räägib 47aastane mees kõigile Jeesusest ja kutsub neidki sedasama rõõmu kogema. Kuuldes tema tunnistust suitsetamisest loobumise kohta, on veel kolm perekonda saatnud oma lapsed Rajaleidjate klubisse.

Lahemisjoni esimehe Marc Colemani sõnul kutsub Jeesus igat oma järgijat olema Tema valguseks. „Issand kutsub meid kõiki üles elama muudetud elu, mis annab teistele teada, et meis on Jeesuse armastus,“ ütles ta.

_See misjonilugu illustreerib Seitsmenda Päeva Adventistide koguduse strateegilise plaani „Mina lähen“ eesmärki nr 2: „Tõhustada ja mitmekesistada adventmisjonit suurlinnades … 10/40 akna ulatuses.“ Rohkem saad teada aadressilt [IWillGo2020.org](https://iwillgo2020.org/)._
