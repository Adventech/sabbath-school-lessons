---
title: „Mingem nüüd alla“  
date: 27/04/2022  
---

`Loe 1Ms 11:5–7 ja Ps 139:7–12. Miks tuli Jumal siin alla maa peale? Milline sündmus sellise jumaliku teo esile kutsus?`

Veider ju, et siis, kui inimesed läksid ülespoole, pidi Jumal tulema alla nende juurde. Jumala allatulek kinnitab Tema ülemvõimu. Jumal on alati väljaspool meie inimlikku käeulatust. Inimese igasugune jõupingutus tõusta Temani ja kohata Teda taevas, on asjatu ja naeruväärne. Just sellepärast tuli Jeesus meie päästmiseks alla meie juurde, et Tal polnud mingit teist viisi meid päästa.

Jumala kohta kasutatud fraas Paabeli torni loos – Ta „tuli alla vaatama linna ja torni“ (1Ms 11:5) – on suur iroonia. Jumalal ei ole vaja tulla midagi alla vaatama (Ps 139:7–12; võrdle Ps 2:4ga), aga nii Ta tegi. Selline mõttekäik rõhutab Jumala seotust inimkonnaga.

`Loe Lk 1:26–33. Mida õpime sellest Jumala tulemisest meie juurde?`

Jumala allatulek viib mõtted ka usu läbi õigeks saamise põhimõttele ja Jumala armule. Ükskõik, mida meie Jumala heaks teeme, on Temal ikkagi vaja tulla alla, et meiega kohtuda. Mitte miski, mida meie Jumalale teeme, ei vii meid Tema juurde ega pääsemiseni. Meid päästab hoopis Jumala liikumine meie poole. Õigupoolest öeldakse kõnealuses kohas Moosese esimeses raamatus kaks korda, et Jumal tuleb „alla“, millest saame aimu, kui väga Ta hoolib siin toimuvast.

Nende salmide põhjal tahtis Issand lõpetada inimeste sügavalt juurdunud üksmeele, mis andis pattulangenud olukorras neile võimaluse veel rohkem kurja teha. Sellepärast valis Ta keelte segamise, mis tegi ühistele tegevusplaanidele lõpu.

„Paabeli torni ehitajate plaanid lõppesid häbi ja lüüasaamisega. Nende uhkusele püstitatud mälestusmärgist sai meeletuse mälestusmärk. Ometi kordavad inimesed ikka ja jälle sama viga. Nad tahavad toetuda iseendale ja hülgavad Jumala käsu. Saatan üritas sama taevas. Kain juhindus sellest oma ohvrit tuues.“ – Ellen G. White, „Patriarhid ja prohvetid“, orig lk 123.

`Kuidas näeme Paabeli torni loos veel üht näidet inimeste hullusest, mis lõpuks läbi kukub? Millised isiklikud õppetunnid sellest loost saame?`