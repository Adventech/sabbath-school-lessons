---
title: Päästev pagulus  
date: 28/04/2022  
---

`Loe 1Ms 11:8, 9 ja 1Ms 9:1; võrdle 1Ms 1:28ga. Miks on Jumala käe läbi hajutamine päästev?`

Jumala kavatsus ja õnnistus inimkonna jaoks oli, et neid saaks palju ja nad täidaksid maa (vt 1Ms 9:1; võrdle 1Ms 1:28ga). Vastupidi Jumala plaanile pidasid Paabeli ehitajad paremaks jääda ühe rahvana kokku. Nende endi sõnul oli üks põhjus, miks nad tahtsid linna ehitada, soov, et nad „ei hajuks üle kogu maailma“ (1Ms 11:4). Nad keeldusid kuhugi kolimast, sest mõtlesid ehk, et koos on nad tugevamad kui eraldatult ja hajali. Ja teatud mõttes oli neil õigus.

Kahjuks oli nende ühiste jõupingutuste eesmärk kuri, mitte hea. Nad tahtsid teha enesele nime, mis näitas võimsalt nende ülbust ja uhkust. Iga kord, kui inimesed tahavad avalikult Jumalat trotsides teha endale nime, võime olla kindlad, et sellest ei tule head nahka. Pole kunagi tulnud.

Inimeste avaliku allumatuse karistamiseks hajutas Jumal nad „üle kogu maailma“ (1Ms 11:9) ja nii juhtus just see, mida nad püüdsid vältida.

On huvitav, et nimi Paabel, mis tähendab „Jumala värav“, on suguluses tegusõnaga _balal_, mis tähendab „segadus“ (1Ms 11:9). Kuna inimesed tahtsid jõuda Jumala „väravani“ ning hakkasid end pidama Jumalaks, lõpetasid nad segaduses ja palju nõrgemana kui varem.

„Paabeli elanikud olid otsustanud rajada Jumalast sõltumatu riigi. Nende seas olid siiski mõned jumalakartlikud mehed, keda jumalakartmatud olid pettusega oma poole ahvatlenud. Selliste ustavate inimeste pärast viivitas Issand oma nuhtluste täideviimisega ning andis inimestele aega avada oma tegelik olemus. Jumala lapsed püüdsid kaaslasi eksiteelt ära pöörata, kuid rahvas näis täiesti üksmeelselt taevast trotsivat. Kui nende kavatsustele poleks piiri pandud, oleksid nad demoraliseerinud maailma juba selle algetapis. Nende liidu aluseks oli vastuhakk Jumalale; nende riik pidi ülistama neid endid. Selles polnud kohta Jumalale ega Tema austamisele.“ – Ellen G. White, „Patriarhid ja prohvetid“, orig lk 123.

`Miks peame olema väga ettevaatlikud endale „nime tegemisega“?`