---
title: Haami needus  
date: 24/04/2022  
---

`Loe 1Ms 9:18–27. Mis sõnumit see kummaline lugu kannab?`

Noa viinamäe istutamisest kumab läbi Aadama tegevus Eedeni aias. Kahel lool on ühised motiivid: puuvilja söömine ja sellest tulenev alastiolek, keha katmine, needus ja õnnistus. Noa jõuab Aadamani ulatuvate juurte juurde ja jätkab kahjuks sedasama ebaõnnestunud lugu.

Jumala algse loomisplaani kohaselt puuvilju ei kääritatud. Noa lubas seda endale, kaotas siis enesekontrolli ja jättis ennast kehakatteta. Asjaolu, et Haam „nägi“ tema alastust, on viide Eevale, kes „nägi“ keelatud puud (1Ms 3:6). Niisugune paralleel annab märku millestki enamast kui sellest, nagu oleks Haam lihtsalt vargsi, kogemata, „näinud“ oma isa alastiolekut. Ta käis ringi ja rääkis sellest, püüdmata isa probleemi eest hoolt kanda. Ent tema vendade kohene tegutsemine – isa katmine – mõistab hukka Haami tegevuse, kes jätab isa alasti.

Siin on küsimus vanemate austamises. Suutmatus austada oma vanemaid, kes esindavad su minevikku, mõjutab sinu tulevikku (2Ms 20:12; võrdle Ef 6:2ga). Sellest tuleneb needus, mis mõjutab Haami ja ta poja Kaanani tulevikku.

Muidugi on jäme teoloogiline viga ja eetiline kuritegu kasutada neid piiblisalme rassistlike teooriate õigustamiseks. See prohvetikuulutus piirdub ainult Kaananiga, Haami pojaga. Piibellikul kirjamehel on mõlkunud meeles nii mõnigi kaananlaste paheline komme (1Ms 19:5–7, 31–35).

Needuse juurde kuulub ka õnnistuse lubamine. See sisaldab sõnamängu Kaanani nimega, mis tuleneb sõnast _kan_aˋ ja tähendab „alistama“. Kaananlaste alistamise teel astub Jumala rahvas, Seemi järeltulijad, tõotatud maale ja valmistab tee Messia tulekuks, kes annab Jaafetile avarust „Seemi telkides“ (1Ms 9:27). Tegemist on prohvetliku viitega, et Jumala leping laieneb kõikidele rahvastele, kes võtavad omaks Iisraeli päästesõnumi kogu maailma jaoks (Tn 9:27; Js 66:18–20; Rm 11:25). Haami needus saab tegelikult õnnistuseks kõikidele rahvastele, kaasa arvatud Haami ja Kaanani järeltulijatele, kes võtavad vastu Issanda pakutud pääste.

`Veeuputuse „kangelane“ Noa on purjus? Mida räägib niisugune juhtum meile sellest, kui ekslikud me kõik oleme ja miks vajame Jumala armu igal eluhetkel?`