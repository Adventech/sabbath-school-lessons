---
title: Veeuputus  
date: 18/04/2022  
---

Tegusõna `_asah_, „tegema“, millega Noa tegevusest räägitakse, on võtmesõna ka loomisloos (1Ms 1:7, 16, 25, 26, 31; 1Ms 2:2). Jumalale sõnakuuleliku Noa teod on nagu Jumala loomisteod. Sellest ühenduslülist koorub mõte, et veeuputus on küll inimkonna karistamine Jumala käe läbi, kuid ka meie päästmine Jumala käe läbi.

`Loe 1Ms 7. ptk. Miks meenutab veeuputuse kirjeldus meile loomislugu? Mida õpime kahe sündmuse kõrvutamisest?`

Veeuputuse kohta kirjapandu tähelepanelikul lugemisel hakkab silma mitu loomisloos kasutatud sõna või väljendit: „seitse“ (1Ms 7:2, 3, 4, 10; võrdle 1Ms 2:1–3ga); „isane ja emane / mees ja naine“ (1Ms 7:2, 3, 9, 16; võrdle 1Ms 1:27ga); „oma liikide järgi“ (1Ms 7:14; võrdle 1Ms 1:11, 12, 21, 24, 25); „loomad“, „linnud“, „roomajad“ (vaata 1Ms 7:8, 14, 21, 23; võrdle 1Ms 1:24, 25) ning „eluvaim/eluhingus“ (1Ms 7:15, 22; võrdle 1Ms 2:7).

Veeuputuse lugu kõlab ju natuke nagu loomislugu. See loomisloo kaja aitab välja tuua mõtte, et Jumal, kes loob, on seesama Jumal, kes hävitab (5Ms 32:39). Kuid sellesse on kätketud ka lootusesõnum: vee taandumisel saab veeuputusest uus loomine, mis toob kaasa uue olemise.

Vee liikumine näitab, et see loomissündmus on õigupoolest 1Ms 1. peatüki loomistöö tagurpidikäik. Vastandina 1Ms 1. peatükile, kus kirjeldatakse vete lahutamist, mis olid laotuse all, vetest, mis olid laotuse peal (1Ms 1:7), räägib veeuputuse lugu vete taasühinemisest, kui need murravad oma piiridest välja (1Ms 7:11).

See protsess annab edasi vastuolulise sõnumi: Jumalal tuleb olemasolev hävitada, et seejärel saaks võimalikuks uus loomine. Uue maa loomine vajab vana hävitamist. Veeuputus on võrdpilt maailma ajaloo lõpul saabuvast päästest: „Ma nägin uut taevast ja uut maad; sest esimene taevas ja esimene maa olid kadunud“ (Ilm 21:1; võrdle Js 65:17).

`Mida on meis vaja hävitada, et saaksime uueks looduks? (Vaata Rm 6:1–6.)`