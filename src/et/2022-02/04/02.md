---
title: Veeuputuseks valmistumine  
date: 17/04/2022  
---

`1Ms 6:13–7:10. Mida õppida sellest inimajaloo alguspäevade hämmastavast aruandest?`

Noa on prohvet nagu Taaniel, kes kuulutab ette maailma lõppu. Heebreakeelne sõna „laev“ (_tevah_) (1Ms 6:14) on haruldane laensõna egiptuse keelest. Sama sõna kasutatakse „laeka“ kohta, millesse peideti väikelapsena Mooses, kelle elu säästeti selleks, et päästa Iisrael Egiptusest (2Ms 2:3).

Mõni on näinud Noa laeva üldplaanis paralleeli seaduselaekaga (2Ms 25:10). Just nagu laev võimaldas inimkonnal veeuputuses ellu jääda, nii räägib seaduse­laegas – Jumala kohaloleku märk Tema rahva keskel (2Ms 25:22) – Jumala tööst oma rahva päästmiseks.

Fraas „Noa tegi kõik. Nii nagu Jumal teda käskis, nõnda ta tegi“ (1Ms 6:22) võtab kokku ettevalmistuste osa. Tegusõna _`asah_, „tegi“, mis viitab Noa tegevusele, on vastus sõnale _`asah, „tee“,_ Jumala korralduses. See sõna alustab vastavat kirjakohta (1Ms 6:14) ja seda korratakse 1Ms 6:14–16 viiel korral. Noad ajendas tegutsema Jumala korraldus ja antakse mõista, et ta tegi päris sõnakuulelikult seda, mida Jumal tal teha – ˋasah – käskis. Huvitav on seegi, et sama sõna kasutatakse seaduselaeka valmistamise puhul (2Ms 39:32, 42; 2Ms 40:16).

„Jumal andis Noale laeva täpsed mõõtmed ja üksikasjalikud ehitusjuhised. Inimlik tarkus ei oleks suutnud valmistada nii tugevat ja vastupidavat konstruktsiooni. Kavandajaks oli Jumal ja ehitusmeistriks Noa.“ – Ellen G. White, „Patriarhid ja prohvetid“, orig lk 92.

Veelkord, paralleelid kahe „laeka“ vahel kinnitavad nende ühist päästvat otstarvet. Seega saab Noa kuulekusest rääkida kui Jumala päästeplaani osast. Noa päästeti sellepärast, et tal oli usku teha seda, mida Jumal tal teha käskis (vaata Hb 11:7). Ta oli algusaegade eeskuju usust, mis avaldub sõnakuulmises; ainsast usust, millel on tähtsust (Jk 2:20).

Lühidalt, Noa küll „leidis armu Issanda silmis“ (1Ms 6:8), kuid tema ustavus ja sõnakuulelikkus Jumala korraldusele tulenesid omakorda sellest, et talle oli juba armu antud. Kas ei peaks meie kõigiga mitte samamoodi olema?

`Loe 2Pt 2:5–9. Miks pääses ainult Noa perekond? Mida õpime Noa loost oma ülesande kohta hoiatada maailma saabuva kohtu eest?`