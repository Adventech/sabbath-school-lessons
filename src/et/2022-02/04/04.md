---
title: Veeuputuse lõppemine  
date: 19/04/2022  
---

1Ms 7:22–24 kirjeldab vee tohutut ja laialdast mõju, mis hävitas „kõik olendid, kes maa peal olid“ (1Ms 7:23) ja „võimutses maa peal sada viiskümmend päeva“ (1Ms 7:24). Niisuguse täieliku hävingu ja lootusetuse taustal „Jumal mõtles [Noa peale]“ (1Ms 8:1). See fraas paikneb veeuputusest rääkiva tekstiosa keskel, mis annab mõista, et siinne mõte on veeuputuse loo keskne sõnum.

`Loe 1Ms 8:1. Mida tähendab, et Jumal „mõtles“ Noale?`

Tegusõna _zakhar,_ „mõtlema / meeles pidama“ tähendab, et Jumal ei olnud unustanud. See on midagi enamat kui lihtsalt mõtteharjutus. Piibli kontekstis tähendab fraas „Jumal, kes mõtleb“ seda, et Jumala tõotus täitub. Sageli viidatakse sellega päästmisele (vaata 1Ms 19:29). Veeuputuse loos tähendab „Jumal mõtles“ seda, et veevool „lakkas“, „peatati“ (1Ms 8:2), ja Noa sai varsti laevast välja tulla (1Ms 8:16).

Kuigi otsest korraldust ei anta, asub Noa tegutsema ja saadab olukorras selgusele saamiseks esmalt välja kaarna ning siis tuvi. Kui tuvi lõpuks enam tagasi ei tule, saab Noa aru, et „vesi oli maa pealt kuivanud. Ja Noa võttis ära laeva katuse ja vaatas“ (1Ms 8:13).

Noa käitumises on mitu praktilist õppetundi. Ühest küljest õpetab see meile Jumala usaldamist ka siis, kui Jumal veel otsest juhist ei anna, aga teisalt ei keela usk mõtlemast ja katsetamast. Usk ei välista kohustust mõelda, otsida ja järele vaadata, kas kuuldu vastab tõele.

Ja ometi läheb Noa välja alles siis, kui Jumal tal lõpuks seda teha palub (1Ms 8:15–19). Isegi siis, kui Noa teab, et väljas on ohutu, toetub ta Jumalale ja ootab Jumala märguannet, enne kui laevast lahkub. Ta ootab kannatlikult laevas sees.

„Ta oli astunud laeva Jumala korraldusel ja ta soovis sealt ka lahkuda Jumala märguande peale. Lõpuks tuli ingel taevast ja avas massiivse ukse. Ingel palus usuisal ja ta pereliikmetel välja astuda ning kõik loomad endaga kaasa kutsuda.“ – Ellen G. White, „Patriarhid ja prohvetid“, orig lk 105.

`Loe 1Ms 8:1; 1Ms 19:29 ja Ps 106:4. Mida tähendab ütlus „Jumal mõtleb“? Mida see tõde meie jaoks praegu tähendab? Kuidas on Jumal sulle näidanud, et Ta „mõtleb“ sinu peale?`