---
title: Leping - 2. osa  
date: 21/04/2022  
---

`Loe 1Ms 8:21–9:1. Kui tähtis on asjaolu, et Jumal kohustub elu säilitama? Kuidas Jumala õnnistus selle kohustuse ellu viib?`

Jumala võetud kohustus elu säilitada oli armutöö, mis ei tulenenud inimese teenetest. Jumal otsustas säilitada maa peal elu inimese kurjusest hoolimata (1Ms 8:21). 1Ms 8:22 on otsetõlkes „kõigil maakera päevadel“. See tähendab, et nii kaua, kui püsib siinne maa, vahelduvad aastaajad ja säilib elu. Ühesõnaga, Jumal ei ole oma loomingust loobunud.

Õigupoolest viib see salm, mis räägib Jumala õnnistusest, meid tagasi algse loomise ja selle õnnistuse juurde (1Ms 1:22, 28; 1Ms 2:3). Teatud mõttes andis Issand inimkonnale võimaluse otsast alustada, värskelt alustada.

`Loe 1Ms 9:8–17. Mida tähistab vikerkaar? Kuidas seostub see „lepingu tähis“ (1Ms 9:13) teise lepingutähisega, hingamispäevaga?`

Fraasi „teen lepingu“ korratakse kolm korda (1Ms 9:9, 11, 17), et tähistada Jumala algse tõotuse (1Ms 6:18) kulgu ja täitumist. Kui eelmist lõiku kõrvutatakse loomisloo kuuenda päevaga, siis kõnealune osa seostub selle jätkuna loomisloo seitsmenda päevaga, hingamispäevaga. Sõna „leping“, mis kordub selles tekstilõigus seitse korda, meenutab hingamispäeva. Just nagu hingamispäev on lepingu märk, nii on seda ka vikerkaar (1Ms 9:13, 14, 16; võrdle 2Ms 31:12–17). Lisaks on vikerkaar kõigile nähtav, täpselt nagu hingamispäev; see on mõeldud kogu maailma jaoks. Otsekui hingamispäev on loomise tähisena mõeldud igaühe jaoks kõikjal, nii on ka tõotus, et teist üleilmset veeuputust ei tule, antud igaühe jaoks kõikjal.

`Järgmisel korral, kui sa vikerkaart näed, mõtle kõigile Jumala tõotustele. Miks saame neid tõotusi usaldada ja kuidas vikerkaar seda meile näitab?`