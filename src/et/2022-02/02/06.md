---
title: Inimese saatus  
date: 07/04/2022  
---

`Loe 1Ms 3:15–24. Mis juhtus Aadama ja Eevaga pattulangemise tõttu?`

Kuigi Jumala kohtuotsust maole saab otsesõnu pidada needmiseks (1Ms 3:14), ei ole Tema kohtuotsus naise ja mehe kohta midagi sellist. Ainsal korral, kui kasutatakse sõna „needma“, käib see ainult maapinna kohta (1Ms 3:17). See tähendab, et erinevalt maoga toimuvast olid Jumalal mehe ja naise jaoks teised plaanid. Neile pakuti lootust, mida maole ei pakutud.

Kuna naise patu tingis tema suhtlemine maoga, on salm, mis räägib Jumala kohtuotsusest naisele, seotud kohtuotsusega maole. Jah, 1Ms 3:16 järgneb vahetult 1Ms 3:15-le, kuid kõnealuse kahe prohvetikuulutuse vahelised paralleelid osutavad selgelt tõsiasjale, et naise kohta käivat prohvetikuulutust 1Ms 3:16 tuleb lugeda seoses 1Ms 3:15 oleva Messia kohta käiva prohvetikuulutusega. Jumala kohtuotsust naisele, sealhulgas lapseootust, tuleb mõista päästmise positiivse nurga alt (võrdle 1Tm 2:14, 15).

Kuna mehe patu tingis naise kuulda võtmine, neetakse maapind, millest mees oli võetud (1Ms 3:17). Selle tõttu tuleb mehel kõvasti tööd teha (1Ms 3:17–19) ja siis „jälle saada“ mullaks, millest ta võeti (1Ms 3:19). Midagi sellist poleks pidanud kunagi juhtuma, see ei kuulunud üldse Jumala algsesse plaani.

On tähelepanuväärne, et vastukaaluks surma lootusetule paratamatusele pöördub Aadam naise poole ning märkab temas sünnitamise kaudu lootust elule (1Ms 3:20). See tähendab, et ka surmaotsuse käigus näeb ta elulootust.

Nagu iga armastav lapsevanem, nii on ka Jumal tahtnud inimestele ainult head, mitte halba. Aga nüüd, kui inimesed tundsid kurja, tegi Jumal kõik, mida Ta sai, et neid sellest päästa. See tähendab, et isegi kohtuotsuste käigus polnud meie esimeste esivanemate jaoks kogu lootus kadunud, kuigi nad olid avalikult ja jultunult astunud vastu Jumala käsule, vaatamata sellele, et tõelises paradiisis elades ei olnud neil üleüldse põhjust kahelda Jumalas, Tema sõnades ega selles, et Ta armastab neid.

`Kaldume mõtlema „tundmisest“ kui iseenesest heast, kuid miks ei ole see alati nii? Mida oleks meil näiteks parem mitte tunda?`