---
title: Misjonilugu  
date: 08/04/2022  
---

#### Sai vanglas andeks, I

_Loo on kirja pannud Andrew McChesney._

Vabatahtlikud Hispaanias valisid piiblitundide pidamiseks sedelikesi ühes vanglas olevate kinnipeetavate nimedega. Kuid üht sedelikest ei võtnud keegi. „Kas keegi tahab selle mehega kohtuda?“ küsis 36aastane Sagunto Adventkolledži üliõpilane Dante Marvin Herrmann.

„Temaga on liiga keeruline koostööd teha,“ ütles üks vabatahtlik.

„Ta pilkab alati Jumalat,“ ütles teine.

Dante palvetas ja tundis ikkagi vaikset häält ütlemas: „Mine Matíast külastama.“

Kõige rangemalt turvatud osakonna valvur tõi tühjas vangide söögisaalis ootava Dante juurde Matíase – noore, äsja aetud habemega mehe. Erinevalt sellesse osakonda suletud sarimõrvaritest ja teistest paadunud karistusalustest ei olnud Matíasel ühtki nähtavat tätoveeringut ega näol vihast altkulmu pilku.

„Sa ei näe teiste vangide moodi välja,“ ütles Dante.

Matías naeris. „Sa ei tea, kes ma olen,“ sõnas ta.

„Mind ei huvitagi, kes sa oled ja mida sa tegid,“ teatas Dante. „Me kõik oleme oma elus vigu teinud ja minevikku me muuta ei saa.“

Matías vaatas Dantet uurivalt. Ta nägi Dante käsivartel siniseid tätoveeringuid ja kõrvalestades väljaveninud auke.

„Kas sa oled seitsmenda päeva adventistide kogudusest?“ küsis Matías. „Sa ei näe teiste adventistide moodi välja.“

„Jumal saab meist igaüht muuta,“ vastas Dante. Ta jutustas, kuidas oli 17aastaselt müünud oma hinge kuradile, liitunud tänavajõuguga ja tegutsenud narkodiilerina enne, kui leidis Piiblist Jumala armastuse ja sai adventistiks. Kui ta jutu lõpetas, oli piiblitunni jaoks eraldatud aeg otsas.

„Palun, kas sa saad mulle veel külla tulla?“ küsis kinnipeetav. „Ma tahan sellest tundmatust Jumalast, kellest sa rääkisid, rohkem teada saada. Ma ei ole kunagi kuulnud armastavast Jumalast. Olen kuulnud ainult vihasest, hukkamõistvast Jumalast.“

Dante lubas järgmisel hingamispäeval tagasi tulla.

Kolledžis rääkis Dante oma õpetajale lühidalt Matíasest. „Kas sa tead, kes ta on?“ küsis õpetaja. Dante raputas pead ja õpetaja soovitas tal internetiuudistest vaadata. Otsing ajendas Dantet palvetama. „Jumal, asi on väga tõsine,“ ütles ta. „Miks sa mind tema juurde saatsid?“ Ta tajus, kuidas vaikne hääl ütles: „Dante, ma olen sulle armuline. Ma olen sulle andeks andnud. Ma saan ka talle andeks anda.“

_See misjonilugu, mis lõppeb järgmisel nädalal, illustreerib Seitsmenda Päeva Adventistide koguduse strateegilise plaani „Mina lähen“ eesmärki nr 2: „Tõhustada ja mitmekesistada adventmisjonit suurlinnades … inimeste hulgas, kelleni evangeelium pole jõudnud või on jõudnud vähesel määral.“ Rohkem saad teada aadressilt [IWillGo2020.org](https://iwillgo2020.org/). Kinnipeetava nimi on muudetud._
