---
title: Madu  
date: 03/04/2022  
---

`Loe 1Ms 3:1, 2; 2Kr 11:3 ja Ilm 12:7–9. Kes on madu ja kuidas ta Eevat alt veab?`

Kõnealuse tekstiosa alguses on sõna „madu“. Kirjakoha ülesehitus paneb paika rõhuasetuse: sõna „madu“ on peaaegu esimene sõna. Samuti näitab originaaltekstis „mao“ ees olev määrav artikkel, et tegemist on tuntud tegelasega, justkui peaks lugeja juba teadma, kes ta on. Niisiis kinnitavad peatüki esimesed sõnad selle olevuse tõelist olemust.

Jah, Pühakiri määratleb madu Jumala vaenlasena (Js 27:1) ning nimetab teda otsesõnu „Kuradiks ja Saatanaks“ (Ilm 12:9). Muistses Lähis-Idaski oli kurjuse jõu kujutiseks madu.

„Oma tegevuse varjamiseks otsustas Saatan kasutada vahendajana madu; selline maskeering oli suurepärane. Madu oli tol ajal arukaim ja kauneim loom maa peal. Tal olid tiivad ning läbi õhu liueldes helklesid need kuldselt.“ – Ellen G. White, „Patriarhid ja prohvetid“, orig lk 53.

Rääkides kuradist, mis tahes kujul ta esineb, ei kasutata Piiblis lihtsalt kujundlikke väljendeid. Pühakiri räägib Saatanast tegeliku olevusena, mitte kõigest ilukõnelise sümbolina või üldistatud põhimõttena, millega väljendada kurjust ehk inimsuse tumedamat poolt.

Madu ei esitle ennast Jumala vaenlasena. Vastupidi, madu viitab Jumala sõnadele, mida ta kordab ja näib toetavat. Niisiis märkame kohe algusest, et Saatanale meeldib Jumalat tsiteerida, ja nagu hiljem näeme, kordab ta Jumala Sõna täpipealt (Mt 4:6).

Tähelepanuväärne on seegi, et madu ei hakka naist kohe veenma, vaid esitab küsimuse, mis laseb mõista, nagu usuks ta seda, mida Issand on öelnud. Ta küsis ju lõppude lõpuks: „Kas Jumal on tõesti öelnud… ?“ (1Ms 3:1) Seega saame juba algusest peale aimu, kui salakaval ja petlik see olevus oli. Ja, nagu näeme, see toimis.

`Kui Saatan suutis ära petta patuta Eeva, kui palju haavatavamad siis meie oleme? Mis on meie parim kaitse Saatana pettuste vastu?`