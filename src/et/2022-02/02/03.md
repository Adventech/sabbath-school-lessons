---
title: Keelatud vili  
date: 04/04/2022  
---

`Loe 1Ms 2:16, 17 ja 1Ms 3:1–6 (vaata ka Jh 8:44). Võrdle Jumala käsku Aadamale ja mao sõnu naisele. Mille poolest need erinevad ja mida see vahe tähendab?`

Pange tähele paralleele kahe vestluse vahel: Jumala vestlus Aadamaga (1Ms 2:16, 17) ja Eeva vestlus maoga. Madu astuks justkui Jumala asemele ja teaks isegi paremini, kui Jumal teab. Kõigepealt esitab ta lihtsalt ühe küsimuse, lastes mõista, et võib-olla pole naine Jumalast päris hästi aru saanud. Seejärel seab Saatan varjamatult küsimuse alla Jumala kavatsused ja läheb Temaga lausa vastuollu.

Saatana rünnak puudutab kahte teemat: surma ning hea ja kurja tundmist. Kuigi Jumal ütles selgelt ja rõhutatult, et inimesed surevad puust süües kindlasti (1Ms 2:17), teatas Saatan hoopis vastupidi, et nad ei sure, vihjates seega justkui inimeste surematusele (1Ms 3:4). Jumal keelas Aadamal vilja süüa (1Ms 2:17), aga Saatan julgustas inimesi vilja sööma, sest seda süües saavad nad Jumala sarnaseks (1Ms 3:5).

Saatana kaks väidet, surematus ja Jumala sarnaseks saamine, veensid Eevat vilja sööma. On murettekitav, et niipea, kui naine otsustas Jumala sõna mitte kuulata ja keelatud vilja süüa, käitus ta nii, nagu Jumal polekski enam oma kohal, ja astus ise Tema asemele. Piiblitekst laseb sellist nihet aimata. Eeva kasutab Jumala sõnu: tema hinnang keelatud viljale – „nägi, et … oli hea“ (1Ms 3:6) – meenutab Jumala hinnangut oma loomistööle: „nägi, et… oli hea“ (1Ms 1:4 jt).

Need kaks kiusatust, olla surematu ja olla Jumala sarnane, on Muinas-Egiptuse ja Vana-Kreeka usundite surematuse idee tuumaks. Igatsus surematuse järele, mis oli eelmainitud uskumuste kohaselt jumalik omadus, kohustas inimesi samuti jumalikku staatust taotlema. Sellega lootsid nad saada surematuks. Salamahti imbus niisugune mõtteviis juutlikku ja kristlikku kultuuri ning sünnitas hinge surematuse õpetuse, mis esineb ka tänapäeval paljudes kirikutes.

`Mõtle, kui palju on tänapäeval uskumusi, mis õpetavad, et kõigis meis on midagi loomupäraselt surematut. Kuidas annab inimolemuse ja surnute olukorra õige mõistmine meile võimsa kaitse sellise ohtliku pettuse vastu?`