---
title: Jumala eest varjumine  
date: 05/04/2022  
---

Loe 1Ms 3:7–13. Miks tundsid Aadam ja Eeva vajadust Jumala eest varjule minna? Miks küsis Jumal: „Kus sa oled?“ Kuidas püüdsid Aadam ja Eeva oma käitumist õigustada?

Pärast pattulangemist tundsid Aadam ja Eeva ennast alasti, sest nad kaotasid oma kirkuserüü, milles kajastus Jumala lähedus (vaata Ps 8:6; võrdle Ps 104:1, 2). Jumala näo järgi loodut oli mõjutanud patt. Fraasis „tegid enestele põlled“ (1Ms 3:7) esinevat tegusõna „tegema“ oli senimaani rakendatud ainult Looja, Jumala kohta (1Ms 1:7, 16, 25 jt). Oma pattu katta püüdes asendasid inimesed nüüd justkui Loojat. Sellist teguviisi nimetab Paulus õiguseks tegude kaudu (Gl 2:16).

Kui Jumal läheneb, esitab Ta retoorilise küsimuse: „Kus sa oled?“ (1Ms 3:9). Samalaadse küsimusega pöördub Ta Kaini poole (1Ms 4:9). Muidugi teadis Jumal vastuseid. Ta küsis süüdlaste pärast, et aidata neil mõista, mida nad olid teinud, ning juhtida nad samas siiski meeleparanduse ja lunastamiseni. Hetkel, mil inimesed pattu tegid, tegutses Jumal nende päästeks ja lunastuseks.

Tõepoolest on kogu sündmuste käik peegelpilt eeluurimiskohtust, mis algab kohtunikuga, kes küsitleb süüdlast (1Ms 3:9), et teda kohtuotsuseks ette valmistada (1Ms 3:14–19). Kuid Ta teeb seda ka meeleparandusele kutsumiseks, mis viib viimaks päästmiseni (1Ms 3:15). Seda motiivi näeme kogu Piiblis.

Esmalt püüavad Aadam ja Eeva – nagu patused üldiselt – süüdistusest kõrvale hiilida ja süüd teise kaela veeretada. Jumala küsimuse peale vastab Aadam, et naine, kelle Jumal talle andnud oli (1Ms 3:12), pani teda pattu tegema. Süüdi oli naine (ja kaudselt ka Jumal), mitte tema.

Eeva vastab, et madu pettis teda. Heebreakeelne sõna _nasha’,_ „petma“ (1Ms 3:13), tähendab valelootuse andmist ja inimeste uskuma panemist, et nad teevad õigesti (2Kn 19:10; Js 37:10; Jr 49:16).

Aadam süüdistab naist, öeldes, et naine andis talle vilja (osaliselt õige), ning Eeva süüdistab madu, öeldes, et madu pettis teda (samuti osaliselt õige). Kuid lõpuks olid inimesed mõlemad süüdi.

`Kellegi teise süüdistamine enda tehtus? Miks on meil väga kerge samasse lõksu langeda?`