---
title: Tõotatud poeg  
date: 11/05/2022  
---

Viimane pilk ümberlõikamisele näitab, et see puudutas igaüht: ümber ei lõigatud mitte ainult Ismael, vaid kõik Aabrahami koja meessoost liikmed (1Ms 17:23–27). Sõna _kol_, „kõik“ või „igaüks“, kordub neli korda (1Ms 17:23, 27). Sellisel kõiki hõlmaval taustal ilmub Jumal Aabrahamile ja kinnitab poja, Iisaki kohta antud tõotust.

`Loe 1Ms 18:1–15 ja Rm 9:9. Mida õpetab meile külalislahkusest see, kuidas Aabraham külalisi võõrustab? Kuidas selgitad Jumala omapoolset vastutulekut Aabrahami külalislahkusele?`

Pole selge, kas Aabraham teadis, kes need võõrad olid (Hb 13:2), aga ometi kohtles ta neid nii, nagu olnuks Jumal ise nende hulgas. Aabraham istus „telgi ukse ees kõige palavamal päevaajal“ (1Ms 18:1) ja kuna kõrbes käis külalisi vähe, igatses ta ilmselt nendega kokku saada. Aabraham jooksis meeste juurde (1Ms 18:2), kuigi ta oli 99aastane. Ta kutsus üht meestest tiitliga Adonai, „mu Is[s]and“ (1Ms 18:3), millega pöörduti sageli Jumala poole (1Ms 20:4, 2Ms 15:17). Aabraham askeldas ringi, et külalistele söömaaeg valmistada (1Ms 18:6, 7). Ta seisis nende kõrval, pani nende vajadusi tähele ja oli valmis neid teenima (1Ms 18:8).

Aabrahami käitumine taevaste tundmatute suhtes saab külalislahkuse inspireerivaks näidiseks (Hb 13:2). Õigupoolest sisaldub Aabrahami aupaklikus olekus külalislahkuse filosoofia. Võõraste austamine ja nende eest hoolitsemine ei ole pelgalt viisakas žest. Piibel toonitab, et see on usuline kohustus, mida osutatakse justkui Jumalale endale (võrdle Mt 25:35–40). Kummalisel moel samastab Jumal ennast rohkem näljase ja abivajava võõraga kui helde võõrustajaga, kes ta vastu võtab.

Teisest küljest räägib Jumala sekkumine inimese asjaajamistesse Tema armust ja armastusest inimkonna vastu. Jumala isiklikust kohalolust aimub Kristus, kes lahkus oma taevasest kodust ja sai inimese sulaseks, et jõuda inimkonnani (Fl 2:7, 8). Siin tõendab Jumala kohalolu Tema tõotuse kindlust (1Ms 18:10). Ta näeb Saarat, kes peidab ennast „tema selja taga“ (1Ms 18:10), ning teab Saara sisimaid mõtteid (1Ms 18:12). Ta teab, et Saara naeris, ning Tema viimaseks sõnaks on „naerma“. Saara kahtlemine muutub kohaks, kus Jumal täidab oma sõna.

`Mõtiskle veel selle mõtte üle, et „Jumal samastab ennast rohkem näljase ja abivajava võõraga kui helde võõrustajaga, kes ta vastu võtab“. Miks on ääretult oluline, et peaksime seda arusaama meeles?`