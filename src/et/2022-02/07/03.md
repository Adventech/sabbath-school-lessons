---
title: Aabrahami kõhklused  
date: 09/05/2022  
---

`Loe 1Ms 16:1–16. Mida tähendab Aabrami otsus teha katset Haagariga, vaatamata tõotusele, mille Jumal talle andis? Kuidas esindavad kaks naist kahte suhtumist ususse (Gl 4:21–31)?`

Kui Aabram kõhkles (1Ms 15:2), kinnitas Jumal talle ühemõtteliselt, et ta saab poja. Aastaid hiljem on Aabram ikka ilma pojata. Isegi pärast Jumala viimast võimast prohvetikuulutust näib Aabram olevat usu kaotanud: ta ei usu enam, et tal on võimalik Saaraiga poeg saada. Saarai tunneb end lootusetuna, asub ise tegutsema ja innustab meest kasutama muistses Lähis-Idas tuntud meetodit: võtma asendusema. See ülesanne antakse Saarai teenijannale Haagarile. Süsteem toimib. Iroonilisel kombel näib selline inimlik teguviis olevat tõhusam usust Jumala tõotustesse.

Tekstiosast, mis kirjeldab, kuidas Saarai Aabramit mõjutab, kumab läbi Aadama ja Eeva lugu Eedeni aias. Neil kahel lool on rida ühiseid motiive (Saarai ja Eeva tegutsevad, Aabram ja Aadam on passiivsed) ning neis kasutatakse samasuguseid tegusõnu ja fraase („kuulama“, „võtma“ ja „andma“). Kahe loo vaheline vastavus tähendab, et Jumal ei kiida siin toimuvat heaks.

Apostel Paulus viitab sellele loole siis, kui väljendab oma seisukohta tegude ja armu küsimuses (Gl 4:23–26). Mõlema loo tagajärg on sama: inimene astub kohese lahenduse nimel üle Jumala tahtest ning see toob edaspidi kaasa probleeme. Märkad, et mõlemas sündmusteahelas jääb Jumal eemale. Saarai räägib Jumalast, aga ei kõneta Teda kordagi, ning samuti ei kõneta Jumal inimesi. Jumala eemale jäämine torkab silma, eriti pärast Tema mõjusat kohalolu eelmises peatükis.

Siis ilmub Jumal Haagarile, aga alles pärast seda, kui naine on Aabrami kojast lahkunud. See ootamatu ilmumine näitab, et Jumal on kohal, vaatamata sellele, et inimene püüab tegutseda ilma Temata. Nimetust „Issanda ingel“ (1Ms 16:7) kasutatakse sageli Issanda, YHWH kohta (vt 1Ms 18:1, 13, 22). Seekord tuleb algatus Jumalalt ja Ta teatab Haagarile, et Haagar sünnitab poja, Ismaeli, kelle nimi tähendab „Jumal kuuleb“ (1Ms 16:11). Pilkaval kombel lõppeb lugu kuulmisega (_sham_aˋ), millest kajab vastu loo algul toimunud kuulmine – Aabram „kuulas“ (_shama_ˋ) Saarai häält (1Ms 16:2).

`Miks on meil nii lihtne olla samasuguses usupuuduses nagu Aabram siin?`