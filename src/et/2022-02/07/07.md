---
title: Toetav Mõte  
date: 13/05/2022  
---

Loe Ellen G. White’i raamatust „Patriarhid ja prohvetid“ peatükki „Käsk ja seaduselepingud“, orig lk 370–373.

Aabrahami püsivus ja visa palve Jumala poole Soodoma rahva pärast (1Ms 18:22–33) peaks julgustama meid palvetama jumalakartmatute inimeste pärast ka siis, kui näib, et nad on patu tõttu lootusetus olukorras. Lisaks on Jumala hooliv vastus Aabrahami pealekäimisele ning Tema valmidus andestada ka ainult „kümne“ õiglase inimese pärast „murranguline“ idee, nagu tõi esile Gerhard Hasel:

„Vana kollektiivne mõtlemine, mis pani süüdlasega seotud süütud inimesed samuti karistust kandma, pööratakse äärmiselt murrangulisel viisil millekski uueks: käputäie õiglaste inimeste tõttu võidakse säästa kõik teisedki… Õiglase jäägi pärast oleks Jahve oma õiguses [*tsedaqah*] kurjale linnale andestanud. Seda arusaama avardab suuresti prohvetite öeldu Jahve Sulase kohta, kes päästab „paljud“.“ – Gerhard F. Hasel, „The Remnant: The History and Theology of the Remnant Idea From Genesis to Isaiah“, 3. tr (Berrien Springs, MI: Andrews University Press, 1980), lk 150, 151.

„Kõikjal meie ümber on inimesi, kes vajuvad sellisesse lootusetusse, kohutavasse hukatuslikku kuristikku nagu vajus muistne Soodom. Iga päev lõpeb kellegi armuaeg. Iga tund läheb keegi niikaugele, et jumalik armastus ei saa teda enam puudutada. Kus on hääled, kes hoiataksid ja anuksid patust, et ta põgeneks patu kohutava saatuse eest? Kus on käed, kes sirutuksid teda hukatusest välja tõmbama? Kus on need, kes südamest ja püsivas usus paluksid Jumalat tema pärast? Aabrahamil oli Kristuse meelsus. Jumala Poeg on suur Eestkostja patuste eest. Tema teab inimhinge väärtust, sest Ta on maksnud inimese eest lunastushinna.“ – Ellen G. White, „Patriarhid ja prohvetid“, orig lk 140.

**Küsimused aruteluks:**

`1. Ainult vikerkaart ja ümberlõikamist nimetatakse „lepingu tähiseks“. Mille poolest kaks kõnealust lepingut sarnanevad ja mille poolest erinevad?`

`2. Kuigi Jumal kutsus Aabrahami ja kuigi Uus Testament toob teda sageli eeskujuks sellest, mida tähendab elada usu läbi, lõi Aabraham mõnikord vankuma. Mida saame tema eeskujust õppida ja mida õppimata jätta?`

`3. Osa inimesi vaidleb vastu mõttele, et Jumal karistab hukkaläinuid, sest nad ütlevad, et selline tegu oleks vastuolus Jumala armastusega. Kuidas vastame sellele väitele meie, kes usume, et hukkaläinute osaks on kord Jumala karistus?`

---

Annetus >> kohalik kogudus [toeta.advent.ee](https://toeta.advent.ee/)

Päikeseloojang 21.38
