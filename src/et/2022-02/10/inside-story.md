---
title: Misjonilugu  
date: 03/06/2022  
---

#### Palvele vastatakse kahekordselt

_Loo on kirja pannud Andrew McChesney._

Esimese aasta teoloogiatudeng jooksis Zaokski Adventülikoolis (Moskvast lõuna pool, Venemaal) jumalateenistuste saali. Põlvili langedes palvetas ta: „Issand, miks Sa mind õnnistad? Ma olen nii patune.“

20aastane Vadim Antjušin tundis üdini, kui vääritu oli ta Jumala õnnistusi saama. Ta tundis, et ei ole väärt ülikoolis õppima ega saama seitsmenda päeva adventistide pastoriks. Ta oli äsja alustanud oma esimest semestrit siin koolis ja oli mõni hetk tagasi saanud ootamatult kingituseks 100 USA dollarit. Tema jaoks oli see märkimisväärne summa. „Jumal, ma ei vääri seda raha,“ palvetas Vadim. „Sa oled hoolitsenud kõigu minu vajaduste eest ja mul pole millestki puudu. Näita mulle, mida selle rahaga teha.“ Vadim vahetas USA dollarid Vene rublade vastu. Pärast kümnise maksmist jäi alles 6000 rubla.

Vadim ühines üliõpilaste grupiga, kes kogunes korra nädalas palvetama, ning kuulis mõni päev hiljem, kuidas üks õpilane palvetas oma rahalise olukorra pärast. Vadim kuulas vaikselt. Ta ei tundnud seda üliõpilast ega teadnud, kui palju raha tal õppemaksu jaoks vaja oli. Samal õhtul läks Vadim uuesti jumala­teenistuste saali palvetama. „Issand,“ ütles ta. „Tahaksin anda selle raha oma kursusekaaslasele. Palun õnnista seda plaani oma tahte kohaselt.“

Järgmisel päeval palus Vadim kursusekaaslasel kõrvale tulla, et omavahel rääkida.

„Kui palju raha sa oma õpinguteks vajad?“ küsis ta.

„Kuus tuhat rubla,“ vastas kursusekaaslane.

Sõnatu Vadim taipas, et Jumal oli ta palvetele vastanud. Enamgi veel, Jumal oli vastanud ka tema kursusekaaslase palvetele. Vadim andis jahmunud kursusekaaslasele rõõmuga 6000 rubla. Nad kaelustasid teineteist.

Kahe aastaga on sellest kursusekaaslasest saanud Vadimi parim sõber.

„Tema ja mina oleme koos palju ära teinud ja ta on mind väga mitmel moel aidanud,“ ütles Vadim usutluses. „Tänan Jumalat, et olen saanud sellise sõbra. Tänan Jumalat, et Ta kannab hoolt meie vajaduste eest enne, kui me üldse teame, et midagi vajame. Enne, kui küsime, teab Tema, mida anda ja kelle kaudu seda anda. Peamine on Teda usaldada.“

„Aga Jumalale, kes meis tegutseva väega võib korda saata palju rohkem, kui oskame paluda või isegi mõelda, temale olgu kirkus koguduses ja Kristuses Jeesuses igavesest ajast igavesti kõigi sugupõlvedeni! Aamen.“ (Ef 3:20–21)

_See misjonilugu illustreerib Seitsmenda Päeva Adventistide koguduse strateegilise plaani „Mina lähen“ vaimuliku kasvamise eesmärki nr 5: „Õpetada üksik­isikuid ja perekondi elama Vaimust täidetud elu,“ ja vaimuliku kasvamise eesmärki nr 7: „Aidata noorukitel ja noortel täiskasvanutel seada Jumal oma elus esikohale ja võtta eeskujuks piibellik maailmavaade.“ Rohkem saad teada aadressilt [IWillGo2020.org](https://iwillgo2020.org/)._
