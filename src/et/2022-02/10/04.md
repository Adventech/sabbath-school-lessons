---
title: Diina teotamine  
date: 31/05/2022  
---

Nüüd, kui Jaakob on oma vennaga ära leppinud, tahab ta end rahus Kaananimaal sisse seada. Esimest korda kirjeldab tema teekonda sõnast _shalom_, „rahu“, tulenev sõna _shalem_, „õnnelikult/turvaliselt“ (1Ms 33:18).

Ostnud elanikelt maatüki (1Ms 33:19), püstitab Jaakob sinna altari, mis väljendab tema usku ja tajumist, kuivõrd ta Issandast päriselt sõltub. Iga seal toodud ohver on Jumala teenimine.

Ometi satub Jaakob-Iisrael esimest korda elus sel maal elamise pärast probleemidesse. Sarnaselt sellega, kuidas Iisak püüdis Geraris käituda Abimelekiga (1Ms 26:1–33), püüab Jaakob elada rahus kaananlastega.

`Loe 1Ms 34. ptk. Milline juhtum ajab sassi Jaakobi plaanid rahus elada?`

See nurjatu lugu toob esile tegelaste ja nende tegude kahepalgelisuse. Meelast Sekemit, kes Diina vägistab, iseloomustatakse ka kui siirast ja Diinat armastavat meest, kes tahab tehtut heastada. Ta on valmis lausa lepingusse kuuluvaks ümberlõikamistalituseks.

Siimeon ja Leevi aga, kes esitlevad ennast Jumala ja Tema korralduste kaitsjana ning seisavad vastu segaabielule kaananlastega (3Ms 19:29), on valmis tapma ja rüüstama (1Ms 34:25–27). Vähe sellest, et nende tegevus oli taunitav (võinuks siis ju karistada vaid ühte meest, kes teo korda saatis), võis see tekitada ka palju edasisi probleeme.

Mis puutub Jaakobisse, siis tema muretseb ainult rahujalal olemise pärast. Kui talle tütre vägistamisest teatatakse, ei lausu ta sõnagi (1Ms 34:5). Kuid pärast seda, kui ta kuuleb, mida tema pojad on teinud, sõitleb ta neid avalikult, sest ei tea, mis järgneb: „Te saadate mind õnnetusse, sellepärast et te mind olete teinud vihatavaks maa elanike, kaananlaste ja perislaste hulgas. Mul on vähe mehi: kui nad kogunevad mu vastu, siis nad löövad mind ja me hukkume, niihästi mina kui mu pere“ (1Ms 34:30).

`Ikka ja jälle näeme neis kirjapanekutes kavalust ja petmist, kuid ka headuse ja armu tegusid. Mida räägib see meile inimloomusest?`