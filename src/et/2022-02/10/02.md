---
title: Jumalaga heitlemine  
date: 29/05/2022  
---

Laabani juurest lahkunud Jaakobil on peagi Jumalaga veel üks kogemus. Ta saab teada, et tema vend Eesav tuleb talle vastu „koos neljasaja mehega“ (1Ms 32:7). Jaakob palvetab meeleheitlikult Issanda poole, kuigi ta tunnistab, et „mina pole väärt kõiki neid heategusid ja kõike seda truudust, mida sa oma sulasele oled osutanud“ (1Ms 32:11). Jaakob arusaamine armust on tõepoolest paranenud.

Ja kuidas Issand vastab?

`Loe 1Ms 32:23–32 ja Ho 12:4, 5. Mis on selle hämmastava loo vaimulik tähendus?`

Arusaadav, et Jaakob on toimuvast ahastuses, ning pärast seda, kui ta on teinud kõik endast oleneva, et oma peret kaitsta, jääb ta ööseks paigale. Siis ründab teda äkitselt „üks mees“ (1Ms 32:25). See on erilise varjundiga termin, mis räägib Jumala kohalolust (vaata Js 53:3). Taaniel viitas sellega taevasele preestrile Miikaelile (Tn 10:5). Sama sõnaga kirjeldas Joosua „Issanda sõjaväe vürsti“, kelleks oli Issand YHWH ise (Jos 5:13–15).

Võitluse käigus sai Jaakobile loomulikult selgeks, et ta heitles Jumala endaga. Seda väljendavad tema sõnad: „Ma ei lase sind mitte, kui sa mind ei õnnista“ (1Ms 32:27). Tema meeleheitlik klammerdumine Jumala külge ja keeldumine lahti lasta näitavad tema kirglikku soovi andeks saada ning seada kõik enda ja Issanda vahel korda.

„Jaakob mõistis nüüd selgelt, et tema patt tulenes toetumisest pettusele. Ta ei olnud usaldanud Jumala tõotusi, vaid oli püüdnud oma jõuga teha seda, mida Jumal oleks teostanud omal ajal ja omal viisil.“ – Ellen G. White, „Patriarhid ja prohvetid“, orig lk 197, 198.

Tõendiks sellest, et Jaakobile oli andeks antud, muudeti ta nimi tema pattu meenutavast sõnast tema võitu meeles pidavaks. „Sinu nimi,“ ütles Ingel, „ärgu olgu enam Jaakob [väljatõrjuja], vaid olgu Iisrael, sest sa oled võidelnud Jumala ja inimestega ja oled võitnud“ (1Ms 32:29).

`Milline on sinu kogemus Jumalaga võitlemise osas? Mida see tähendab ja miks on selline kogemus mõnikord vajalik?`