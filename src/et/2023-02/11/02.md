---
title: Vankumatu vastupidavus
date: 04/06/2023
---

Oleme juba Ilm 14:7 näinud, et Jumal kutsub kõiki inimesi kummardama Loojat. Selline on esimese ingli kuulutus. Ilm 14:8 hoiatab Jumal inimesi Paabeli eest, vale ususüsteemi eest, mille juured ulatuvad tagasi muistsesse Babülooniasse. Selline on teise ingli kuulutus.

Ilm 14:9, 10 hoiatab kolmas ingel metsalise kummardamise eest. See ingel kuulutab valju häälega: „Kui keegi kummardab metsalist ja tema kuju ning võtab tema märgi oma otsaette või oma käe peale, siis ta saab juua Jumala raevu viina.“

`Loe Ilm 14:12. Millised Jumala lõpuaja rahvast iseloomustavad kaks joont tulevad selles kirjakohas esile? Miks on mõlemad tähtsad?`

Kreeka keeles tähistab „kannatlikkust“ sõna _hupomone_, mida oleks parem tõlkida kui „vankumatu vastupidavus“. Jumal on lõpuaja inimestega, kes jäävad Talle ustavaks ka vastuseisu ja metsiku tagakiusamise korral. Tema armu läbi püsivad nad vankumatult vastupidavana, elavad Jumala-keskset, armurikast, sõnakuulelikku elu.

Looja kummardamine (Ilm 14:7) käib risti vastu metsalise kummardamisele (Ilm 14:9) ning Looja kummardamist väljendavad inimesed Jumala käskude pidamise ja Jeesuse usuga (Ilm 14:12). Viimane võitlus truuduse pärast kas Kristusele või metsalise võimule keerleb ümber kummardamise ning hea ja kurja vahel käiva suure võitluse tuumaks on hingamispäev.

`Loe Rm 8:1–4; Ef 2:8–10 ja Kl 1:29. Mida saame neist lõikudest teada usus elamise tulemuse kohta?`

Kui elame usus, saame Jumala armu ja meie elu muutub. Päästjale pühendunud järelkäijatel ei ole mitte ainult usk Jeesusesse, vaid ka Jeesuse usk. Neile kuulub lõpuajal vajaminev Jeesuse tasemel usk ning nad jäävad ustavaks kas või surmani, nagu jäi Jeesus.

`Kui ustav oled sa väikestes asjades? Kuidas võid selle põhjal ette näha iseenda tegutsemist siis, kui saabub tõeline läbikatsumine? (Vaata Lk 16:10.)`