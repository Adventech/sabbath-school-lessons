---
title: Jeesus - meie ainus Vahemees
date: 08/06/2023
---

`Loe Ilm 13:4, 5. Millised on neis salmides metsalise võimu tuvastavad märgid?`

Ilmutusraamatu metsaline on usust taganenud religioosne võim, mis kerkib esile paganlikust Roomast ning kasvab üleilmseks jumalakummardamissüsteemiks. Ilm 13:5 sõnade kohaselt teotab see võim Jumalat. Uue Testamendi järgi on jumalateotus see, kui keegi peab end Jumalaga võrdseks ning võtab endale Jumala eesõigused ja ainuõigused.

`Loe Lk 5:18–26 ja Jh 10:33. Millised kaks jumalateotusele iseloomulikku joont on neis salmides kirjas?`

Juhid süüdistasid Jeesust jumalateotuses. Jeesuse puhul olid need süüdistused ebaõiged, sest Tal oli kogu Jumala vägi ja kõik Jumala ainuõigused – sealhulgas õigus patud andeks anda. Seda sellepärast, et Jeesus on Jumal. Või, nagu Ta julgelt väljendas: „Nii kaua aega olen ma teie juures, ja sa ei ole mind veel ära tundnud, Filippus? Kes on näinud mind, see on näinud Isa. Kuidas sa siis ütled: Näita meile Isa?“ (Jh 14:9).

Samal ajal õpetab 1Tm 2:5, et Jumala ja inimese vahel on üks vahendaja, inimene Jeesus Kristus. Rooma kirik aga õpetab, et Jumala ja patuse inimkonna vahel on vahendajaks preester. Kuna preester ise on patune inimene, ei saa ta olla meie vahendaja, sest ta ise vajab vahendajat. Jumalateotus on seegi, kui keegi väidab, et tema on Jumal või asub Jumala asemel. Järgnevalt kaks avaldust rooma kiriku autoriteetsetest allikatest:

„Paavst on niivõrd väärikas ja nii kõrge, et ta pole pelgalt inimene… ta on justkui Jumal maa peal.“ – Lucius Ferraris, „Papa“, artikkel 2 tema teosest „Prompta Bibliotheca“ (1763), 6. kd, lk 25–29.

Paavst Leo XIII kiitles: „Meie [paavstid] asume siin maa peal Kõikväelise Jumala kohal.“ – „The Great Encyclical Letters of Pope Leo XIII“ (New York: Benziger, 1903), lk 193.

Sellised väited muutuvad veel asjakohasemaks siis, kui mõistame, et sõna „anti-“ (nagu anti-Kristus) ei tähenda alati „vastu“, vaid võib tähendada ka „asemel“. Seega tähendab anti-Kristus ka „Kristuse asemel“. Rääkige veel jumalateotusest!