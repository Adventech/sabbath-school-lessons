---
title: Kosmiline võitlus
date: 05/06/2023
---

`Loe Mt 27:45–50. Mida õpime Kristuse ristikogemusest? Mida pidas Jeesus silmas, kui küsis, miks on Jumal Tema maha jätnud, ning kuidas aitab see pilguheit mõista, mida tähendab, et meil on „Jeesuse usk“?`

Ristil rippudes, pimedusega kaetud, kandes maailma süü, häbi ja pattude koormat, mis jättis Ta ilma Isa armastuse tajumisest, sõltus Jeesus suhtest, mis Tal oli Isaga elu jooksul olnud. See tähendab, et täielikult Isast sõltuva elu kaudu, isegi headel aegadel, oli Jeesus valmistunud kõige hullemateks aegadeks, ka ristiks. Päästja usaldas, kuigi kõik Tema ümber käskis Tal kahelda. Jeesus ei andnud alla ka siis, kui näis, et Jumal oli Ta maha jätnud.

„Kohutava pimeduse keskel tundus, et Jumalast hüljatuna oli Jeesus joonud inimhäda karikast viimsegi piisa. Neil kohutavatel tundidel oli Ta toetunud oma Isalt Talle senini antud heakskiidu tõenditele… Usu tõttu sai Kristusest võitja.“ – Ellen G. White, „Christ Triumphant“, lk 277.

Jeesuse usk on nii sügav, nii usaldav, nii pühendunud, et kõik kurjad vaimud ilmaruumis ja kõik katsumused maa peal ei saa seda raputada. Tegemist on usuga, mis usaldab siis, kui ei näe, usub siis, kui ei saa aru, jääb püsima siis, kui on väga pisut seda, mille peal püsida. See „Jeesuse usk“ on and, mille me saame usu kaudu ja mis kannab meid läbi eesolevate kriiside. Meie südames elav „Jeesuse usk“ võimaldab meil kummardada Kristust ülimana ning pidada vankumatult vastu, kui Ilmutusraamatu metsalise märgi puhul survet avaldatakse.

Ometi pole see miski, mis äkki kuskilt lihtsalt tuleb. Jumala rahvas on õppinud usus elama päevast päeva, praegu. Headel aegadel, halbadel aegadel; siis, kui tunned, et Jumal on ligidal, ja siis, kui Jumal näib olevat kaugel – vahet pole. „Sest usust õige jääb elama“ (Gl 3:11; vaata ka Ha 2:4). Praegu on ettevalmistusaeg. Iga praegune katsumus, mida talud usus, kannab meie elus kallihinnalist vilja.

`Mõtle mõnele korrale, kui elu su ümber näis murenevat ning sulle jäi ainult sinu usk. Kuidas said hakkama? Mida õppisid? Mida kogesid, mis võib aidata sarnases katsumuses olevat kaasinimest?`