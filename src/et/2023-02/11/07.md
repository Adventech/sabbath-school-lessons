---
title: Toetav Mõte
date: 09/06/2023
---

„Suure võitluse algusest saadik on Saatana eesmärgiks olnud Jumala käskude kummutamine. Selle eesmärgi nimel alustas ta mässu Looja vastu. Siis, kui ta heideti taevast välja, jätkas ta võitlust maa peal. Tema püsivaks eesmärgiks on olnud inimeste petmine ja Jumala käsuõpetuse teotamine. Jumala käsuõpetust teotada on võimalik kas kogu käsuõpetuse äraheitmisega või ühe eeskirja kõrvaldamisega…

Saatan on moonutanud Piibli õpetusi, et sel teel tuua põlgust jumalikele seadustele, ja nii on eksiõpetused saanud tuhandete inimeste usuks, kes tunnistavad, et nad usuvad Pühakirja. Viimane suur kokkupõrge tõe ja eksituse vahel on tegelikult Jumala käsu pärast peetud kauakestnud võitluse viimane heitlus. See lahing seisab meie ees – lahing inimeste käskude ja Jehoova eeskirjade, Piibli usu ning väljamõeldiste ja traditsioonide vahel.“ – Ellen G. White, „Suur võitlus“, orig lk 582.

Kogu Ilmutusraamatu ulatuses on kummardamine ja loomine lahutamatult seotud. Hea ja kurja vahelise võitluse põhiolemus ning metsalise märki ümbritsevad teemad keerlevad ümber küsimuse, kas Jumal väärib kummardamist.

Oleme juba näinud, et hingamispäeva pidamise olemuseks on arusaam, et Kristus on Looja. Jeesus rõhutab järjekindlalt selle päeva tähtsust, mida Ta nimetab „Issanda“ päevaks (Mt 12:8; Mk 2:28; Lk 6:5). Hingamispäev on meie identiteedi igavene meenutus. See tuletab meile meelde, et oleme inimesed. See annab igale inimhingele väärtuse. See kinnitab jätkuvalt arusaama, et oleme loodud olevused ning meie Looja väärib Talle allumist ja Tema kummardamist. Sel põhjusel kurat hingamispäeva nii väga vihkabki. See on kuldne side, mis köidab meid _ühte_ meie Loojaga, ning seetõttu etendab see lõpukriisis väga olulist osa.

**Küsimused aruteluks:**

`1. Millised on merest tõusva metsalise autoriteedinõudluse peamised põhimõtted? Kuidas võib sarnane suhtumine olla meie südames, ilma et me seda teaksime?`

`2. Kuidas vastad neile, kes väidavad, et mõte tegelikult olemas olevast Saatanast on primitiivne ebausk, mida haritud või vähemasti mõtlevad inimesed ei saa tõsiselt võtta? Milliste väidetega vastad?`

---
  
Annetus >> kohalik kogudus [toeta.advent.ee](https://toeta.advent.ee/)  
  
Päikeseloojang 22.26