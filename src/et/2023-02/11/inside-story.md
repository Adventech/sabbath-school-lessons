---
title: Misjonilugu
date: 09/06/2023
---

#### „Ma ei saa seda teha“

_Loo on kirja pannud Andrew McChesney._

Peoplaan oli täiuslik. Harare klubis Zimbabwes sai tellitud laud. Alkohol oli ostetud ja inimesed kutsutud. Aga Elderit ei tulnud. „Mis lahti?“ küsis Hubert hiljem, kui sõpra kohtas.

„Ma ei saa seda teha,“ vastas Elder. „Ma olen vanem.“

Hubert oli sama seletust varem kuulnud. Tema ja Elder olid saanud sõpradeks siis, kui nad Harare keskkoolis õppisid. 19aastane Hubert võttis aasta õpingutest vabaks, enne kui ülikooli astus. Elder oli 25 ja ühtlasi kogudusevanem seitsmenda päeva adventistide kirikus. Hubert pidutses, aga Elder ei osalenud pidudel. Alati ütles ta selgituseks: „Ma ei saa seda teha. Ma olen vanem.“

Hubert polnud kunagi varem adventistiga kohtunud ja mõtles: „Sellel mehel on oma kirikuga tõesti tõsi taga.“ Aga ta keeldus Elderi kutsete peale kirikusse minemast.

Järgmisel aastal astus Hubert Gwerus asuvasse Keskmaa Riiklikku Ülikooli. Elder püsis tal meeles ja ta külastas esimest korda adventistide kogudust. Inimesed olid soojad ja sõbralikud ning jutlus puudutas ta südant. Koolivaheajal käis Hubert veel ühes adventistide kirikus, kui oli oma tädil külas. Nii läkski, et iga kord, kui ta kirikut nägi, tahtis ta sisse minna. Talle tundus, et midagi jäi ta vaimulikus elus vajaka.

Ülikooli teisel kursusel sai Hubert stipendiumi Venemaal õppimiseks. Ta mõtles, kas leiab ka sealt adventkiriku.

Ühel laupäeval Moskvas oli ta purjus, kui Mildred saabus nende ühise sõbra sünnipäevapeole kell 8 õhtul. „Miks sa nii hilja tulid?“ küsis ta.

„Ma olin kirikus,“ ütles Mildred.

„Aga on ju laupäev,“ ütles Hubert. „Kirik on pühapäeval.“

„Jah, aga ma olen seitsmenda päeva adventist,“ ütles neiu.

Hubert ei suutnud oma kõrvu uskuda. Mildred nägi, et Hubert oli huvitatud, ja kutsus teda järgmisel hingamispäeval kirikusse. Ta lausa ootas meest hingamispäeva hommikul metroojaamas. Aga Hubertil oli piinlik, et Mildred oli näinud, kuidas ta purjus oli, ning ta ei ilmunud kohale. Kui Mildred helistas ja küsis, kuhu Hubert jäi, kuulis Hubert end ütlevat: „Palun andeks. Tulen järgmisel hingamispäeval.“ Mildred helistas talle nädala jooksul mitu korda, et lubadust meelde tuletada. Nad kohtusid hingamispäeval Seitsmenda Päeva Adventistide Moskva Rahvusvahelises koguduses.

Aasta hiljem andis Hubert ristimise kaudu oma südame Jeesusele. Ta võttis Elderiga ühendust ja tänas teda ustavuse eest. Elder oli ülirõõmus!

Täna on Hubert Nyabadza aktiivne koguduseliige. „Olen Jumalale tänulik, et Ta juhtis mu seitsmenda päeva adventistide kogudusse,“ ütles ta.