---
title: Need, kes järgnevad Tallele
date: 07/06/2023
---

`Loe Ilm 13:1, 2. Kust see metsaline tuleb ja kes annab metsalisele volitused?`

Ilm 13. peatüki esimene metsaline saab oma väe, valitsemisala ja suure mõjuvõimu lohelt. Ilm 12:9 ja Ilm 20:2 ütlevad otse, et lohe on Saatan. Saatan on riuklik vaenlane ja tegutseb maapealsete võimude kaudu. Ilm 12:3–5 ütleb, et „lohe“ – kurat – püüdis hävitada „poeglast“ juba tema ilmaletulekul. „Poeglaps“ haarati hiljem „Jumala ja ta trooni juurde“. Jah, sellega viidatakse Kristusele. Saatan püüdis hävitada lapsukest Kristust Heroodese ja Rooma impeeriumi käe läbi. Jeesuse elu lõpul mõistis Rooma maavalitseja Pilaatus Kristuse surma, Rooma timukas naelutas Ta julmalt ristile, Rooma sõdur torkas odaga Ta küljesse, Rooma sõdurid valvasid Tema hauda. Ilm 13:2 sõnade kohaselt annab paganliku Rooma kaudu tegutsenud lohe, Saatan, oma valitsuse asukoha sellele tärkavale metsalise võimule.

„Lohe esindab peamiselt küll Saatanat, kuid ka Rooma impeeriumi… Rooma impeeriumile järgnes võim, mis sai lohelt endale väe, valitsemise asukoha ja suure mõjuvõimu; ilmselgelt on tegemist paavstliku Roomaga.“ – „Piibli kommentaarid, SPA poolt välja antud“, 7. kd, lk 817. Ajaloolane A. C. Flick selgitab, et „poliitilise Rooma varemeist tõusis hiiglaslik moraali-impeerium, Rooma kirik.“ – A. C. Flick, „The Rise of the Medieval Church“ (1900), lk 150, tsiteeritud teoses „Piibli kommentaarid, SPA poolt välja antud“, 7. kd, lk 817.

`Loe Ilm 13:3 ja Ilm 14:4. Mille poolest need salmid erinevad?`

Erinevalt metsalise järel käivast „kogu ilmamaast“ on Jumalal inimesed, kes „järgivad Talle“. Nagu alati, ollakse ühel või teisel poolel, Jeesuse poolt või Jeesuse vastu. Siis, nagu nüüdki, ei ole keskteed, erapooletust. Kui ei pühenduta kindlalt Jeesusele, siis pooldatakse – teadlikult või ebateadlikult – teist poolt.

`„Ja teie saate kõikide vihaalusteks minu nime pärast. Aga kes peab vastu lõpuni, see päästetakse“ (Mt 10:22). Mil määral oled sa valmis lõpuni vastu pidama?`
