---
title: Jumala pitser ja metsalise märk - 1
date: 03/06/2023
---

### Selle nädala õppeaine
Ilm 14:12; Ef 2:8–10, Mt 27:45–50; Ilm 13:15–17; Ilm 14:4; Lk 5:18–26.

> <p>Juhtsalm</p>
> „Ja ma nägin teist inglit tulevat üles päevatõusu poolt, temal oli elava Jumala pitsat ning ta hüüdis suure häälega neile neljale inglile, kellel oli lastud teha kahju ilmamaale ja merele: „Ärge tehke kahju ilmamaale ega merele ega puudele, enne kui me oleme pannud pitseri oma Jumala sulaste otsaesisele!““ (Ilm 7:2, 3).

Kui õpime tundma metsalise märgiga seotud lõpuaja sündmusi, kerkib olulise küsimusena esile erinevus selle vahel, kuidas toimib Jumal ja kuidas hingevaenlane.

Oleme juba tundma õppinud, et Kristuse ja Saatana vahel käiva suure võitluse tulipunktis on ustavus, autoriteet ja kummardamine. Prohvetikuulutused, mis räägivad metsalise võimust (Ilm 13. ptk), väikesest sarvest (Tn 7. ptk) ja „hukatuse pojast“ (2Ts 2. ptk), kõnelevad kõik mõjuvõimust, mis anastab Jumala autoriteedi, nõuab ustavust endale ja toob sisse jumalakummardamise võltssüsteemi. Ta teeb seda jõu kasutamise, sunni ning mõnikord altkäemaksu ja autasudega – kõike selleks, et sundida kummardama.

Jumala riigi suureks innustavaks jõuks on aga armastus. Metsalise teenimise asemel leiab Jumala rahvas, et suurim rõõm ja ülim nauding on teenida Jumalat. Nad pühenduvad Temale, sest teavad, kui pühendunud on Tema neile. Meist igaüht hoiab lõpuajal metsalise märki omaks võtmast ainult üks ajend – sedavõrd sügav armastus Jeesuse vastu, mis paneb meid iga hinna eest Tema käest kinni hoidma.

Siinses õppetükis uurime seda teemat pikemalt.

_Selle nädala õppetükki õppides valmistud hingamispäevaks, 10. juuniks._