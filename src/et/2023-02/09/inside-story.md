---
title: Misjonilugu
date: 26/05/2023
---

#### Jalgratas ja Piibel, 1. osa

_Loo on kirja pannud Kathie Lichtenwalter nii, nagu M. B. talle jutustas._

Soovin, et sa kohtaksid Husseini, selle hoone turvameest, kus mu naine ja mina misjonäridena Lähis-Idas elame. Esimesest kohtumisest alates panime tähele, et ta oli hoolas oma usu suhtes ja elas siiralt. Ta meeldis mulle. Hussein külastas meie kodu mitmel korral ja kutsus meid oma koju. Vestlesime sageli elu lihtsatest asjadest ja mõnikord ka vaimulikel teemadel. Meie algatusel oli ta lahkelt nõus koos meiega palvetama.

Kui meie sõprus Jumala armust kasvas, püüdsime astuda järgmist sammu. Hakkasime palves Jumalalt küsima, millal on õige hetk Husseinile Piibel anda.

Ühel päeval märkasin, et Hussein oli erutatud. Ta seletas kärsitult, et tema jalgratas, ainus tööletuleku vahend, oli varastatud. Ta oli pingsalt püüdnud leida mõnd ratast laenuks. Sel päeval hakkasin palvetama sõbra jalgratta pärast. Möödus mitu kuud ja me saime ootamatu kingituse, 40 USA dollarit. Olin jahmunud. Justkui oleks Jumal saatnud raha otse taevast. Kui ma pisut hiljem palves olin, tuli mulle pähe selge mõte: „Näita oma sõbrale Jeesust. Osta Husseinile jalgratas.“ Panin 40 dollarit kõrvale ja hakkasin sellele raha juurde lisama.

Kuid riigi majanduslik olukord halvenes päev-päevalt ja vaatamata sellele, kui palju raha säästsin, tundus seda jalgratta ostmiseks ikka vähe olevat. Aga ma jätkasin palvetamist ja säästmist. Käisin ka mitmes poes, kus müüdi kasutatud jalgrattaid. Kujutlesin, kuidas kingime Husseinile tema sünnipäevaks jalgratta!

Kui saabus Husseini sünnipäev, küpsetas mu naine koogi, kavandasin menüü ja me kutsusime ta kella poole kuueks õhtusöögile. Kindlana, et Jumal võib ikkagi imega vastata, läksin välja, et osta jalgratas, mille pärast olin nii kaua palvetanud. Jõudsin edutu ja heitununa koju tagasi kella viieks õhtupoolikul. Mu naine tuletas mulle meelde, et Jumal teab, kui väga tahtsime aidata, ja et me oleme selle pärast palvetanud. „Tema kannab olukorra eest hoolt,“ ütles naine.

Õhtusöök oli täielik üllatus. Hussein oli vaimustuses! Ta nimetas suureks õnnistuseks seda, et meie ta elus oleme. Nautisime ühist söömaaega, kinkisime talle koogi ja palvetasime koos temaga erilise palve, tänades Jumalat tema elu eest. Aga meil ei olnud jalgratast. Polnud kingitust.

Järgmisel päeval, kui vaatasin veel kasutatud jalgrataste pakkumisi, üllatas mind veebipostitus, mis näitas, et keegi vene mees oli pannud kümme minutit tagasi müüki ühe jalgratta. Ma ei suutnud uskuda hinda, pilti ega jalgratta olukorda. Haarasin telefonitoru, sain omanikuga kontakti ja küsisin isegi julgesti allahindlust. Tehing sai tehtud. Kui ma jalgratta autosse tõstsin, teadsin, et Jumal oli meie palvetele vastanud. Jalgratas oli maksma läinud just nii palju, kui ma nende kuudega olin suutnud koguda.
