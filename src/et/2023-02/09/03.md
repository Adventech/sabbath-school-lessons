---
title: Vihaviin
date: 22/05/2023
---

`Loe Ilm 17:1, 2, 15 ja Ilm 18:1–4. Kui kaugele ulatub Paabeli mõju?`

Langenud kirikliku süsteemi mõju on rahvusvahelise haardega; see mõjutab oma pettustega inimesi kõikjal maailmas. Saatan on raevunud, et evangeeliumi kuulutatakse igale „paganahõimule, suguharule, keelele ja rahvale“ ning et seda „Kuningriigi evangeeliumi kuulutatakse kogu ilmamaale“, seepärast kasutab ta kõikvõimalikke pettusi, et köita nende meeli, „kes elavad ilmamaal“ (Ilm 14:6, Mt 24:14; Ilm 17:2).

Ilm 17:2 jätkab suure Paabeli saladuse selgitamist, tehes teatavaks, et ta on „hooranud“ maa kuningatega. Mida hooramine tähendab? See on lubamatu liit. Toimub langenud kirikliku süsteemi ühinemine riigiga. Õige kiriklik süsteem ühendab end Jeesuse Kristusega. Langenud kirik otsib mõjuvõimu ja volitust maailma poliitilistelt juhtidelt. See püüab oma seadusi jõustada riigi abiga. Selle asemel, et ammutada tugevust oma õigelt pealt, Jeesuselt, otsib ta toetust riigilt.

Ilm 17:2 jätkab värvikat kirjeldust: „Ning maa elanikud said joobnuks tema hooruse viinast“ (NKJV). Kogu Uue Testamendi ulatuses sümboliseerib käärimata viinamarjamahl Kristuse rikkumata, puhast verd, mis on meie lunastamiseks ristil valatud (Mt 26:27–29). Lk 22:20 ütleb Jeesus: „See karikas on uus leping minu veres.“ Kui puhast, evangeeliumi uut viina moonutada ning Jumala Sõna õpetused asendada inimestest usujuhtide õpetustega, on tulemuseks „Paabeli viin“. (Vaata Mt 15:9.)

Pööra tähelepanu sellelegi, et Jumal kutsub oma rahvast Paabelist välja. Teisisõnu, nii allakäinud ja kuri kui see süsteem ka on, on selle haare sedavõrd lai, et vähemalt teatud aja kuulub sellesse ustavaid ehk „mu rahvast“ (Ilm 18:4), nagu Jumal neid nimetab. Aga tuleb aeg, mil Jumal kutsub nad välja allakäinud ja kurjast süsteemist, mis on oma allakäinud ja kurja olemuse tõttu langemas, kuna on „saanud kurjade vaimude eluasemeks“ ning „kõigi rüvedate ja vihatud lindude varjupaigaks“ (Ilm 18:2, NKJV).

`Mismoodi kasutab Jumal „minu rahva“, Tema rahva väljakutsumiseks Paabelist neid, kes kuulutavad kolme ingli sõnumit?`
