---
title: Üleskutse pühenduda
date: 24/05/2023
---

Ilmutusraamatu tungivaks üleskutseks on pühenduda; see võetakse kokku Ilmutusraamatu kahe naise kujundis. Kuigi mõnikord näib, et Jumala rahvas saab tõe ja vale vahel toimuvas kosmilises konfliktis lüüa, tõotab Jumal, et lõpuks Tema kogudus võidab.

`Võrdle Mt 16:18 ja Ilm 17:14. Millise tõotuse andis Jeesus oma järel­käijatele Tema kogudusega seoses?`

Kristus on kindel alusmüür, millele on rajatud Tema kogudus. Tema koguduse aluseks on Tema Sõna õpetused ning teenäitajaks Tema Vaim. Paabel seevastu, nagu juba näinud oleme, on juured ajanud inimeste loodud õpetustesse ja traditsioonidesse. Iga usujuht, kes asendab Pühakirjas selgelt ilmutatud Jumala tahte inimeste arvamuste ja traditsioonidega või teeb need kõrgemaks Jumala tahtest, soodustabki ju Paabeli segadust.

Muistse Babüloonia ajal olid kirik ja riik koos. Kui kuningas Nebukadnetsar istus oma templis kuninglikul troonil, rääkis ta väidetavalt jumalate asemel. Ühel korral andis Paabeli kuningas välja tõelist Jumalat trotsiva üleüldise käskkirja, millega sundis rahvale peale jumalakummardamise ja käskis kõigil oma alamail tema määrusele alluda. Jumala rahva jaoks, kes keelduvad väärusku kummardamast, on tegemist võimsa kujundiga sellest, millega seistakse silmitsi viimastel päevadel. (Vaata Tn 3. ptk.)

Maailma ajaloo viimastel päevadel tekib kiriku-riigi süsteem, vaimulik Paabel, mil vaimulik juht räägib väidetavalt nagu Jumal. Tema sõna kuulutatakse Jumala sõnaks ning tema korraldused Jumala korraldusteks. Sajandite jooksul on Rooma paavstid kuulutanud, et nad on Jumala maapealsed asemikud. Oma 20. juuni 1894. aasta ringkirjas märkis paavst Leo XIII: „Sellel maakeral oleme me Kõigevägevama Jumala koha peal.“ Ferrarise kiriklik sõnaraamat lisab: „Paavst on niivõrd väärikas ja nii ülev, et ta pole pelgalt inimene, vaid on otsekui Jumal ja Jumala asemik.“ Apostel Paulus kirjeldab sellist jõudu sõnadega: „… kes paneb vastu ja tõstab enese üle kõige, mida nimetatakse jumalaks või jumalateenistuseks, nii et ta istub Jumala templisse, lastes end paista Jumalana“ (2Ts 2:4).

`Oleme juba näinud, et Jumalal on „Paabelis“ Talle ustavat rahvast; miks peame siis valima sõnu, kuidas sellest räägime? Miks vajame ettevaatlikkust, et süsteemi hukka mõistes ei mõistaks me hukka üksikisikuid?`