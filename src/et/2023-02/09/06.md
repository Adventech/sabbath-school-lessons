---
title: Paabel - ebajumalateenistuse keskus
date: 25/05/2023
---

Veel üks võti avab „Suure Paabeli saladuse“. Ebajumalate kummardamine oli Paabelis ülistuse kese.

`Loe Jr 50:33–38 ja Jr 51:17, 47. Mida leiad neist salmidest muistse Paabeli kujudekummardamise ja Jumala vastuse kohta?`

Jr 50. ptk ja 51. ptk kuulutavad ette, et meedlased ja pärslased toovad Paabelile hävingu. Paabeli hävitamise üheks põhjuseks oligi ebajumalateenistus. Babüloonlaste usu kohaselt kujutasid jumalakujud nende jumalusi. Paabeli religioonis peeti jumaluste kujude rituaalset hooldamist ja kummardamist pühaks; jumalad elasid niihästi oma templis asuvates kujudes kui ka loodusjõududes, mille kehastuseks nad olid. Ebajumalate rüüstamist või hävitamist peeti jumaliku eestkoste kaotamiseks. Uus-Babüloonia perioodil põgenes Kaldea prints Marduk-apla-iddina II Lõuna-Mesopotaamia soodesse, kaasas Babüloonia jumalakujud, et need päästaksid ta Sanheribi juhitud Assüüria sõjavägede eest. (Jane R. McIntosh. „Ancient Mesopotamia: New Perspectives“, ABC-CLIO, Inc., [Santa Barbara, CA, 2005], lk 35–43).

Piibli prohvetid vastandasid selliste elutute kujude kummardamise Looja-Jumala kummardamisega, kes on elav ja eluandja ühtaegu (Jr 51:15, 16, 19).

`Loe 2Ms 20:4–6 ja Ps 115:4–8. Mida õpetavad need salmid ebajumalateenistuse kohta?`

Kuigi vaimuliku Paabeli ebajumalateemad lähevad sügavamale kui puust ja kivist kujude kummardamine, toob vaimulik Paabel muistse Paabeliga võrreldava nähtusena oma jumalateenistusse kujud. Kujude kasutamine kummardamise ehk niinimetatud „austamise“ otstarbel on teisest käsust üleastumine, sest nii seatakse kitsendavad piirid Püha Vaimu võimalusele tuua meie teadvusse igavikulisi asju, ning Jumala majesteetlikkus taandatakse elutuks kujuks. Sellised kujud toodi kristlusesse neljandal sajandil, et muuta kristlus paganlikule rahvale vastuvõetavamaks. Kahjuks omistatakse niisugustele kujudele sageli pühadus ja austusavaldus, mis kuulub üksnes Jumalale; sedasi muutub kogu toiming vaimselt alandavaks.