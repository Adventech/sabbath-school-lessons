---
title: Saladus - Suur Paabel
date: 23/05/2023
---

`Loe Ilm 17:4–6. Mida saame neist salmidest teada selle kurja süsteemi olemuse kohta?`

Oleme juba näinud, et Ilm 17. ptk kirjeldab usust taganenud ususüsteemi, mis toob kristlusse paljud Vanas Testamendis kirjeldatud Paabeli õpetused.

„Et Paabeli olemust välja selgitada ja sellest aru saada, tuleb meil minna tagasi Paabeli esmakordse mainimiseni Piiblis, Moosese esimeses raamatus. Kõik algas ühel Sinearimaa tasandikul, Mesopotaamia lõunaosas, tänapäeval tuntud Lõuna-Iraagis, mis sai nimeks Babüloonia. Seal ehitati Paabeli torni, inimese iseseisvuse, enesealalhoiu ja Jumalast sõltumatuse sümbolit ([Ilm] 11:1–4).“ – Ángel Manuel Rodríguez, „The Closing of the Cosmic Conflict: Role of the Three Angels’ Messages“, lk 43, avaldamata käsikiri.

Paabeli torn (muistse Baabüloni asupaik) rajati otseselt Jumala sõnu trotsides. Paabeli ehitajad valmistasid monumenti enda auks ning Jumal segas ära nende keele. Moosese esimene raamat kasutab sõnu: „Seepärast pandi sellele nimeks Paabel, sest seal segas Issand ära kogu maailma keele“(1Ms 11:9).

See süsteem on nii kuri, et kirjelduse kohaselt on see „joobnud pühade verest ja Jeesuse tunnistajate verest“ (Ilm 17:6) – kohutav kujund sellest, kui allakäinud on Paabel (vaata ka Js 49:26).

Sisuliselt esindab vaimulik Paabel religiooni, mis põhineb inimlikel õpetustel ja on rajatud inimlikele ideedele ning mida toetavad inimlikud traditsioonid. See on inimeste loodud religioonivorm, mille võivad olla üles ehitanud geniaalsed usujuhid, aga mis töötab vastu evangeeliumi väele ja Jeesuse rajatud kogudusele – armastusele, mitte aga vägivallale rajatud kogudusele.

Ilmutusraamat kirjeldab neid kaht ususüsteemi. Esimesest paistab välja täielik usaldus Jeesuse vastu ja sõltumine Tema Sõnast. Teisest avaldub usaldus inimlike autoriteetide vastu ning sõltumine inimlikest usuõpetajatest. Ühe usk on Kristuse-keskne, sõltudes täielikult Kristuse armust, ohvrist ja päästvast lunastusest. Teise lähenemine usule on humanistlik, ning pääste saamiseks vajaminev täielik sõltumine Kristusest on asendatud sõltumisega kiriku traditsioonist.

`Kuidas kaitsta ennast Paabeli salakavalate mõjude eest, nagu näiteks nii kergelt tuleva kalduvuse eest toetuda endale ja mitte täielikult Jumalale?`