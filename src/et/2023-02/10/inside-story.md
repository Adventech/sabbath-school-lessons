---
title: Misjonilugu
date: 02/06/2023
---

#### Jalgratas ja Piibel, 2. osa

_Loo on kirja pannud Kathie Lichtenwalter nii, nagu M. B. talle jutustas._

Mu naine ja mina olime mitu kuud säästnud raha Husseinile jalgratta ostmiseks; Hussein oli turvamees hoones, kus me misjonäridena Lähis-Idas olles elasime. Jumal vastas meie palvetele ja aitas meil jalgratta osta. Oma palvevastust üle vaadates ütlesime ühtäkki teineteisele: „Mis oleks, kui kingiksime Husseinile koos jalgrattaga Piibli?“

Kirjutasime valmis kaardi ja pakkisime Piibli, mille olime mitu kuud varem ostnud. Palvetasime, et nende kingituste üleandmise aeg oleks parim. Mõtlesin välja, mida ütlen. Teadsin, et jalgratas tähendab talle palju. Lootsin, et Piibel annab meile võimaluse tõest rääkida.

Hussein oli rabatud, kui me jalgrattaga ta ukse taha ilmusime. Jalgratas näis muljet avaldavat! Aga ma ei unusta iial ilmet ta näol, kui ta hoidis õrnusega käes Piiblit ja pööras ettevaatlikult selle lehti. Ta oli aupaklik. Ta oli vaimustatud. Ma ei tea, kumb oli õnnelikum – kas tema või mina. Pärast kahte aastat sõbrustamist sain viimaks oma sõbrale ja vennale anda Piibli, kingituse, mille pärast olin kõige rohkem palvetanud! Mu rõõm oli kirjeldamatu.

Mõni päev hiljem kutsus Hussein mind oma koju teed jooma. Kui saabusin, leidsin ta lugemas Moosese esimest raamatut. Ta silmad särasid. Ta selgitas, et pole iial varem lugenud loomislugu. Teadsin, et meil on palju, millest rääkida, ning palusin, et Püha Vaim annaks mulle õiged sõnad. Sellel õhtul rääkisime taevast ja surmast. Näitasin Husseinile mõnd ilusat salmi ta uues Piiblis. Kui rääkisime, jätkas Hussein vaikselt Piibli lehitsemist. Ta tundus olevat Piiblist nii haaratud, et tajusin Jumala üleskutset pakkuda talle võimalust koos Piiblit uurida. Kuulsin ennast lausumas seda imelist küsimust: „Kas tahaksid ühiselt Piiblit uurida?“ Minu üllatuseks võttis ta ettepaneku vastu – ja vägagi hea meelega. Selsamal nädalal alustame oma piibliõpinguid. Sel nädalal jätkab Jumal oma hämmastavat tööd ja Ta tegutseb edasi. Hussein ja mina kasvame mõlemad lähemale Jumalale ja teineteisele.

Mu süda on täis tänu Jumalale. Eesõigus rääkida Husseiniga Jumalast teeb mind aupaklikuks. Olen tänulik oma naisele tema lahke ja usurikka toetuse eest. Olen tänulik sugulastele kodumaal, kes on koos meiega Husseini pärast palvetanud. Olen tänulik usklikele sõpradele, kes on selle kogemuse käigus palvetanud. Olen tänulik Jumalale, et Ta saatis raha, millega osta jalgratas, ja andis julguse edastada Tema Sõna kellelegi, kes on innukalt valmis õppima Jumalat tundma uuest vaatenurgast.

_Tänan sind misjoniannetuste eest, mis aitavad levitada evangeeliumi Lähis-Idas ja üle kogu maailma._