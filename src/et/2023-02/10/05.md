---
title: Üleskutse olla ustav
date: 31/05/2023
---

Ilm 14. peatüki teise ingli kuulutus kõlab nii: „Langenud, langenud on suur Paabel.“ Vaimse Paabelina tuvastatud naine Ilm 17. peatükis, kes on riietatud purpurpunasesse ja erepunasesse ning istub erepunase metsalise seljas, laseb oma veinipeekril ringi käia ja joodab maailma eksitusega purju. Kirik ja riik liituvad. Vale valitseb. Deemonid teevad oma petlikke imetegusid. Maailm paisatakse viimasesse võitlusse.

Samal ajal Jumala rahvast laimatakse, naeruvääristatakse, rõhutakse ja kiusatakse, kuid Kristuses ja Püha Vaimu väe abil jäävad nad oma pühendumises kindlaks. Kogu põrguvägi ja kurjuse jõud kokku ei saa murda nende ustavust Kristusele. Nad on Temas kindlalt kaitstud. Tema on nende „varjupaik ja tugevus, abimees kitsikuses“ (Ps 46:2).

Jumal kutsub veel kord inimesi lõpuajal olema ustavad Jumala Sõnale. Jeesus palvetas: „Pühitse neid tões: sinu sõna on tõde!“ (Jh 17:17). Jumala Sõnas olev tõde – mitte inimese arvamus ega traditsioon – on Põhjatäht, mis juhib meid maa ajaloo kriitilisel tunnil.

Dr Edward T. Hiscox, teose „Standard Manuel for Baptist Churches“ autor, on kirja pannud tähelepanuväärsed sõnad. 1893. aastal pöördus ta sadade baptistijutlustajate poole ja ehmatas neid, kui selgitas, kuidas pühapäev kristlikku kogudusse tuli.

„Väga kahju, et see [pühapäev] on varustatud paganluse märgiga ja ristitud päikesejumala nimega. Paavstlik usust taganemine lapsendas seejärel pühapäeva ja kiitis selle heaks ning andis püha pärandina protestantismile!“ – Edward Hiscox, New Yorgi evangeeliumitööliste konverentsi eel, 13. nov 1893.

`Loe Hs 20:1–20. Mis on Hesekieli siinse sõnumi põhiosa ja kuidas sobitub hingamispäev ustavusele kutsumisse?`

Hs 20. ptk on tõsine pöördumine Iisraeli poole, et nad jätaksid maha paganlikud kombed ning kummardaksid väärjumalate, antud juhul siis „Egiptuse jumalate“ asemel Loojat. Kolme ingli kuulutuses esitab Jumal samasuguse üleskutse „kummardada Loojat“, sest „Paabel on langenud“. Ja me teame, et hingamispäeval ning selle ustaval pidamisel on lõpusündmustes suur osa.

`Millised õppetunnid saame enda jaoks Hs 20:1–20 kirja pandust? (Vaata ka 1Kr 10:11.)`