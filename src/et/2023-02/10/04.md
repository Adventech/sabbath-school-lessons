---
title: Paabel - päikesekummardamise keskus
date: 30/05/2023
---

Päikese kummardamine oli eriti silmapaistev Egiptuses, Assüürias, Pärsias ja muidugi Babüloonias. Oma raamatus „The Worship of Nature“ esitab James G. Frazer sellise tähelepaneku: „Muistses Babüloonias kummardati päikest juba ammusest ajast peale.“ – 1. kd, lk 529. Võib tunduda üllatav, aga nii mõnigi kord avaldas babüloonlaste päikesekummardamine mõju Vana Testamendi aegse Jumala rahva jumalakummardamisele.

`Loe Hs 8:16 ja 2Kn 23:5, 11. Mida kirjutasid prohvetid Iisraelis ja Juudas ilmnenud päikesekummardamise mõju kohta? (Vaata ka Rm 1:25.)`

Taanieli kaasaegne prohvet Hesekiel nägi, kuidas mõni Jumala rahva hulgast oli seljaga Jumala templi poole, et kummardada idast tõusvat päikest. Selle asemel, et kummardada päikese Loojat, kummardasid nad hoopis päikest.

Ilm 17. peatükis kirjeldab Johannes kompromisside ajastut, mil Paabeli põhimõtted, sealhulgas päikese kummardamine, tulevad kristlikku kogudusse. Keiser Konstantinuse ootamatu uskutulek neljanda sajandi algupoolel valmistas Rooma impeeriumis palju rõõmu. Konstantinus tundis suurt poolehoidu päikese kummardamise vastu. Nimekas ajaloolane Edward Gibbon kirjutab: „Päikesest tunti üleüldiselt rõõmu kui Konstantinuse võitmatust teejuhist ja kaitsjast.“ – „The History of the Decline and Fall of the Roman Empire“, 20. peatükk. Aastal 321 pKr andis Konstantinus välja ka esimese „pühapäeva seaduse“. See käskkiri teatas: „Auväärsel päikesepäeval puhaku kohtunikud ja linnades elavad inimesed ning kõik töökojad olgu suletud.“ – „Konstantinuse edikt aastast 321 eKr“. See ei olnud seadusega peale sunnitud pühapäeva pidamine kõikide Konstantinuse alamate jaoks, küll aga juurutas see Rooma elanikkonna hulgas tugevalt pühapäeva pidamist.

Järgnevate aastakümnete jooksul jätkasid imperaatorid ja paavstid kogu riiki hõlmavate käskkirjade ning kirikukogude vahendusel pühapäeva juurutamist ainsa jumalakummardamispäevana, milleks see on valdava osa kristlaste jaoks jäänud tänini. See illustreerib väga tugevalt karmi tõde, kuidas miski ei muutu õigeks sellepärast, et inimesed valdavalt sellesse usuvad või seda praktiseerivad.

`Vaata, kuivõrd levinud on pühapäeva pidamine kristlikes kogudustes. Mismoodi näitab see tõsiasi, kui läbivad on Saatana pettused? Küsigem taas, nagu surnutegi seisukorra juures, mis on meie ainus kaitse?`