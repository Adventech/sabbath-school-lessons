---
title: Tee, mis on inimese meelest õige
date: 28/05/2023
---

Viimaste päevade kontekstis andis Jeesus jõulise hoiatuse: „Sest tõuseb valekristusi ja valeprohveteid ja need pakuvad tunnustähti ja imetähti, et kui võimalik, eksitada ka valituid“ (Mk 13:22). Kes need „valitud“ on? Ta ütleb hiljem: „Ja ta läkitab oma inglid suure pasunahäälega ja need koguvad kokku tema valitud neljast tuulest, taeva ühest äärest teise ääreni“ (Mt 24:31). Pisut hirmutav, kas pole, kuidas viimaste päevade pettus on nii suur, et ustavatelgi on oht petetud saada?

`Loe Ilm 12:9. Keda Saatan petab? Kuidas saame öeldust aru?`

On ilmselge, et Jumalal on viimastel päevadel ustavaid, nagu Tal on olnud igal ajastul. Kuid siinne sõnastus näitab, kui laialt on Saatana pettus tegelikult levinud.

`Loe Õp 14:12. Milline tugev hoiatus siin esitatakse?`

Sageli öeldakse, et inimene tehku oma südametunnistuse järgi ise kindlaks, mis on õige, mis vale, mis hea ja mis kuri, ning siis elagu vastavalt sellele. Aga Pühakiri ütleb, et me oleme kõik patused, oleme rikutud (Jr 17:9; Rm 3:9–18), ja oma tunnete usaldamine on peaaegu kindel viis saada varem või hiljem millestki valesti aru ning toimida valesti. Kogu ajaloo vältel on palju kurja teinud inimesed, kes on täiesti veendunud oma eesmärgi õigsuses. Nad ju läksid mööda teed, mis „nende meelest oli õige“.

Selle asemel tuleb meil kaevuda Jumala Sõnasse ja siis, kui allutame end Pühale Vaimule, õpime Tema Sõna abil eristama tõde eksitusest, õiget valest, head kurjast. Oma plaanidele toetudes, isegi oma tunnetele toetudes saame kergeks saagiks Saatana pettustele.

`Mõtle inimestele, kes on tegutsenud selle põhjal, mida nemad uskusid olevat õige või lausa Jumala tahte, kuid on teinud halba. Mida sellised traagilised juhtumid õpetavad?`