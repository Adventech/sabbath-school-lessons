---
title: Arm sõnakuulelikkuse eest
date: 01/06/2023
---

Erepunasesse ja purpurpunasesse riietatud naine, kes istub erepunase metsalise seljas, laseb oma veinipeekril ringi käia ja joodab maailma Paabeli valeõpetustega purju. „Paabeli viinast“ rääkides ütleb Ellen G. White selgelt: „Mis viin see on? Tema valeõpetused. Ta on andnud maailmale neljanda käsu hingamispäeva asemele vale hingamispäeva ning on korranud hinge loomupärase surematuse valet, mida Saatan esmakordselt ütles Eevale Eedeni aias.“ – Ellen G. White, „Review and Herald“, 6. dets 1892. Need ekslikud õpetused on petnud miljoneid inimesi. Seetõttu esitab Jumal oma rahvale, kes on veel eksituses, lõpuaja viimase üleskutse.

`Loe Ilm 18:4, 5. Milline on Jumala üleskutse rahvahulkadele, keda leidub veel langenud usuorganisatsioonides?`

Oleme juba näinud (aga väärib kordamist), et palju Jumala rahvast on usu­organisatsioonides, mis häbistavad Piibli õpetusi. Nad ei saa Pühakirja tõest aru. Jumala armastav üleskutse on aval: „Tulge temast välja, mu rahvas, et te ei saaks tema pattude osaliseks ning et te ei kannaks midagi tema nuhtlustest“ (Ilm 18:4).

`Loe 1Jh 3:4 ja võrdle seda Rm 14:23ga. Kuidas määratleb Piibel pattu? Mismoodi need Piibli kirjakohad omavahel sobivad?`

Patt on Jumala käsust üleastumine ehk käsu murdmine. Ainus viis, kuidas inimene saab käsule sõnakuulelik olla, on usk elava Kristuse väesse. Meie oleme nõrgad, puudulikud, vankuvad, patused inimesed. Kui võtame usu kaudu vastu Kristuse, lepitab Tema arm meie mineviku ja annab meile jõudu olevikus. Tema annab meile „armu ja apostliameti“ (Rm 1:5). Taevane üleskutse Tema rahvale neis kogudustes, kes ei pea Jumala käsust lugu ega kuuletu sellele, on: astuge usus välja. Tema üleskutse adventistidele hingamispäeva pidavates kogudustes on: jätke maha enesekesksus, inimese püüdlus olla kuulekas, ning elage jumalakartlikku elu, uskudes Kristuse armu, mis vabastab meid patu hukkamõistust ja patu võimusest. Ja samamoodi nagu Iisraeli ustavus käsule (5Ms 4:6) olnuks maailmale võimsaks tunnistuseks, nii on meiegi ustavus võimsaks tunnistuseks ja abistajaks inimeste juhtimisel Paabelist välja.