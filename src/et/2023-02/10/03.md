---
title: Vana vale surematusest
date: 29/05/2023
---

`Loe Ilm 16:13, 14 ja Ilm 18:2, 23. Milliseid viiteid spiritismile sa neist salmidest leiad?`

Sellised väljendid nagu „kurjade vaimude eluase“ või „rüvedad vaimud“ ja „nõidus“ osutavad kõik deemonlikule tegevusele. Pole ime, et meid on hoiatatud lõpuaja kahe suure pettuse eest, millest üheks on „hinge surematuse õpetus“ (vaata Ellen G. White, „Suur võitlus“, orig lk 588).

Jah, seda on täna näha igal pool. Ka kristlikus maailmas on mõte, et hing on surematu, saanud laiatarbekaubaks. Paljud kristlased usuvad, et surma korral hõljuvad päästetud taevasse ja hukkaläinud laskuvad põrgusse. Näiteks pärast seda, kui kuulus evangelist Billy Graham suri, kuulsime väga sageli, et „Billy Graham on nüüd turvaliselt taevas, Jeesuse armastavate käte vahel“ või midagi sarnast, eks ole? Niimoodi õpetatakse kogu aeg kantslitest, klassiruumides ja eriti matustel.

`Loe Kg 9:5; Ii 19:25–27; 1Ts 4:16, 17 ja Ilm 14:13. Millise selge juhise andis Jumal oma rahvale elu kohta pärast surma ja milles on meie lootus?`

Paabeli pettuse üheks tugisambaks on vale arusaamine surmast, mis hinge surematuse ideele keskendatuna valmistab teed spiritismi petlikule mõjule. Juhul kui sa usud, et surnud elavad mingis vormis edasi ja saavad isegi meiega ühendust võtta, siis mis kaitseb sind Saatana kõigi lugematute pettuste vastu? Kui keegi, kes on sinu meelest su surnud ema või laps või mõni teine armas inimene, äkitselt ilmuks ja sinuga räägiks, kui lihtne oleks siis su meeli petta? See, mis juhtus minevikus, juhtub nüüd, ning päris kindlasti juhtub taas sedamööda, kuidas ligineme maailma päevade lõpule. Meie ainsaks kaitseks on kindlalt juurduda selles, mida õpetab Piibel, ning klammerduda Piibli õpetuse külge, et surm on nagu uni, mis kestab kuni Jeesuse teise tulekuni.

`Millised näited nüüdisaja spiritismist on sinu kultuuris tänapäeval olemas? Miks on Jumala Sõnast kindlalt kinnipidamine meie ainus kaitse?`
