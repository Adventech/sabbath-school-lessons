### Sissejuhatus

#### Kolme ingli kuulutus

15\. oktoobril 1844. aastal, nädal enne suurt pettumust, sündis harraste luterlaste perre Saksamaal poisslaps, nime poolest Friedrich Nietzsche, kellest sai üks nüüdisaja mõjukaim ateist. Kuna ta uskus, et kristlaste Jumal läänemaailmas hääbub, sõdis Nietzsche kristliku religiooni jätkuva moraalse mõju vastu, nimetades seda pilkavalt „orja moraaliks“, nõrgukeste moraaliks, kes püüdluses ennast tugevamate eest kaitsta mõtlesid välja sellised rumalad arusaamad nagu „armasta oma vaenlasi.“ Nietzsche meelest oli nüüdisajal vaja kaugemale jõuda „headuse ja kurjuse“ vananenud arusaamadest; ühe tema raamatu („Nõnda kõneles Zarathustra“ ) tegelane teatas: „Purustage vanad käsulauad!“ (mille all mõeldi mõistagi kümmet käsku).

1844\. aasta oli tähtis ka kommunismi rajaja Karl Marxi jaoks. Sel aastal kirjutas Marx teose „Majandusfilosoofilised käsikirjad 1844. aastast“, kuigi trükituna ilmus see alles 1932. aastal Nõukogude Liidus. Käsikirjad näitavad, et Marx sõnastas oma ideoloogia varases faasis materialismi, st ühiskonna areng läbib erinevad majandusetapid, kuni kõigi maade palgatöölised (proletaarlased) ühinevad, kukutavad neid rõhuvad kapitalistid ning loovad maa peale utoopia (kujutletava ideaaloleku).

Samuti sai 1844. aasta tähtsaks Charles Darwini jaoks. Teos, mis on saanud tuntuks pealkirja all „Essee 1844. aastast“, on Darwini üks esimesi väljaütlemisi evolutsiooniteooriast, ehkki see jäi siis laia avalikkuse tähelepanuta. Alles 1859. aastal trükitud „Liikide tekkimisega“ astus Darwin avalikult esile oma seisukohaga, et terve elu Maal pärines üksnes looduslike ja juhuslike protsesside abil kujunenud ühisest eellasest.

Aga 1844. aasta oli ka Taanieli raamatus (8:14) räägitud prohvetikuulutuse täitumise aeg – 2300 päeva –, ning samal aastal hakkasid suure pettumuse jäägist idanema seemned, millest välja kasvanud üleilmse liikumise tuumsõnum lükkas ümber visa marksistliku, nietzscheliku ja darwinistliku ideoloogia.

Vastupidiselt Marxile kuulutas seitsmenda päeva adventistide liikumine, et ajalugu käib Kristuse ja Saatana vahelise suure võitluse, mitte aga materialistliku käsitluse järgi, ning ütlesid selgelt, et maailma ajaloo lõpus saabub üleloomulikul teel rajatav Jumala igavene riik, mitte aga tehislik kommunistlik utoopia.

Vastupidiselt Darwinile õpetas seitsmenda päeva adventistide liikumine, et elu sai alguse Looja Jumala vägevusest, kes lõi Maale kuue päevaga elu ja puhkas seitsmendal päeval, mitte aga juhuslike mutatsioonide ja loodusliku valiku juhuslike protsesside tõttu.

Vastupidiselt Nietzschele kuulutas seitsmenda päeva adventistide liikumine, et Jumal on olemas, kuid vähe sellest – olemas on ka Tema kõikihõlmav moraalikoodeks („vanad käsulauad“), kümme käsku, mis jääb Jumala ülimaks mõõdupuuks kohtus ja on kohustuslik kogu inimsoole.

On see kokkusattumus, et kõik need sündmused toimusid 1844. aastal? Ei ole põhjust nii arvata.

Kolme mõjuka inimese, Marxi, Nietzsche ja Darwini kirjatööd on tekitanud inimkonnale korvamatut kahju. Kuid keset selliseid eksitusi ei jätnud Jumal maailma ilma Tema tõe tunnistajateta, mistõttu äratas Ta niisuguste laastavate ideoloogiate keskele liikumise, millest sai ajapikku seitsmenda päeva adventistide kogudus. See kogudus kuulutab maailmale Jumala lõpuaja tõde – kolme ingli kuulutust. Need sõnumid lükkavad juba olemuslikult ümber eksitused ja väärarusaamad, millele on hoogu andnud kolm kohutavalt petetud meest.

Seitsmenda päeva adventistide koguduse jaoks on kolme ingli kuulutus teatavas mõttes edasi liikumise korraldus. Oma olemuselt on kolme ingli kuulutus lihtne ja puhas evangeelium, „käesoleva aja tõe“ kontekstis esitatud evangeelium (2Pt 1:12, NKJV).

Niisiis ongi selle veerandaasta õppeaineks kolme ingli kuulutus.

Connecticuti osariigist (USAs) pärit olev Mark Finley, rahvusvaheliselt tuntud evangelist, oli 2005.–2010. aastal Peakonverentsi asepresident. Pärast pensionile siirdumist sai temast Peakonverentsi esimehe abi. Pastor Finleyl ja tema naisel Ernestine’il on kolm last ja viis lapselast. 