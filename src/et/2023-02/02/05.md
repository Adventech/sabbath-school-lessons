---
title: Võitja kroon
date: 05/04/2023
---

Johannes kirjeldab Jeesust nii: „Inimese Poeg, tal oli kuldpärg peas ning vahe sirp käes“ (Ilm 14:14, NKJV). Sõna „pärg“ tõlgitakse sõnast _stephanos_. Tegemist on võidukrooniga. Kui sportlane võitis tähtsa võistluse, siis anti talle _stephanos_, aupärg, hiilguse- ja võidukroon.

Kunagi kandis Jeesus kibuvitsakrooni, mis sümboliseeris häbistamist ja mõnitamist. Kunagi põlastasid inimesed Teda ja hülgasid Ta. Teda sõimati, naeruvääristati, Tema peale sülitati, Teda peksti ja piitsutati. Nüüd aga kannab Ta aukrooni ning tuleb taas – nüüd tuleb Ta kuningate Kuninga ja isandate Issandana.

`Loe Ilm 14:15 ja Mk 4:26–29. Mis on neis tekstides sarnane? Millest need mõlemad räägivad?`

Ingel tuleb Jumala juurest, hiilgavast templist, ja ütleb: „On aeg. Lõikus on küps.“ Mine ja võta oma lapsed ning too nad koju.

Jeesus tarvitas Uues Testamendis korduvalt põllumajandusest võetud näiteid. Rohkem kui korra kasutas Ta valminud saagi kujundit, et illustreerida evangeeliumiseemne kasvamist Tema rahva elus.

„Seemne idanemine kujutab vaimuliku elu algust ning taime arenemine on kristliku kasvu kaunis võrdkuju. Nii nagu looduses, on ka armus – ilma kasvuta pole elu. Taim kas kasvab või sureb. Nagu taime vaikne ja märkamatu, kuid pidev kasv, niisugune on ka kristliku elu areng. Meie elu võib igas arenguetapis olla täiuslik, aga kui Jumala eesmärk meis täitub, toimub lakkamatu edasiminek. Pühitsus on eluaegne töö, nii nagu tuleb juurde võimalusi ja kogemusi ning meie teadmised kasvavad.“ – Ellen G. White, „Kristuse tähendamissõnad“, orig lk 65, 66.

Kuldse teravilja valmimine kujutab kõiki neid, keda muutis arm, motiveeris armastus ning kes elasid Kristuse nime austamiseks kuulekalt. Nende süda on Jeesuse südamega ühesugune ja kõik, mida tahavad nemad, on see, mida tahab Tema.

`Kuidas saad aru Ellen G. White’i lausest, et „meie elu võib igas arenguetapis olla täiuslik“? Mida see tähendab eelkõige siis, kui näeme praegu oma vigu ja puudulikku iseloomu?`