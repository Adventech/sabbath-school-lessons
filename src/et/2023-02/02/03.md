---
title: Inimese Poeg tuleb tagasi
date: 03/04/2023
---

Ilmutusraamatu 14. peatükk on üks põhilisi tekste, kus Issand annab oma rahvale ja maailmale edasi viimaste päevade sõnumi. Selles kõiges on peamine Jeesuse tagasitulek, Tema tõotuse täitumine: „Te näete Inimese Poja istuvat Väe paremal käel ja tulevat taeva pilvedega“ (Mk 14:62).

`Loe Ilm 14:14. Millise aunimega kirjeldatakse Jeesust siis, kui Ta maa peale tagasi tuleb? Mida sa arvad, miks kasutab Johannes seda nime Jeesuse kohta?`

Evangeeliumides kasutas Jeesus enda kohta 82 korral mõistet „Inimese Poeg“. See oli üks Ta lemmiknimi. Selles nimes väljendus Tema armastus ja meiega samastumine. Tema on Päästja, kes mõistab meid, on kogenud meie kiusatusi ja teinud läbi meie katsumused. Tema on „Inimese Poeg“, kes tuleb tagasi, et meid koju viia. Jeesus, kes meile järele tuleb, on sama Jeesus, kes meie keskel elas. Ta on kohane meid lunastama, sest Tema sai üheks meist ning seetõttu tabasid Teda Saatana kiusatused täie metsikusega, aga ometi Ta võitis.

`Mida õppida Matteuse evangeeliumi salmidest, mis räägivad Jeesusest kui Inimese Pojast?`

`Mt 16:27`

`Mt 24:27, 30`

`Mt 25:31, 32`

Pööra tähelepanu neis salmides olevatele seikadele:

(1) Jeesus, Inimese Poeg, tuleb aus koos oma inglitega. (2) Tema eraldab lambad sikkudest (põhimõtteliselt toimub kohus). (3) Rahvaste ja kogu inimkonna saatus otsustatakse igaveseks.

`Mõtle nimele „Inimese Poeg“ ja sellele, mida see nimi räägib Kristuse inimeseks olemisest. Olles küll Jumal, sai Ta üheks meist, täpselt nagu meie, aga erinevalt meist ei teinud Ta kunagi pattu. Millise hämmastava lootuse pakub see sulle (1) teadmisena, et Jumal armastab sind; (2) teadmisena, et Tema suudab mõista su heitlusi ja anda sulle neis võidu?`
