---
title: Igavikulised valikud
date: 02/04/2023
---

Ilmutusraamatu 14. peatükk on Jeesuse viimane halastussõnum pattu­langenud ja mässulisele maailmale, mida umbes kuus tuhat aastat on immutanud patt ja kurjus. Tuleb aeg, mil iga inimene planeedil Maa langetab oma viimase, pöördumatu otsuse olla kas Jeesuse poolt või vastu. Ilmutusraamatu sõnum Kristuse õigusest, mis vabastab meid patu hukkamõistust ja patu haardest meie elus, kaigub üha üle maa.

`Loe Mt 24:14 ja võrdle seda Ilm 14:6ga. Mida lubas Jeesus oma jüngritele seoses evangeeliumi ülemaailmse levitamisega vahetult enne Tema tulekut?`

Jeesuse tõotus, et „seda Kuningriigi evangeeliumi kuulutatakse kogu ilmamaale“, nagu on kirjas Mt 24:14, täitub viimaks Kristuse lõpuaja kuulutuses, kui Ilm 14:6 ütleb, et evangeeliumi kuulutatakse „kõigile paganahõimudele ja suguharudele ja keeltele ja rahvastele“.

Jeesus ütleb Ilm 22. peatükis kolm korda, et Ta tuleb peagi (Ilm 22:7, 12, 20). Oma peatse tagasituleku kontekstis lisab meie Issand: „Kes teeb ülekohut, tehku veel enam ülekohut, ning kes on rüve, saagu veelgi rüvedamaks! Õige tehku veel enam õigust ning püha pühitsegu ennast veel enam!“ (Ilm 22:11). Ilmutusraamat liigub aulise haripunkti poole, mil igal inimesel tuleb otsustada kas Kristuse poolt või vastu.

Muidugi teeme iga päev valiku Jeesuse poolt või vastu nii-öelda väikeste asjade kaudu. Pole tõenäoline, et keegi, kes teeb oma elus praegu pidevalt valesid valikuid, astub lõpukriisis äkitselt Jeesuse poolele, eriti ajal, mil kõik kurja maailma jõud on nende vastu. Nüüd, täna ja iga päev tuleb meil valida olla ustav Kristusele ja Tema korraldustele. „See ongi Jumala armastamine, et me peame tema käske“ (1Jh 5:3). Ellen G. White on öelnud nii: „Jeesus ei muuda iseloomu oma tulemisel. Ümberkujundamine peab aset leidma praegu. Meie igapäevane elu määrab meie saatuse.“ – „Viimaste päevade sündmused“, orig lk 295.

`Kuidas vormib Jumal meie iseloomu? Milliseid vahendeid kasutab Ta meie kasvatamiseks armus? Mida saame teha, et lasta Pühal Vaimul end veel täielikumalt Jeesuse sarnaseks muuta?`