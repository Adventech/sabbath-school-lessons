---
title: Taevane kohtumõistmine
date: 04/04/2023
---

`Loe Ilm 14:14 ja Ap 1:9–11. Mis on neis ühist?`

Johannes ütleb, et „ma nägin, ennäe: valge pilv, ning see, kes istus pilvel, oli Inimese Poja sarnane“ (Ilm 14:14). Luukas on Ap 1:9 talletanud mõtte ajast, mil Jeesus taevasse läks – jüngrid seisid ja vaatasid üksisilmi taeva poole, [Jeesus] „tõsteti nende nähes üles ja pilv varjas ta nende silme eest“. Jeesus tõusis taeva poole inglipilves ja Ta tuleb tagasi inglipilvega. Siis tegid inglid hämmastunud jüngritele teatavaks (Ap 1:11): „See Jeesus, kes teilt võeti üles taevasse, tuleb samal kombel, nagu te nägite teda taevasse minevat.“ Siin öeldus on jumalik tõde, mis võib mõnikord jääda märkamata. Tagasi tuleb „sama Jeesus“, „Inimese Poeg“, Tema, kes kõndis Naatsareti tolmuseid jalgradu pidi, teenis inimesi Jeruusalemma rahvarohkeil tänavail, tervendas haigeid Iisraeli külades ja jutlustas Galilea rohetavail mäenõlvadel.

Ka Tn 7. peatüki kohtustseenis räägitakse Inimese Pojast.

`Loe Tn 7:9, 10, 13, 14. Miks nimetas Taaniel Jeesust „Inimesepojaks“ nii tõsistes oludes nagu kohus? Kuidas peaks (juba käsitletu põhjal) meid julgustama teadmine, et „Inimesepojal“ on kohtus niivõrd määrav osa?`

Tn 7:5, 10 näeb Taaniel, kuidas kümme tuhat korda kümme tuhat ingellikku olevust koguneb taevases kohtus trooni ümber. Kohus istub maha ja raamatud – meie elu käsitlevad taevased toimikud – avatakse universumi ees. Tn 7:13, 14 astub Inimesepoeg Elatanu juurde, Isa juurde, ning võtab vastu oma igavese riigi. Kohus paljastab kogu universumi ees, et Isa, Poeg ja Püha Vaim on teinud kõik võimaliku kogu inimkonna päästmiseks. See kohus mõistab süüst vabaks pühad, kuid vabastab Saatana valesüüdistustest ka Jumala iseloomu (vaata Ii 1. ja 2. ptk, Ps 51:3–6).

`Mõtle tõsiasjale, et kogu su elu võetakse Jumala ees luubi alla. Mis on sel juhul su ainus lootus? (Vaata Rm 8:1.)`