---
title: Iga seeme kannab vilja
date: 06/04/2023
---

Ilm 14. peatükis räägitakse kahest saagikoristusest. Kuldse teravilja koristamine kujutab jumalakartlikke, veripunaste viinamarjade koristamine kujutab aga jumalakartmatuid ehk hukkaminejaid. Mõlemad saagid on valminud. Iga seeme, mis on külvatud, on saanud küpseks.

`Loe Ilm 14:17–20. Mida tähendab väljend „Jumala raevu suur surutõrs“? Vaata ühtlasi Ilm 14:10; Ilm 15:1 ja Ilm 16:1.`

„Ja üks teine ingel, kellel oli meelevald tule üle, tuli altarist“ (Ilm 14:18). Tegemist on ingliga, kes käsutab Jumala lõpukohtu tuld. Lõikus on valminud. Patt on jõudnud oma kõrgpunkti. Vastuhakk on ületanud Jumala halastuse piiri. Nii halb ja kuri, kui maailm ka olnud poleks, läheb kõik enne lõppu veel hullemaks. Armas Jumal on teinud kõik, mida Tema meie heaks teha saab, sealhulgas toonud ennast ristil meie eest ohvriks meie pattude eest. „Ta on teinud patuks meie asemel selle, kes patust midagi ei teadnud, et meie saaksime Jumala õiguseks tema sees“ (2Kr 5:21; vaata ka Gl 3:13).

Mida enamat ristisurmast saanuks Jumal veel teha? Arm ei saa midagi rohkem teha, et lunastada neid, kes Püha Vaimu korduvalt eemale peletavad.

Tegemist on Ilm 14. ptk tungiva prohvetliku sõnumiga. Iga seeme on valminud lõikuseks. Teravili on küps ja viinapuu kobarad on küpsed. Jumala rahva elust paistab universumile Jumala arm, kaastunne, halastus ja armastus. Kurjuse lastest aga paistab välja saamahimu, kiimalisus, kadedus ja vihkamine. Üks seltskond avaldab Jeesuse iseloomu, teine aga Saatana oma.

Universum näeb Jumala rahva seas Kristuse õiguse ilmnemist sellisel kujul, mille tunnistajaks pole tõenäoliselt olnud ükski varasem põlvkond. Vastandina Kristuse õiguse ilmnemisele Tema rahva juures näeb universum ka Jumalale vastu hakkamise täit suurust. Inimeste ja inglite jaoks on täies mõõdus näha kurjus, nurjatus, patt ja seadusetus. Kogu universumi, nii inimeste kui ka inglite silme ees, on päevselge vahe hea ja kurja, õige ja vale, sõnakuulmise ja sõnakuulmatuse vahel.

`Kui hästi suudad sina vahet teha heal ja kurjal? Miks on oluline seda vahet teha? (Vaata Hb 5:14.)`