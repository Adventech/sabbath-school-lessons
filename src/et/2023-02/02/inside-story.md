---
title: Misjonilugu
date: 07/04/2023
---

#### Ristitakse 700 endist mässulist

_Loo on kirja pannud Andrew McChesney._

52 pikka aastat oli Filipiinidele kuuluv Mindoro saar konfliktis mässulistega. Mässulistele pakuti maad ja raha selleks, et saabuks rahu, aga miski ei paistnud toimivat. Lõputuna näiv varitsuste ja vastulöökide jada viis hauda 40 000 inimest.

2017. aastal hakkas Adventist World Radio (AWR) edastama saateid Mindorol. See oli seitsmenda päeva adventistide üleilmse koguduse TMI evangelismi algatuse osa. TMI tähendab kõikide liikmete kaasatust: programmi, mis julgustab iga koguduseliiget tooma kedagi Jeesuse juurde. AWR ostis kohaliku raadio programmis eetriaega ning kohalikud koguduseliikmed hakkasid pidama piiblitunde ja kutsuma naabreid evangeelsetele koosolekutele. Selliste koosolekute käigus ristiti umbes 1400 inimest ning raadiosaated jätkusid.

2019. aastal hakkasid Mindoro lopsakates rohelistes mägedes varjul olevad mässulised kuulama AWRi. Kui COVID-19 liikus 2020. aastal üle maailma, otsustas üks hulk mässulisi end Jeesusele allutada. Mässuliste juht Ka Martin ei suutnud mõista, mis toimub, ja hakkas samuti AWRi kuulama.

„Ta oli varjul džunglis, jälgis olukorda ja püüdis välja selgitada, miks võitlejad tema juurest lahkuvad,“ rääkis AWRi juht Duane McKey. „Seepärast hakkas ta raadiot kuulama.“

Filipiinide ajaloo verine peatükk jõudis lõpule siis, kui umbes 700 endist mässulist, nende seas Martin ja ta naine, panid relvad maha ja ristiti AWRi korraldatud evangeelsete koosolekute käigus. Umbes aasta tagasi ristiti Filipiinidel koosolekutesarja „Maa viimased minutid“ raames ühtekokku üle 60 000 inimese.

„Seda, mida ei suutnud teha padrunid, on teinud Jumal,“ ütles McKey.

Filipiinide valitsus on taganud endistele mässulistele amnestia. AWR töötab koos valitsuse ja valitsusvälise organisatsiooniga, ASI-liikme Taluhautisega selle nimel, et aidata endistel mässulistel põllumajandusega elatist teenida.

„Me ei ole AWRi saateid lõpetanud,“ ütles McKey, kes tegutseb peakonverentsi esimehe abina kõikide liikmete kaasatuse alal. „Nüüd veavad raadiosaateid kohalikud kogudused ja meie varustame neid jutlustega. Lihtliikmete tõttu on see võimalik. Siin on täiuslik näide kõikide liikmete kaasatusest.“