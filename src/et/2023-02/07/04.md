---
title: Lähedane Jumal
date: 09/05/2023
---

Looja Jumal, kes tegi päikese, kuu ja tähed, kelle aukartust äratav vägi lõi siinse planeedi ja täitis selle eluvormidega, on ühtlasi Jumal, kes on meist igaühest huvitatud. Tema on Jumal, kes vabastas oma rahva Egiptuse orjusest, juhtis neid kõrberännakul, laskis taevast sadada mannat, pani Jeeriko müürid varisema ning võitis Iisraeli vaenlased. Seesama Jumal, kes vallandas oma lõputu jõu, et luua universum, vallandab oma lõputu jõu selleks, et võita kurjuse jõud, kes võitlevad meie hinge pärast.

`Loe 2Kr 5:17; Ps 139:15–18; Ap 17:27 ja Kl 1:17. Mida saame neist salmidest teada Jumala ligiolu kohta?`

Teoloogid räägivad Jumala transtsendentsusest. Selle all mõeldakse, et Jumal on kogu loodu ülene. Aga nad räägivad ka Jumala immanentsusest. Selle all mõeldakse, et Jumalale on millegipärast loomuomane olla meie maailmas, ning nagu Piibli ajalugu näitab, on Ta sellega läbi põimunud ja tihedalt seotud. Kuigi Issand elab „kõrges ja pühas paigas“, on Ta samas „rõhutute ja vaimult alandlike juures“ (Js 57:15). Jeesus ütles ju oma ustavate järelkäijate kohta: „Mina neis ja sina minus, et nad oleksid täielikult üks, nii et maailm tunneks ära, et sina oled minu läkitanud ja et sa oled armastanud neid, nii nagu sa oled armastanud mind“ (Jh 17:23). Sellest ligemal ja lähedasem pole võimalik olla.

On suurepärane uudis, et meie Jumala suurus ja vägi on nii tohutu, et seda jagub kogu ilmaruumi ja meist igaühe ellu. Ta tõotab meid ümber teha, vormida, muuta meid Tema näo sarnaseks. Mõtle, mida see tähendab. Jumal, kes lõi miljardid galaktikad ja hoiab neid ülal, on sama Jumal, kelles me ühtaegu „elame ja liigume ja oleme“ (Ap 17.28) ning kes mõjutab ka meie südant, et anda meile uus süda, puhastada meid patust ja teha meid uueks looduks Kristuses. On väga lohutav mõista, et niivõrd võimas Jumal armastab ühtlasi meid ja hoolib meist.

`Kuidas näha Jumala immanentsuse mõistmises lootust ja lohutust? Või hirmutab sind see, sest Jumal teab su kõige süngemaid saladusi? Kuidas annab evangeelium sulle siinkohal rahu?`
