---
title: Misjonilugu
date: 12/05/2023
---

#### Jumala armust kaine

_Loo on kirjutanud Dale Wolcott._

1970ndatel saatsid kaks navaho peret, kes teineteist ei tundnud, oma teismelise lapse Seitsmenda Päeva Adventistide Holbrooki Indiaanlaste Kooli õpilaskodusse elama. Kool asus kummagi pere kodust 160 km kaugusel. Holbrookis kohtus poiss tüdrukuga, poiss ja tüdruk mõlemad kohtusid Jeesusega ja nad ristiti. Peagi toimus pulmapidu, mis peeti äsja ehitatud seitsmenda päeva adventistide kirikus poisi kodulinnas Chinles, Arizona osariigis.

Kui Dennisi ja Gloria esiklaps sündis, võtsid nad ta endaga kirikusse kaasa. Nii kasvas lapsuke Oliver teadmisega, et ta on adventkoguduses. Kuid millegipärast ei kohtunud ta Jeesusega päriselt. Tulid segavad asjaolud, näiteks Gloria pikad tööpäevad kohalikus haiglas põetajana. Asja tegi hullemaks see, et Dennisil oli probleeme alkoholiga ja Olivergi hakkas teismelisena alkoholi pruukima.

Oliver lõpetas keskkooli riigikoolis, kolis suurde linna, et informaatikaõpinguteks raha teenida, ja avastas, et tema elu kontrollis alkohol. 38aastaselt kolis Oliver tagasi koju Chinlesse, kus tema teadmise kohaselt ema ta pärast palvetas. Ta hakkas käima oma lapsepõlveaegses kirikus, lootes, et midagi ta elus muutub.

Oliver leidis, et kogudus korraldas viiel õhtul nädalas kiriku söögisaalis sõltuvusest vabanemise teenistust „Jeesus ja mina“, kus osales 80 navahot, kes maadlesid sama sõltuvusega. See oli anonüümsete alkohoolikute jaoks loodud programm. Tema elu hakkas muutuma.

Samal ajal pani koguduse pastor tähele, et Oliver oli hingamispäeval teenistusel. Pastor kutsus ta järgmiseks nädalaks enda juurde lõunale. See söömaaeg andis Oliverile lootust. „Kui ma koju tagasi tulin, kujutasin end olevat nii halb patune, et ei saa iial taevasse,“ ütles Oliver. „Mõtlesin, et kui kaineks saan, siis aitan ehk mõnel teisel inimesel taevasse saada. Aga selle päeva lõunasöögil rääkis pastor mulle, et tegelikult on mu patud andeks antud. Jeesus võtab mind omaks sellisena, nagu ma olen. Olin jahmunud. See andis mulle lootuse.“

Oliver on nüüdseks olnud kaine neli aastat. Kirikus kohtus Oliver ühe naisega, Triciaga, kellel oli rääkida heroiinisõltuvusest vabanemise lugu. Pastor ristis Oliveri mõni päev enne seda, kui Oliver ja Tricia laulatati samas kirikus, kus Oliveri vanemad olid abiellunud umbes 40 aastat varem.

Praegu juhib Oliver Chinle koguduses sõltuvustest vabanemise teenistust. Samuti omandab ta veebi teel sõltuvusnõustaja litsentsi.

Muide, ka Oliveri isa on juba mitu aastat kaine. Mõnikord istuvad isa ja poeg hingamispäeviti mõlemad kirikus, kallim kõrval ja naeratus südames.

_Täname sind misjoniannetuste eest, millega toetad seitsmenda päeva adventistide haridust ja muid misjonitöö vorme kogu maailmas._