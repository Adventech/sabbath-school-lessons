---
title: Ristil rippuv Looja
date: 11/05/2023
---

Saame kui tahes palju Issandat imetleda ning Teda Loojana kummardada, aga selle kõige juures on veel midagi. Uurisime juba arusaama, et meie Looja on ka meie Lunastaja, aga see on väärt lähemat vaatamist. Jumal, kes meid lõi, on sama Jumal, kes meid lunastas. Jumal, kes ütles: „Tehkem inimesed oma näo järgi, meie sarnaseks“ (1Ms 1:26), on seesama, kes ristil hüüatas: „Elii, elii, lemaa sabahtani?“ – see tähendab: „Mu Jumal, mu Jumal, miks sa mu maha jätsid?“ (Mt 27:46). Milline põhjus, miks karta Jumalat ning, veel enam, anda Talle au ja kummardada Teda!

Kuidas meie, pattu langenud inimlapsed, sellisele hämmastavale tõele üldse vastame? Mismoodi reageerime? Esimese ingli kuulutuses öeldakse meile, mida teha: „Kartke Jumalat ning ülistage teda, sest tema kohtumõistmise tund on tulnud, ning kummardage teda, kes on teinud taeva ja maa ja mere ja vete allikad!“ (Ilm 14:7).

`Loe Jh 19:16–30 Johannese kirjapanekut ristil rippuvast Jeesusest. Kui loed, mõtle piiblisalmidele, mis rääkisid Jeesusest kui Loojast, Temast, kelle „läbi on loodud kõik, mis on taevais ja maa peal, mis on nähtav ja nähtamatu, olgu troonid või ülemused, olgu valitsused või meelevallad – kõik on loodud tema läbi ja tema poole“ (Kl 1:16). Kuidas vastame sellisele hämmastavale Jumala armastuse väljendumisele?`

Esimese ingli kuulutus Looja kummardamisest pandi kirja pärast risti, pärast seda, kui pealt vaatavale universumile ja Kristuse järelkäijatele oli teatavaks saanud, et Tema, „kes on teinud taeva ja maa ja mere ja vete allikad“ on Tema, kes, olles küll Jumal, võttis „orja kuju, saades inimese sarnaseks; ja ta leiti välimuselt inimesena. Ta alandas iseennast, saades kuulekaks surmani, pealegi ristisurmani“ (Fl 2:7, 8).

Missugune hämmastav vaatepilt oli see nende jaoks, kes tundsid Jeesust, enne kui Ta inimlapsena Maa peale tuli. Pole ime, et taevased olevused kummardavad Teda. Ning mida muud saame teha meie, Tema verega lunastatud, kui kummardada oma Loojat ja oma Lunastajat?

Miks on risti valguses väga ketserlik mõttekäik, justkui saaksid patused inimesed teha midagi lisaks sellele, mida Kristus ristil tegi? Milline meiepoolne tegu saaks midagi lisada sellele, mida Looja on meie heaks juba teinud?
