---
title: Kaaslane viletsuse keskel
date: 07/05/2023
---

Pärast taevasse minekut (Ap 1:9) tuli Jeesus külla viimasele elus olevale apostlile, Johannesele, kelle armutu Rooma imperaator Domitianus oli pagendanud Patmose saarele.

`Loe Ilm 1:9. Vaata ka Mt 13:21, Ap 14:22 ja Jh 16:33. Milline sõnum on siin kõikidele neile, kes püüavad selles maailmas Jeesuse järel käia?`

Kuigi Johannes oli eraldatud oma sugulastest, sõpradest ja kristlikust kogukonnast, ei olnud teda jäetud üksi viletsuse ja vaeva keskele, millega tal Jeesuse järelkäijana kokku puutuda tuli. Tema töö polnud veel lõppenud. Tema tunnistajaks olemisele polnud punkti pandud. Silmipimestavas heleduses tuli ingellik külaline üksikul saarel oleva Johannese juurde ja tõi otse Jumala troonilt sõnumi. See sõnum Jeesusest pidi kõlama mitu sajandit läbi ajakoridoride. See on olnud lootusesõnum igale sugupõlvele, aga eelkõige sõnum, mis valmistab Jumala lõpuaja rahva ette Jeesuse tulekuks. See on tõsine hoiatussõnum, kuid ka julgustav lõpuaja sõnum, et oleksime valmis viimaste päevade viletsusteks (või mis tahes viletsuseks, millega praegu silmitsi seisame).

Kui sa astuksid väidetavasse koopasse, kus taevane ingel külastas Johannest Ilmutusraamatu prohvetliku nägemusega, märkaksid kohe sõnu, mis on paigutatud koopa sissepääsu juures olevale tahvlile ja võtavad kokku terve Ilmutusraamatu: „Kartke Jumalat ning ülistage teda, sest tema kohtumõistmise tund on tulnud, ning kummardage teda, kes on teinud taeva ja maa ja mere ja vete allikad“ (Ilm 14:7).

Ilmutusraamatu olulisim teema on kummardamine. Meid loodi kummardavateks olevusteks. Igaüks meist kummardab midagi või kedagi.

Õige kummardamine, Looja kummardamine, võimaldab meil leida elu tõelise eesmärgi. See annab põhjuse elamiseks. See ei anna meile üksnes midagi, mille nimel surra, vaid – veel olulisem – midagi, mille nimel elada ning vajaduse korral ka viletsust taluda. Just siis, kui puhkeb lõpukriis, saame paremini aru sõnadest „et meil tuleb paljude viletsuste kaudu sisse minna Jumala riiki“ (Ap 14:22).

Kui selline ustav Jumala sulane nagu Johannes talus kannatust ja viletsust, siis miks peaksime mõtlema, et meist läheb kõik mööda? (Vaata 1Pt 4:12–15.)