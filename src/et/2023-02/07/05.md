---
title: Evangeelium, kohtumõistmine, loomine
date: 10/05/2023
---

Vaata esimese ingli sõnumit. _Igavene evangeelium._ _Kohtutund. Kummarda Loojat._ Vaata, kui tihedalt on need arusaamad seotud. Kui seisame kohtus oma Looja ees, annab ainult evangeelium meile lootuse. „Nii ei ole nüüd enam mingit hukkamõistu neile, kes on Kristuses Jeesuses…, kes me ei käi oma loomuse, vaid Vaimu järgi“ (Rm 8:1, 4). Hukkamõistu pole praegu – ja kindlasti pole seda kohtus.

Kuulutada Jumalat Loojana on käesoleva aja väga oluline tõde, eriti seepärast, et evolutsiooniteooria – olgu või riietatud „kristlikku“ rõivasse – ähvardab hävitada kristliku usu põhialuse.

Ometi on Jumal evolutsiooniteooria pealetungi keskel äratanud koguduse, inimesed, kelle nimi juba vastandub evolutsiooniteooriale – inimesed, kel tuleb kuulutada põhjapanevat tõde, et Jumal on meie Looja ja Lunastaja.

`Loe Ef 3:9; Kl 1:13–17; Ilm 4:11 ja Rm 5:17–19. Mida saame neist salmidest teada Jeesuse kui Looja ja Lunastaja kohta?`

Looja-Jeesus on tihedalt seotud Lunastaja-Jeesusega. Ajal, mil Tema tähtsust Loojana vähendatakse – mida evolutsiooniteooria vältimatult teeb –, seatakse kahtluse alla ka Tema tähtsus Lunastajana. Jeesus tuleb meid päästma patust, surmast, kannatustest ja vägivallast; ning siis õpetab evolutsiooniteooria, et patt, surm, kannatused ja vägivald ongi just loomise vahendid? Kas Jumal päästab meid siis sellest protsessist, millega Ta meid alguses lõi? Tegu on ohtliku valega.

Olukorra teeb veelgi hullemaks see, et evolutsiooniteooria pilkab Jeesuse ristisurma sügavaimat tähendust. Miks? Paulus (vaata Rm 5:17–19) seostab kaks lahutamatut tõsiasja: Aadama kaudu tungis patt maailma ja Jeesus suri ristil. Seega on Aadam ja Jeesus omavahel otseselt seotud. Evolutsiooniteooria mis tahes mudeli järgi ei saanud patuta Aadam aga surma maailma tuua, sest surm – miljonid aastad surma – oli väidetavalt jõud ja vägi, mida oli vaja, et Aadam alustuseks luua.

Järelikult hävitab evolutsiooniteooria algusest peale ristisurma piibellikku alust. Vastandina seisavad seitsmenda päeva adventistid sellele eksitusele vastu elavate tunnistajatena, kutsudes maailma üles kummardama Loojat.