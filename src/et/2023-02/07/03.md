---
title: Kummarda Loojat
date: 08/05/2023
---

`Loe Ilm 14:7. Kuidas lõppeb esimese ingli kuulutus? Missuguse viimase üleskutse esitab kohtutunnist rääkiv sõnum? (Vaata ka Js 40:26; Jh 1:1–3 ja Rm 1:20.)`

Ilm 14:7 lõppeb kõlava kutsega kummardada Loojat; see kutse on eriti tähtis nüüd, mil suurem osa teadusmaailmast, aga ka kristlikust maailmast on omaks võtnud evolutsiooniteooria, õpetuse, mis lööb noa otse Piibli ja kristluse südamesse. Kui evolutsiooniteooria oleks tõene, oleks meie usk paratamatult vale. Nii terav on see küsimus.

Ilmutusraamatu viimase üleskutse juured on seega Piibli esimeses raamatus, Moosese esimeses raamatus. Me ei saa mõista kummardamise ümber toimuvat kosmilist konflikti, mõistmata loomise tähtsust. „Alguses lõi Jumal taeva ja maa“ (1Ms 1:1). See salm paneb aluse kogu Pühakirjale. „Alguses lõi Jumal.“ Heebrea keeles kasutatakse selles salmis „loomise“ kohta tegusõna _bara_, mis esineb ainult ja eranditult koos alusega Jumal.

Saamaks lihtsalt pisut aimu sellest, kui piiramatu on Jumala vägi, mõelgem ühele Tema loodud objektile – päikesele. Päike toodab ühes sekundis rohkem energiat kui inimkond on tootnud nafta, gaasi, kivisöe või tulega aegade algusest peale.

Päikese läbimõõt on umbes 865 000 miili ja see suudab mahutada miljon Maa-suurust planeeti. Aga päike on vaid üks vähemalt 100 miljardist tähest meie galaktikas, Linnuteel. Üks täht, mille nimi on Püstolitäht, annab ära koguni kümme miljonit korda rohkem energiat kui meie päikese toodetud võimsus. Püstolitähe sisse mahub hõlpsalt ära miljon meie päikese suurust tähte. Kuidas üldse hakata Jumala loodu üle mõtisklema?

Loomine toob esile imelise võimu ja piiramatu jõuga Jumala. Tema loov vägi tõi esile taevad ja maa, aga ühtlasi on see Tema rahvast mitu sajandit aidanud. Tema on Jumal, kes sellele maailmale aluse pani, kes on selles maailmas alati kohal ja kes ei jäta iialgi oma inimesi selles maailmas hooletusse.

`Kuidas võimendab Jumala loomingu hoomamatu suurus Tema armastust, näidates, et kuigi me oleme Jumala kätetööga võrreldes väga väikesed, suri Kristus ometi meie eest?`