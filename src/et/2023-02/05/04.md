---
title: Hunnitu vaatepilt
date: 25/04/2023
---

Prohvetlikud raamatud – Taanieli raamat ja Ilmutusraamat – on paaris­köited, mis suunavad meie pilgu maa ajaloo viimastel päevadel lahtirulluvatele sündmustele. Ilmutusraamat teatab, et Jumala kohtutund on tulnud. Taanieli raamat näitab, millal kohus algas.

Taanieli raamatu 7. peatükis avaldas Jumal prohvetile maailma ajaloo. Riigid tõusevad ja langevad. Jumala rahvast rõhuvad kiuslikud suurvõimud. Olles kirjeldanud Babülooniat, Meedia-Pärsiat, Kreekat, Roomat, Rooma impeeriumi lagunemist ja koguduse tagakiusamist 1260 aasta jooksul (Tn 7:25; vaata ka Ilm 12:14), pöörab Jumal Taanieli mõtted võrratule taevasele sündmusele, mis seab kõik asjad korda. Prohveti tähelepanu suunatakse riikide tõusult ja languselt ning maistelt rõhujatelt universumi troonisaali ja Jumala lõpukohtusse, mil Tema parandab iga vea ning rajab oma igavese õigusriigi.

Jumal suunas Taanieli pilgu selle maa kaosest ja võitlusest prohvetliku nägemuse abil taevase pühamu hiilgusesse ning universumi ülemkohtu istungile, kus Kristus, selle maailma õiguspärane Valitseja, sai oma Isalt kuningriigi, mis kuulus õigusega Talle.

`Loe Tn 7:9, 10, 13 ja jutusta, mida Taaniel nende salmide põhjal nägi. Mis on veel selle kohtumõistmise lõpptulemuseks? Vaata Tn 7:14, 26, 27.`

Kogu inimkonna saatus otsustatakse taevases kohtusaalis. Õigus pääseb võimule. Tõde võidutseb. Õiglus valitseb. Tegemist on Pühakirja ühe imelisima, muljetavaldavaima, rabavaima vaatepildiga. Ja hea uudis on see, et Jumalale ustava rahva jaoks, Kristuse õigusega rüütatute jaoks, lõppeb see väga hästi.

Jeesus astub kogu universumi juuresolekul oma taevase Isa juurde. Jumala trooni ümber on taevaste olevuste summ. Kogu pattulangemata olevuste universum on selle kohtuistungi juures aukartusega täidetud. Pikk võitlus, mida on peetud aastatuhandeid, on varsti läbi. Lahing universumi trooni pärast otsustatakse täielikult, lõplikult.

Taanielil oli õigus impeeriumide suhtes, mis tulid ja läksid just nii, nagu ette kuulutatud. Miks on siis väga mõttekas usaldada Jumala Sõna selleski, mida see räägib viimasest, „igavesest kuningriigist“, mis „jääb igavesti“.
