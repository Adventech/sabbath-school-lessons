---
title: Jeesus on väärt
date: 27/04/2023
---

Ilmutusraamatus 5:1–3 näeme veel kord trooni. Esile tuuakse kahelt poolt täis kirjutatud kirjarull. See on kinni pandud jumalike pitseritega ning mitte keegi taevas ega maa peal ei saa seda avada. Taevased olevused värisevad. Probleem on tõsine. Mitte ükski ingel ei saa inimkonda esindada maailma lõpukohtus. Johannes nutab, sest keegi ei saa rullraamatut avada. Siis räägib üks vanematest, üks maa pealt päästetuist, Johannese südamele julgustavaid sõnu. Jeesus, Jumala Tall, on väärt kirjarulli avama.

Johannes näeb Ilm 5:5 abil ülimat vastust patuprobleemile. Eakas prohvet näeb siin ainsat võimalust, kuidas keegi võib õigeks jääda Jumala troonilt kõlava lõpliku kohtuotsuse alusel. „Siis üks vanemaist ütles mulle: „Ära nuta! Ennäe, lõvi Juuda suguharust, Taaveti juur, tema on võitnud, tema võib avada raamatu…Ja ma nägin… Talle, kes oli otsekui tapetud“ (Ilm 5:5, 6).

`Loe Ilm 5:8–12. Kuidas vastab kogu taevas teadaandele, et Jeesus on väärt avama kohtus rullraamatut ja meid lunastama?`

Jeesus, Jumala Tall, kes on ohverdanud oma elu kogu inimkonna päästmiseks, võtab kohtuotsuse kirjarulli ja avab selle. Kogu taevas puhkeb vaimustunult kiituslaulu laulma. Jeesuse võit Saatana kiusatuste üle, Tema surm Kolgata ristil, Tema ülestõusmine ja Tema ülempreesterlik teenistus võimaldab pääseda kõigil, kes valivad vastata usu kaudu Tema armule. Kohus on Jumala rahva jaoks uskumatult hea uudis. See räägib patu valitsemise lõpust ja Jumala rahva vabastamisest.

Kas miski saab olla veel julgustavam? Jeesus astub meie eest kohtus välja. Tema täiuslikult õige elu katab meid. Tema õigus toimib meis uuendava väega. Tema arm andestab meile, muudab meid ja annab meile jõudu elada jumalakartlikku elu.

Meil ei ole vaja karta. Jeesus seisab kohtus meie eest ning kurjuse väed saavad lüüa. Kohtuotsus on Jumala rahva jaoks soodne (Tn 7:22). Kohtu eesmärgiks ei ole esile tuua, kui halvad me oleme, vaid näidata, kui hea on Jumal.

`Mõtiskle veel selle suure lootuse üle, mis meil kohtus on: Jeesus on meie asemik. Miks on see meie ainus lootus?`