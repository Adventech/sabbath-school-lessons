---
title: Jumala halastus ja kohtumõistmine
date: 24/04/2023
---

Rist ja kohus näitavad mõlemad, et Jumal on õiglane ja halastav. Käsust üleastumine nõuab patuse surma. Õiglus teatab: „Patu palk on surm“ (Rm 6:23). Kui Jumala käsku saaks muuta või tühistada, siis oleks Jeesusel olnud täiesti mõttetu surra. Kristuse surm kinnitab käsu igavest olemust, käsk aga on kohtumõistmise alus.

`Loe Ilm 20:12. Kuidas meie üle kohut mõistetakse? Kuidas on meie head teod seotud meie päästmisega?`

Meie teod näitavad meie valikuid ja ustavust Jumalale. Ef 2:8, 9 kohaselt „olete armu läbi päästetud usu kaudu…, mitte tegudest, et ükski ei saaks kiidelda.“ Aga siis, kui Kristus meid päästab, muudab Ta meid. „Sest meie oleme tema teos, Kristuses Jeesuses loodud heade tegude tegemiseks“ (Ef 2:10).

Meie head teod, milleks oleme saanud jõudu Pühalt Vaimult, ei päästa meid, aga tunnistavad, et meie usk on ehtne. Jumala lõpukohus kisub maha kogu teeskluse, kogu silmakirjalikkuse ja valskuse ning tungib meie olemuse põhjani. Kirjeldades meie olukorda Jumala ees kohtus, loob Ellen G. White mõjuva pildi sellest, kuidas evangeelium ja kohtumõistmine käivad käsikäes.

„Tõsiasi, et end Jumala rahvaks nimetavaid inimesi kujutatakse seismas Issanda ees määrdunud rüüs, peaks tegema Tema nime all tuntud inimesed alandlikuks ja panema sügavalt analüüsima südant. Need, kes tõesti puhastavad oma hinge tõele kuuletumise kaudu, on endast vägagi viletsal arvamusel. Mida ligemalt nad silmitsevad Kristuse plekita iseloomu, seda tugevamaks muutub nende soov olla Tema moodi ja seda vähem peavad nad ennast puhtaks ja pühaks. Aga oma patust olukorda mõistes peame samas toetuma Kristusele kui meie õigusele, pühitsusele ja pääsemisele. Me ei tohi järele anda süüdistustele, mida Saatan meie vastu esitab. Ainuüksi Kristus saab meid mõjusalt õigustada. Tema suudab süüdistaja suu lukku panna tõenditega, mille aluseks on Tema teened, mitte meie omad.“ – „Tunnistused kogudusele“, 5. kd, lk 471, 472.

`Kuidas näed selles tsitaadis tõsiasja, et evangeeliumi ei saa kohtumõistmisest lahutada? Millele paneb sind lootma evangeeliumi ja kohtumõistmise seotus?`
