---
title: Pilguheit taevariigile
date: 26/04/2023
---

Ilmutusraamatu 4. peatükis vaatab Johannes taevas avatud uksest sisse ja kuuleb kutset „Tule siia üles ja ma näitan sulle, mis peab sündima pärast seda!“ (Ilm 4:1). Jeesus esitab apostlile üleskutse vaadata taevase pühamu avatud uksest sisse, et näha hea ja kurja vahel peetava suure võitluse igavikulisi sündmusi. Meiegi saame koos Johannesega vaadata sellest avatud uksest sisse ning näha põgusalt igavest lunastusplaani. Oleme tunnistajaks teemadele, mille suhtes langetatakse otsus taevases kohtus. Meie silmadele saavad nähtavaks hea ja kurja vahelise suure võitluse põhiküsimused.

`Loe Ilm 4:2–4. Mis on siin sarnane Tn 7. peatüki kohtusündmusega?`

Tegevus toimub ilmselgelt troonisaalis. Jumal isa istub troonil ning trooni ümbritsevad taevased olevused. Jumala kohtumõistmise kujunditeks on kõu ja välk. Märkame Ilm 4:4st, et Jumala troonisaalis on kohal ka 24 vanemat.

Kes on need 24 vanemat? Muistses Iisraelis jagunes leviitlik preesterkond 24 teenistuskorra vahel. Need preestrid esindasid Jumala ees inimesi. 1Pt 2:9 teeb apostel teatavaks, et usklikud Uue Testamendi ajal on „valitud sugu, kuninglik preesterkond“. Võib-olla esindavad 24 vanemat kõiki lunastatuid, kes rõõmustavad ühel päeval Jumala trooni ees; või ehk esindavad nad Kristuse ülestõusmisel üles äratatud inimesi, kes läksid koos Temaga taevasse (Mt 27:52; Ef 4:7, 8).

Kummalgi juhul on tegemist hea uudisega. Jumala trooni juures on osa maa pealt lunastatud inimesi. Nad seisid kiusatustega silmitsi samamoodi nagu meie. Kristuse armu ja Püha Vaimu väe tõttu nad võitsid. Nad on „valgeis riideis“. See tähistab Kristuse õigust, mis katab ja puhastab nad patust. Neil on peas kuldne kroon, mis tähistab nende võitu võitluses kurjaga ning kuulumist ustavate usklike taevase kuningliku soo hulka.

Näeme, et taevas asetatakse aujärg, millel istub Jumal. Ümber trooni on taevased olevused ning peagi puhkeb kogu taevas laulma ja ülistus paisub järjest valjemaks: „Sina, meie Issand ja Jumal, oled väärt võtma au ja austust ja väge, sest sina oled loonud kõik, kõik olev on loodud sinu tahtmise läbi!“ (Ilm 4:11).