---
title: Kohtutunni tähtsus
date: 23/04/2023
---

Piibli viimane raamat, Ilmutusraamat, keskendub terve ajaloo jooksul kestnud hea ja kurja vahelise võitluse haripunkti jõudmisele. Mässuline ingel Lutsifer esitas väljakutse Jumala õiglusele, headusele ja tarkusele. Ta väitis, et Jumal valitses universumi ülekohtuselt ja ebaõiglaselt. Ilmutusraamatu lõplik jumalik kohus on just Jumala iseloomu üle peetava võitluse keskmes.

`Ilm 14:7 kõlab: „Kartke Jumalat ning ülistage teda, sest tema kohtumõistmise tund on tulnud, ning kummardage teda, kes on teinud taeva ja maa ja mere ja vete allikad“. Miks on tähtis, et kohe pärast seda, kui meile kõneldakse „igavesest evangeeliumist“, räägib esimese ingli kuulutus Jumala kohtust? Mida on „igavesel evangeeliumil“ tegemist Jumala kohtuga?`

Evangeelium ja kohus, mis kuuluvad mõlemad esimese ingli kuulutusse, on omavahel lahutamatult põimunud. Kui poleks igavest evangeeliumi, poleks meil jumalikus kohtus lootust. Tegelikult näeme, et „igavene evangeelium“ on jumalikus kohtus tõesti meie _ainus_ lootus. Pole kahtlust, et sisuliselt on üks osa evangeeliumist kohtumõistmise teatavaks tegemine.

Selle kohtumõistmise käigus näevad langemata maailmad, et Jumal on iga inimese päästmise heaks teinud kõik, mida Ta teha sai. See kohtumõistmine teeb avalikuks Jumala õigluse ja halastuse. See räägib ka Tema armastusest ja käsust. See kõneleb Tema armust päästa ja väest vabastada.

Kohtumõistmine on osa Jumala lõplikust patuprobleemi lahendamisest. Universumis toimuvas suures võitluses hea ja kurja vahel vastas Jumal Saatana süüdistustele ristil, kuid kohtumõistmisega paljastab Ta, et on teinud kõik võimaliku meie päästmiseks ja risti jalamile juhtimiseks.

Avatakse taeva igavesed, üksikasjalikud, täpsed, põhjalikud protokollid (vaata Tn 7:10). Oleme Jumala jaoks nii kallihinnalised, et kogu universum peatub ja uurib valikuid, mida oleme teinud Püha Vaimu veenmise ning Kristuse ristisurma kaudu vabalt ette nähtud lunastuse valgel.

`Loe hoolikalt Ps 51:3–6, iseäranis just 6 salmi. Kuidas aitavad need salmid heita valgust kohtumõistmise tähendusele ja otstarbele?`
