---
title: Misjonilugu
date: 28/04/2023
---

#### Semu jalgrattal

_Loo on kirja pannud Anthony Kent._

Philip sõitis jalgrattaga sadu miile, kui müüs kirjandusevangelistina lootust pakkuvaid kristlikke raamatuid. Ta sõtkus pedaale tolmustel kõrvalteedel läbi kuiva üksluise maastiku Austraalia halastamatult kuuma päikese all. Ühel päeval jõudis ta Eugowra-nimelises kohas täielikul kõnnumaal asuvasse tallu. Siin nägi ta põllumeest põldu kündmas. Mees oli füüsiliselt tugev, aga vaimselt murdunud. Ta nimi oli Tom Kent.

Philip ei teadnud, et Tomi perekond oli murest murtud. Tema naine Mary oli surnud kopsupõletikku. Mees oli meeleheitel ja püüdis kogu jõust hoolitseda nende 11 lapse eest. Enne surma oli Mary palunud Tomil tõotada, et kohtub temaga taevas ja toob lapsed endaga kaasa. Tom oli tõotanud. Pisarsilmil oli ta otsinud Piiblist, kuidas oma tõotust pidada. Siis just kohtaski Philip Tomi.

Philip Ainslie Reekie sündis 1846. aastal Šotimaal. 1888. aastal, kui tal oli seljataga lesepõlv ja lahutus, asus ta uue elu otsinguil elama Austraaliasse. Täpselt aasta hiljem, 1889. aastal, komistas ta kristliku kirjanduse otsa, avastas hämmastavad Piibli tõed ja kohtus päriselt Jeesusega. Ta oli leidnud uue kodumaa, kuid ka uue elumõtte. Ta tahtis levitada lootust. Ta loobus graveerija tööst selleks, et kirjandusevangelisti ameti kaudu graveerida Jumala Sõna inimsüdameisse.

Kui Philip nüüd Tomi südantliigutavat lugu kuulas, nägi ta valu, kuid kuulis ka Mary surmaeelsest lootusest. Ta otsustas Tomile kinkida raamatu „Suur võitlus“. Tomil oli võitlemist tõdedega, mida ta Piiblist luges, aga pärast hoolikat uurimist võttis õpetused omaks. Leitud tõed tõid Tomile sügavat lohutust ja kindlustunnet, mida ta meeletult vajas. Ta rääkis oma leidudest lastele ja naabritele. Tema lastest ja viiest naabriperest said usklikud, Jeesuse järelkäijad. Sestpeale teadis Tom, et ta saab pidada naisele antud tõotust.

See tähelepanuväärne lugu jätkub tänapäevalgi. Tom Kenti järeltulijad koos veel viie perekonnaga ning teisedki inimesed moodustasid seitsmenda päeva adventistide koguduse, kuhu on lisandunud rohkem kui 22 000 inimest. Üks ustav jalgrattaga ringi liikunud kirjandusevangelist ning talunik, kes rääkis oma pereliikmetele ja naabritele „Suurest võitlusest“, muutsid kahekümne tuhande inimese elu.

Tahad kogeda oma elus rõõmu, mõtet ja eesmärki? Ühine 2023. ja 2024. aastal toimuva ettevõtmisega – raamatu „Suur võitlus“ massilise reklaamimise ja jagamisega. Mine veebilehele greatcontroversyproject.com, kust saad lisa­infot, ja küsi lähemalt ka oma pastorilt.

_Anthony Kent on Tom Kenti lapse-lapselaps ja peakonverentsis jutlustajatöö osakonna juhi abi._