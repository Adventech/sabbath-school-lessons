---
title: Anda au Jumalale
date: 19/04/2023
---

Kui uurime väljendi „Kartke Jumalat ning ülistage teda“ (Ilm 14:7) kasutamist Vanas Testamendis, siis näeme, et huvitaval kombel esineb see sageli (aga mitte ainult) jumaliku kohtu kontekstis (Jos 7:19; 1Sm 6:5; Jr 13:15, 16; Ml 2:2), just nagu esimese ingli sõnumis (Ilm 14:7). Sama mõte avaldub ka Ilm 19:1, 2: „Halleluuja! Pääste ja kirkus ja vägi on meie Jumalal, sest tema kohtumõistmised on tõelised ja õiged!“

`Loe 1Kr 3:16, 17; 1Kr 6:19, 20 ja 1Kr 10:31. Kuidas aitavad need piiblisalmid meil aru saada, mil viisil Jumalat austada?`

Apostel Pauluse sõnade kohaselt on meie ihu pühamu, Jumala Vaimu eluase; tempel, mille pühitseb Jumala kohalolu. Pühakiri esitab meile selge üleskutse austada Jumalat oma elu igas osas. Kui Jumal on meie elu keskpunkt, soovime tuua au Temale – olgu siis oma toiduvaliku, riietumise, ajaviite või kaasinimestega suhtlemise näol. Toome Jumalale au sellega, kui maailm näeb meis Tema armastavat iseloomu Tema tahtele pühendumise kaudu. Maa lõpukohtu valguses on see eriti tähtis.

`Loe Rm 12:1, 2. Millise üleskutse esitab apostel Paulus seoses meie elu kõigi valikutega?`

Uus Testament kasutab selles kirjakohas kreeka keeles ihu kohta sõna _somata_, mida on parem tõlkida kui olemuse tervikut – ihu, mõistust ja emotsioone koos. Phillipsi piiblitõlkes on väljend „mõistlik jumalateenistus“ tõlgitud kui „aruka jumalateenimise tegu“. Teisisõnu, kui sa pühendud täielikult „kartma Jumalat“ ja „ülistama Teda“ kõiges, mida teed, andes oma mõistuse, ihu ning emotsioonid Tema valdusesse, siis on tegemist aruka jumalateenimisega. Ning tõepoolest on Jumala kohut arvestades mõistlik seda kuulda võtta ja kuuletuda.

`Mõtle sellele, mida sa oma ihuga teed. Kuidas olla kindel, et sa austad tõepoolest selleski Jumalat?`