---
title: Jumalakartus ja sõnakuulmine
date: 17/04/2023
---

Mida räägib Piibel meile veel jumalakartuse tähenduse kohta?

`Loe 5Ms 6:2; Ps 119:73, 74 ja Kg 12:13, 14. Mis on nende piiblisalmide kohaselt „jumalakartuse“ tulemus?`

Neist kirjakohtadest ilmneb seos jumalakartuse ja Tema korralduste pidamise vahel. Jumalakartus on harras aupaklikkus, mis teeb meid sõnakuulelikuks. Taevane tungiv üleskutse neile, keda armust päästetakse, on – olge sõnakuulelikud Jumala korraldustele (Ef 2:8–10). Arm ei vabasta meid Jumala korraldustele kuuletumisest. Evangeelium teeb meid vabaks käsu hukkamõistust, mitte aga meie kohustusest sellele kuuletuda.

Arm vabastab meid mineviku süüst, kuid annab ka jõu elada praegu jumalakartlikus kuulekuses. Apostel Paulus teatab, et „olen saanud armu ja apostliameti, et äratada kuulekust usule tema nime auks kõikide rahvaste seas“ (Rm 1:5).

Mõnel inimesel on kummaline mõtteviis, nagu tunnistaks päästmine armust Jumala käsu justkui kehtetuks või vähendaks vajadust olla sõnakuulelik. Nad usuvad, et igasugune jutt sõnakuulmisest on käsumeelsus. Nad teatavad: _Ma tahan ainult_ _Jeesust_. Küsimus on: „Missugust Jeesust?“ Kas meie enda tehtud Jeesust või Pühakirja Jeesust? Pühakirja Kristus ei pane meid iialgi alavääristama Tema käsku, mis on Tema iseloomu kirjalik variant. Pühakirja Kristus ei pane meid iialgi vähendama Pühakirja õpetusi, doktriine, mis avavad veel selgemalt seda, kes Ta on ja millised on Ta plaanid selle maailmaga. Pühakirja Kristus ei pane meid iialgi taandama Tema õpetusi vagadeks tühiasjadeks, mis on ebaolulised. Kristus on kogu õpetusliku tõe kehastus. Jeesus on lihakssaanud tõde. Tema on läbi elatud õpetus.

Ilmutusraamatu viimane üleskutse õhutab meid võtma usu kaudu Jeesusesse täielikult omaks kõike seda, mida Tema pakub. See kutsub meid üles kartma Jumalat, mis väljendub uskumises, et Jumala lunastav jõud paneb meid elama jumalakartlikku, sõnakuulelikku elu.

`Kuidas aitavad Jeesuse sõnad: „Ja ärge kartke neid, kes ihu tapavad, hinge ei suuda aga tappa, pigem kartke teda, kes võib nii hinge kui ihu põrgus hukata“ (Mt 10:28) aru saada, mida tähendab Jumalat karta?`