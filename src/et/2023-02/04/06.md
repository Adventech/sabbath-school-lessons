---
title: Võitjad Ilmutusraamatus
date: 20/04/2023
---

„Siin on need, kes peavad Jumala käske ja Jeesuse usku“ (Ilm 14:12, 1968). See kirjeldus räägib Jumalale ustavast rahvast lõpuajal. Ometi – nii toona kui ka nüüd – on ainus võimalus Jumala käskude pidamiseks Jeesusesse uskumine. Märkad, et käsitletav salm ei ütle „usk Jeesusesse“, ehkki see on ääretult tähtis, vaid siinne väljend „Jeesuse usk“ tähendab midagi muud. See on sellise kvaliteediga usk, mis võimaldas Kristusel võidutseda Saatana metsikuimate kiusatuste üle. Usk on igale usklikule kingitud and. Kui me harjutame usku, mille Püha Vaim meie südamesse paneb, siis usk kasvab. Me ei võida mitte oma tahtejõuga, vaid meis tegutseva elava Kristuse väega. Võidame sellepärast, et Tema on võitja, mitte meie endi pärast.

Me võidame, sest Tema võitis. Saame olla võidukad, sest Tema oli võidukas. Triumf kiusatuse üle kuulub meile, sest Tema triumfeeris kiusatuse üle.

`Loe Hb 4:14–16 ja Hb 7:25. Millised on võitmise ning „jumalakartlikult“ ja „Temale au andes“ elamise vahendid?`

Jeesus, Jumala jumalik Poeg, on võitnud kuradi salasepitsused. Kui Ta seisis silmitsi kiusatustega, usaldas Ta Jumala tõotusi, allutas oma tahte Isa tahtele ja sõltus oma Isa jõust. Teda usaldades, Teda vaadeldes ja Temasse uskudes saame meiegi olla võidukad. Jeesus on meile kõik kõigeks ning kolme ingli kuulutus räägib tervenisti Temast. Ilmutusraamatu sõnum on võidu-, mitte lüüasaamise sõnum. See räägib inimestest, kes Tema võidavad armu läbi ja Tema jõus.

Sõna „võitma“ kasutatakse Ilmutusraamatus eri vormis 11 korda. Nägemus seitsmest kogudusest, kes kujutavad kristlikku kirikut meie ajaarvamise esimesest sajandist kuni praeguse ajani, näitab, et igas sugupõlves on usklikke, kes Johannese sõnu kasutades „võidavad“. Lõpuajal pärivad need, kes „võidavad“, kõik (Ilm 21:7). See ei ole käsumeelsus. See on Jeesuse Kristuse abil saavutatav võit, kelle täiuslik elu täiuslikus õiguses – ja ainuüksi see – annab neile igavese elu tõotuse. See on tegudes avalduv usk. See on usklike elus toimiv ümber­kujundav, elumuutev, imeline arm.

`Kas su elus on midagi, mida tahaksid võita? Kuidas muudame oma soovid tegudeks? Milliseid praktilisi samme tuleb sul astuda, et olla Ilmutusraamatu „võitja“?`