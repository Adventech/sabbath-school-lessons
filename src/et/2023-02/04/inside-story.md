---
title: Misjonilugu
date: 21/04/2023
---

#### Palve uute sõprade pärast

_Loo on kirja pannud Dmitri Bagal._

Jelena Bagal tundis ennast Saksamaal Kochelis üksildasena. Ta oli sündinud Siberis ega tundnud siis, kui nad Saksamaale kolisid, seal mitte kedagi. Samuti rääkis ta viletsalt saksa keelt. Päevad möödusid ja ta igatses taga Venemaal elatud aega. Ühel päeval hüüdis ta Issanda poole, et saaks ühe uue sõbra. „Mul on tõesti vaja sõpra, kellega koos olla,“ palvetas ta.

Tal polnud aimugi, et tema polnud ainus vene keelt kõnelev ema, kes sõprade pärast palvetas. Snešana oli kolinud sellesse linnakesse aasta varem, kui peres olid keerulised ajad. Samal päeval, mil Jelena palvetas sõbra pärast, hüüdis Snešana Jumala poole: „Issand, mul pole enam jõudu! Kuidas ma eluga edasi lähen? Aita mul leida keegi, kellele oma raskustest rääkida.“

Snešanal oli kaks last, 7aastane ja 9aastane, aga nad käisid laste mängu­väljakul harva. Sellel päeval nad siiski läksid mänguväljakule.

Jelena, kes oli just sõbra pärast palvetanud, läks oma tütrekesega, kes oli alles tita, samale mänguväljakule. Ta tervitas Snešanat saksa keeles, aga taipas varsti, et nad mõlemad räägivad vene keelt. Uskumatu! Ta mõtles, et ema ja lapsed olid turistid, kuid tuli välja, et nad elasid selles linnas ja otsisid uusi sõpru. Mõlemad perekonnad said lähedasteks sõpradeks. „Jumal saatis meid kokku, et mul oleks sõber,“ rääkis Snešana hiljuti Jelenale. Jelena saadab Snešanale julgustavaid laule ja kinnitavaid jutlusi. Ta palvetab selle pärast, et Snešana oleks nõus Piiblit uurima.

Pärast seda kohtumist jätkas Jelena palvetamist uute sõprade pärast. Ühel päeval kohtus ta Natašaga, vene keelt kõneleva naisega, kes vajas julgustamist. Naistest said sõbrad ja täna saadab Jelena Natašale regulaarselt salme Piibli tõotustega.

Jelena palvetas jätkuvalt uute sõprade pärast. Poes käies kohtas ta vene keelt kõnelevat Irinat ja kutsus teda endale külla. Need kaks naist kohtuvad nüüd iga kahe nädala tagant. Mõnikord teeb Jelena Irinale massaaži ja iga kord ta palvetab. Kui ta viimati massaaži tegi, palvetas ka Irina esimest korda. Jelena sai teada, et Irina käis mõne korra adventkirikus, enne kui ta Kochelisse kolis. „Jumala teed on imelised!“ ütles Jelena.

Ta palvetab, et Irina tahaks koos temaga Piiblit uurida ning et ta saaks alustada oma kodus väikese vene keelt kõnelevate inimeste grupiga. Seni aga palvetab ta jätkuvalt uute sõprade pärast. Kas sina palvetad uute sõprade pärast?

_See misjonilugu illustreerib Seitsmenda Päeva Adventistide koguduse strateegilise plaani „Mina lähen“ misjonieesmärki nr 1: „Vaadata üle üleilmse misjonitöö kontseptsioon ning pühenduda misjonile kui eluviisile, millesse pole kaasatud mitte üksnes pastorid, vaid iga koguduseliige, noor ja vana, et tunnistada rõõmuga Kristusest ja teha jüngreid.“ Rohkem saad teada aadressilt IWillGo2020.org._