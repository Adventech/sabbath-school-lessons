---
title: Kartke Jumalat
date: 16/04/2023
---

Ilmutusraamatu eesmärk meie sugupõlve jaoks on valmistada inimesi Jeesuse peatseks tagasitulekuks ja Temaga koos Tema lõpuaja sõnumi edastamiseks maailmale. Ilmutusraamat teeb avalikuks Jumala plaanid ja kisub maski Saatana plaanidelt. See esitab Jumala viimase üleskutse, Tema äärmiselt vajaliku, igavese, ülemaailmse sõnumi kogu inimkonnale.

`Loe Ilm 14:7 apostel Johannese tungivat üleskutset lõpuajaks. (Vaata ka 1Ms 22:12; Ps 89:8; Õp 2:5; Kg 12:13, 14; Ef 5:21.) Missuguse erilise juhtnööri ta meile annab?`

Uus Testament kasutab Ilm 14:7 „kartma“ kohta kreeka keeles sõna _phobeo._ „Kartma“ ei tähenda siin mitte Jumala ees hirmul olemist, vaid hardalt Jumala austamist, Temasse aupaklikult ja lugupidavalt suhtumist. See tähendab täielikku truudust Jumalale ja enda täit allutamist Tema tahtele. Tegemist on Jumala-keskse, mitte enesekeskse meelsusega. See on vastupidine Lutsiferi hoiakule Js 14:13, 14, kus ta ütles oma südames: „Mina tõusen taevasse, kõrgemale kui Jumala tähed tõstan ma oma aujärje ja istun kogunemismäele kaugel põhjamaal. Ma lähen üles pilvede kõrgustikele, ma teen ennast Kõigekõrgema sarnaseks.“

Enesekesksusele risti vastupidine on Kristuse hoiak, kes „olles Jumala kuju… alandas iseennast, saades kuulekaks surmani, pealegi ristisurmani“ (Fl 2:6, 8).

Sisuliselt keerleb suur võitlus Jumalale allumise ümber. Lutsifer oli enesekeskne. Ta keeldus allumast ühelegi autoriteedile peale iseenda. Selle asemel, et alluda troonil Olijale, igatses Lutsifer troonil olla ja valitseda. Lihtsalt öeldes tähendab jumalakartus Tema seadmist oma mõtlemises esikohale. See tähendab enesekesksusest ja uhkusest lahtiütlemist ning täielikult Temale elamist.

Ja ilmselgelt on see oluline, sest kolmest inglist esimese suust tulevad ennekõike just need sõnad.

Seepärast võtkem teda kuulda.

`Kuidas oled isiklikult kogenud jumalakartust? Kuidas selgitaksid kellelegi positiivsel viisil, miks on hea „Jumalat karta“?`