---
title: Jumalakeskne elu
date: 18/04/2023
---

Tarbimisajastul, mil ilmalikud väärtused on asetanud keskpunkti ego, esitab taevas üleskutse pöörduda enesekesksuse türanniast ja enda täispuhutuse köidikuist ning anda koht oma elu keskpunktis tagasi Jumalale. Nii mõnegi jaoks on elu keskpunktis raha. Teiste jaoks nauding või võim. Mõne jaoks võib keskpunktis olla sport, muusika või ajaviide. Ilmutusraamatu kuulutus on selge üleskutse karta ja austada Jumalat ning pidada Temast lugu kui elu tõelisest keskpunktist.

`Loe Mt 6:33; Kl 3:1, 2 ja Hb 12:1, 2. Mida räägivad need kirjakohad meile Jumala saamisest meie elu keskpunktiks?`

Maa lõpukonflikti keskseks teemaks on võitlus meelte pärast. Tegemist on tegelikult ustavusega Jumala tahtele ja autoriteedile ning Temale pühendumisega.

Suure võitluse lõpulahingus peavad hea ja kuri võitlust kontrolli üle meie mõtete pärast. Apostel Paulus manitseb: „Teil olgu samasugune meel, mis oli ka Kristusel Jeesusel“ (Fl 2:5, NKJV). Meel, mõistus, on meie olemuse tsitadell. See on meie tegude allikas. Sõna „olgu“ tähendab lubada, lasta või valida. See räägib tahteavaldusest. Kui valime, et meil on Kristuse meel, siis valime, et lubame Jeesusel oma mõtlemist kujundada, täites oma meeled igaveste asjadega. Meie teod näitavad, kui kaugel on meie mõtlemisprotsess. Jumalat karta tähendab panna Tema oma elus esikohale.

Mõtle, kui kerge on ühest küljest oma mõtteid kontrollida, vähemalt siis, kui teadvustad, et sul on vaja neid kontrollida. Probleem tekib sageli siis, kui me ei tee teadlikke jõupingutusi, et mõelda õigetest asjadest, „sellest, mis ülal, mitte aga sellest, mis maa peal“. Sel juhul kaldub meie meel – langenud ja patune, nagu see on – nurjatute asjade poole, ilmalike asjade poole. Seega on meil Pauluse sõnade kohaselt vaja (kasutades tahtevabaduse püha andi) teha sihikindel ja otsustav valik mõtelda taevastest asjadest.

`„Viimaks veel, vennad, mis iganes on tõene, mis auväärne, mis õige, mis puhas, mis armastusväärne, mis ülendav, ja kui miski on vooruslik ja kui miski on kiidetav, seda arvestage“ (Fl 4:8). Kuidas õpime tegema nii, nagu Paulus meile siin ütleb?`