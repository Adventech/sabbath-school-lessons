---
title: Kartke Jumalat ja andke Talle au
date: 15/04/2023
---

### Selle nädala õppeaine
Ilm 14. ptk; 1Ms 22:12; Kg 12:13, 14; Kl 3:1, 2; Hb 12:1, 2; 1Kr 3:16, 17.

> <p>Juhtsalm</p>
> „Siin olgu kannatlikkust pühadel, kes hoiavad alal Jumala käske ja Jeesuse usku!“ (Ilm 14:12)

Taani kirjanik Søren Kierkegaard jutustas tähendamissõna lõpuajast. See kõlas umbes nii:

Ühe suure teatri lava taga puhkes põleng. Selles näidendis oma osa täitev kloun tuli lavale, et kuulajaskonda hoiatada: _Minge välja! Tuli on lahti!_ Kuulajaskonna meelest oli tegu suure naljaga, lihtsalt näidendi osaga, ja nad ainult plaksutasid. Kloun kordas hoiatust: _Minge välja! Minge välja!_ Aga mida tungivamalt ta publikut hoiatas, seda valjemaks paisus aplaus. Kierkegaardi meelest ligineb maailma lõpp just nii; teravmeelsete inimeste üldise aplausi saatel, kelle uskumust mööda on tegu naljaga.

Maailma lõpp ja selleni viivad sündmused ei ole nali, nagu me teame. Maailm on silmitsi veeuputusjärgse aja tõsiseimate kriisidega. Eks kasutas Peetruski veeuputuse lugu kujundina lõpust, hoiatades, et nii, nagu vana maailm hukkus vee läbi, nii lõpuajal „taevad kaovad raginal, algained sulavad tulelõõmas ning maa ja sellel tehtav põletatakse ära“ (2Pt 3:10, NKJV). Kuna meid hoiatatakse saabuva eest, on meil vaja selleks valmistuda.

_Selle nädala õppetükki õppides valmistud hingamispäevaks, 22. aprilliks._