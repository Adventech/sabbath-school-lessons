---
title: Lõpukriisiks valmistumine
date: 18/06/2023
---

`Loe 1Ts 5:1–6. Kuidas manitseb Paulus meid inimajaloo viimaste päevadega seoses?`

Apostel Paulus ergutas Tessaloonika usklikke Kristuse teise tuleku kontekstis „olema ärkvel“ ja „valvama“. Ja kui Paulus ütles seda tollastele usklikele, mida ütleks ta siis meile tänapäeval?

Samuti ütles ta, et nad olid „valguse lapsed“ (1Ts 5:5) ega olnud „pimeduses, nii et see päev“ [Kristuse tulek] (1Ts 5:4) tabaks neid nagu „varas“ (1Ts 5:4). Jeesus kasutas sõna „valvama“ innuka, puhtsüdamliku palve kohta (Mt 24:42; Mt 26:40, 41). Valvata tähendab olla vaimulikult ärkvel. Kaine olla tähendab võtta tõsiselt aega, milles elame, ja keskenduda sellele, mis on tõeliselt väärt.

Ellen G. White lisab: „Meie, kes tõde tunneme, peame valmistuma selleks, mis peagi tabab maailma tohutu üllatusena.“ – „Tunnistused kogudusele“, 8. kd, lk 28.

Jah, kuigi see osutub üllatuseks maailmale, ei peaks see üllatama meid. Me ei tea küll, millal see juhtub, aga näeme piisavalt teadmaks, et see tuleb ja et valmis olla tuleb nüüd, praegu, täna.

`Vaata üle Tn 2. ptk ning pööra tähelepanu kuningriikide järgnevusele; need tulid ja läksid täpselt nii, nagu ette kuulutatud. Kuidas räägib see meile usaldamisest, et Jumala öeldu tõepoolest täitub?`

Kristus on andnud meile lõpuaja kuulutuse, et teaksime, mis tuleb, ja valmistuksime selleks. Taanieli raamatu ja Ilmutusraamatu prohvetikuulutused koos nüüdisaja prohvetliku anniga võimaldavad meil Jumala pilgu läbi näha seda, mis maailma peale tuleb. Jumala prohvetlik sõna visandab lunastusloo eelvaate ning Tn 2. ptk tõendab võimsalt ja mõttekalt tõsiasja, et Jumalat saab usaldada.

`Paulus ütleb, et me ei „magaks“ nagu teised. Mida see tähendab ja kuidas teada, kas oleme magama jäänud? Kui oleme, siis mida äratamiseks vajame?`
