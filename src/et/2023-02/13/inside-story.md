---
title: Misjonilugu
date: 23/06/2023
---

#### Harjuta poiss Piiblit lugema

_Loo on kirja pannud Andrew McChesney._

Mis ime läbi õpetada laps isiklikult Jumalaga suhtlema?

Minu jaoks andis üllatava vastuse Kirgiisi Vabariigis elav Argentiinast pärit vabatahtlik, kes tegutses Seitsmenda Päeva Adventistide Tokmoki koolis. Ajasime Christian Mülleriga juttu tema kodus, kui kogusin selles linnas Adventmisjoni jaoks lugusid.

Christian ütles, et tema 6aastane poeg Thomas oli sellel hommikul katkestanud tema pühendusaja.

„Ma oleksin palunud tal oodata,“ rääkis Christian mulle. „Aga poisi väikeses pihus oli Piibel ja ta ütles: „Issi, ma ei saa aru, mida ma loen. Kas sa aitad mind?“ Ma ei saanud ju teisiti, kui teda aidata.“

Väljendasin üllatust, et nii väike poiss loeb hommikul Piiblit. Uskumatu küll, aga Christian selgitas, et Thomas ja tema 7aastane vend Lukas loevad igal hommikul Piiblit.

„Kuidas sa õpetasid nad hommikupalvust pidama?“ küsisin.

Christian mõtles hetke. „Tegelikult pole ma kunagi õpetanud neid seda tegema,“ ütles ta.

Poisid hakkasid oma isiklikku pühendushetke pidama umbes samal ajal, kui nad käima hakkasid. Kui Christian ja ta naine Romina kodus Argentiinas elasid, istus kumbki igal hommikul teine teisel pool köögilaua taga ja luges oma pühendushetke ajal oma Piiblit. Poisid ärkasid üles ja loomulikult tahtsid nad olla koos oma vanematega. Voodist välja vupsanud poisid leidsid ema ja isa köögist. Christian rääkis poistele algusest peale, et ema ja isa jaoks on väga tähtis võtta hommikul aega Jumalaga koos olemiseks ning poisid ei tohi hommikuhetki segada. Kui nad tahavad kööki jääda, tuleb neil vaikselt olla ja oma hardushetke pidada. Poisid otsustasid jääda. Esialgu ei osanud nad lugeda, seepärast lehitsesid nad vaikselt piltidega Piibleid. Nad said vanemaks ja hakkasid kumbki oma Piiblit lugema. Kui nad Kirgiisi Vabariiki kolisid, pidasid vanemad ja poisid hommikust pühendushetke oma tubades.

Selline oli saladus, kuidas õpetati laps veetma hommikul isiklikku aega koos Jumalaga. „Ma pole poistele kunagi öelnud, et neil on vaja hakata hommikusi pühendushetki pidama,“ ütles Christian. „Nad lihtsalt nägid, et nende emal ja minul olid need hetked, ning tegid meie eeskuju järgi.“

_Täname sind 2017. aasta kolmeteistkümnenda hingamispäeva annetuse eest, mis aitab laiendada seitsmenda päeva adventistide kooli, kus Christian vabatahtlikuna töötab. See asub Tokmokis Kirgiisi Vabariigis. Täname sind kolmeteistkümnenda hingamispäeva annetuse eest, mis aitab levitada evangeeliumi kõikjal maailmas. Thomasest ja Lukasest loe rohkemat veebist: bit.ly/mission-kids._