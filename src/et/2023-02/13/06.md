---
title: Tall, tapetud Tall
date: 22/06/2023
---

Ilmutusraamatus on palju tähtsaid piibellikke sümboleid; näiteks lohe taevas (Ilm 12:3, 4, 7), kesktaeval lendavad inglid (Ilm 14:6), erepunase metsalise seljas istuv naine (Ilm 17:3) ja nii edasi. Jumala Sõnas on nii kirjas, Püha Vaim inspireeris Johannest neid sinna panema ja need etendavad olulist osa tõe avamisel inimestele, kes selle raamatu sõnu loevad ja selle järgi teevad. Öeldud on ju: „Õnnis on see, kes loeb, ning need, kes kuulevad neid ennustuse sõnu ja hoiavad tallel, mis sellesse on kirjutatud, sest aeg on lähedal“ (Ilm 1:3).

On veel üks kujund, mis kogu Ilmutusraamatu ulatuses ikka ja jälle esineb. Millega on tegemist ja mida see kujutab?

`Loe Ilm 5:6, 8, 12; Ilm 7:17; Ilm 14:1; Ilm 15:3; Ilm 19:7; Ilm 21:22, 23 ja Ilm 22:1, 3. Mida tall sümbolina tähendab ja miks esineb seda Ilmutusraamatus nii mitmel korral?`

Loomulikult ütlevad raamatu avasõnadki, et tegemist on „Jeesuse Kristuse ilmutusega“. Jutt pole lihtsalt Tallest, vaid „tapetud“ Tallest (Ilm 5:6, 12; Ilm 13:8). Seega siis ristilöödud Jeesusest Kristusest. Siin on nii Piibli kui ka Ilmutusraamatu ja kolme ingli kuulutuse süda ja hing. Me saame olla ustavad oma kutsumisele ning teha tööd, milleks Jumal on kutsunud koguduse, kuhu kuulume, ainult sel juhul, kui meie kuulutuse tulipunktis on Tall, tapetud Tall, ristilöödud Jeesus, meie pattude eest toodud ohver.

„Tall, kes oli tapetud, tuleb teadlikult ja tahtlikult seada meie doktriinide ja misjonitöö keskmesse; iga meie peetava jutluse, iga meie kirjutatud artikli, iga meie öeldud palve, iga meie lauldava laulu, iga meie peetava piiblitunni ja kõige meie tehtava südamesse. Talle kaudu ristil paljastunud armastus saab muuta seda, mismoodi me üksteisega käitume, ja liigutada meie südant maailmast hoolima.“ – Ángel Manuel Rodríquez, „The Closing of the Cosmic Conflict. Role of the Three Angels’ Messages“, lk 70, avaldamata käsikiri.

See tähendab et koletud metsalised, sõda pidav lohe, nuhtlused, tagakiusamised ja metsalise märk on taust; esiplaanile ja keskmesse jääb Tall, tapetud Tall. Ning lõppude lõpuks räägib kolme ingli kuulutus üksnes Temast ja sellest, mida Tema on meie heaks teinud, praegu teeb ning hakkab tegema enne, kui toimuv läbi saab.

`Miks on väga oluline hoida tapetud Tall meie kuulutuse keskpunktis mitte üksnes sellepärast, et kaasinimesi selleni juhtida, vaid ka meie enda vaimuliku elu pärast?`