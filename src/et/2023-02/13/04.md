---
title: Usupuhastus jätkub
date: 20/06/2023
---

Jumal on äratanud lõpuajal rahva, kes seisab mineviku suurte usupuhastajate õlgadel; rahva, kelle ainsaks usutunnistuseks on Piibel, ainsaks päästeallikaks on Kristus, ainsaks tugevuseks on Püha Vaim ning kelle jaoks Issanda tulemine on lootuste täitumine. Kauaks eksituse ja traditsioonide varjudesse mähkunud tõdesid, sealhulgas Piibli tõde hingamispäevast, tuleb maailmale kuulutada enne meie Issanda tulekut.

Kolme ingli kuulutus sünnitas lõpuaja liikumise, mis viib täide usupuhastuse ja osaleb koos Kristusega Tema töö lõpetamises maa peal. Piibli viimase raamatu suured prohvetikuulutused suunavad valgusvihu liikumisele, mille Jumal tõi esile pettumusest, sest maailm peab kuulma Jumala viimast sõnumit. Ilm 14. ptk kirjeldab üleilmset kogudust, kes katab igavese evangeeliumi heade sõnumitega kogu maakera.

Ilm 14. ptk kolmele inglile lisandub Ilm 18. ptk neljas ingel. See ingel annab kolme ingli kuulutusele väe, nii et „maailm läks valgeks [Jumala] hiilgusest“ (Ilm 18:1). 18. peatükk keskendub põhisündmustele, mis viivad välja inimajaloo haripunktini, ning evangeeliumi lõpliku, ülima võiduni.

`Loe Ilm 18:1. Millisest kolmest üksikasjast Johannes meile selle ingli puhul räägib? (Vaata ka Ha 2:14.)`

Inglil, kes tuleb Jumala juurest pühamu hiilgavast troonisaalist, kästi kuulutada Jumala viimast armusõnumit ning hoiatada planeet Maa elanikke toimuma hakkava eest.

Piiblitekst ütleb, et ingel tuli „suure meelevallaga“. Uues Testamendis tähistab „meelevalda“ kreeka sõna _exousia._ Jeesus kasutas seda sõna Matteuse evangeeliumis oma jüngrite misjonitööle saatmise puhul. Mt 10:1 annab Jeesus oma jüngritele „meelevalla“ kurjuse vürstiriikide ja võimude üle. Tema andis neile teele kaasa jumaliku jõu olla võidukas hea ja kurja vahelises võitluses. Mt 28:18, 19 läkitab Ta nad veel kord ning annab sel korral kaasa „kõik meelevalla taevas ja maa peal“, et teha „jüngriteks kõik rahvad“.

`Kuidas taanduvad lahkhelid lõpuajal (ja tegelikult iga päev) meelevallale, autoriteedile? Kelle autoriteedile järgneme: Jumala omale, enda omale, metsalise võimu omale või kellegi muu omale? Kelle meelevalla all sa praegu oled?`