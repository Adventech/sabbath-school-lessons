---
title: Jumala au täidab Maa
date: 21/06/2023
---

`Loe Ilm 4:11, Ilm 5:12; Ilm 19:1 ja Ilm 21:26. Millised sõnad käivad Jumala auhiilguse kohta, mis Ilm 18:1 kirjelduse kohaselt täidab maailma?`

Universumis toimuv suur võitlus hea ja kurja vahel toimub Jumala au ehk maine pärast. Mässumeelne ingel, Saatan, teatas, et Jumal on ebaõiglane, et Ta nõuab kummardamist, aga annab omalt poolt vähe tagasi. Kurjus teatab, et Jumala käsk kitsendab meie vabadust ja piirab meie rõõmu.

Jeesuse elu, surm ja ülestõusmine purustasid selle müüdi. Tema, kes meid lõi, laskus selle maailma ussipessa, et meid lunastada. Ristil vastas Ta Saatana süüdistustele ning näitas, et Jumal on ühtaegu armastav ja õiglane. Tema armastusest lummatud ja Tema au pärast mures lõpuaja rahvas paljastab enesekesksele, jumalatule maailmale Tema auhiilguse – Tema armastava, ennastohverdava iseloomu – ning maailma saabub selgus Tema iseloomu kohta.

`Loe 2Ms 33:18, 19. Kuidas näitas Jumal Moosesele oma hiilgust? Mis on Jumala au?`

Jumala auhiilguseks on Tema iseloom. Maa saab täis Jumala au siis, kui Jumala armastus täidab meid ning lunastav armastus muudab meie iseloomu.

Kui ilmutame oma isiklikus elus Tema armastust, siis näitame maailmale Tema au, Tema iseloomu. Vaimupimedusse neelatud maailmale kuulutatav viimane sõnum, mida kolm kesktaeval lendavat inglit kannavad, on: „Kartke Jumalat ning ülistage teda“ (Ilm 14:7). Meid ei austa meie head teod, meie õigus või headus. „Sõnum Kristuse õigusest peab kõlama maailma ühest otsast teise… Jumala auhiilgus on see, millega lõpetatakse kolmanda ingli töö.“ – Ellen G. White, „Tunnistused kogudusele“, 6. kd, lk 19. Ellen G. White kirjutab sedagi: „Mis on õigeksmõistmine usu läbi? Jumala tegu on põrmustada inimese au ja teha inimese heaks seda, mida inimene enda heaks teha ei saa.“ – „Tunnistused jutlustajatele ja evangeeliumitöölistele“, lk 456.

Au ei kuulu meile, vaid Jumalale.