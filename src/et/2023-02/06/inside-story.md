---
title: Misjonilugu
date: 05/05/2023
---

#### Ime Ukrainas

_Loo on kirja pannud Andrew McChesney._

Kümneaastane Anas nägi koolitundides näguripäevi, sest riigikoolis Odessas (Ukrainas) kiusati teda pidevalt. Tema nahavärv oli teiste laste omast tõmmum ja klassikaaslased tegid tema kulul nalja. Ta elas koos oma ukrainlannast vanaemaga pärast seda, kui tema ema, endine seitsmenda päeva adventist, oli ta vanaema juurde maha jätnud. Tema isa ei olnud kristlane ja elas kaugel Iraanis.

Vanaemale ei meeldinud see, kuidas Anasi koolis koheldi. Koolikiusamise pärast tõi ta lõpuks poisi üle kohalikku seitsmenda päeva adventistide kooli.

Esmalt oli Anas endassetõmbunud ja rääkis vähe. Aga piiblitunnid meeldisid talle nii väga, et ta püüdis meelde jätta õpetaja iga sõna, korrates tunnis kuulatut endamisi järele. Möödusid päevad ja nädalad ning ta hakkas avanema ja nalja tegema. Teistele lastele meeldis tema naljasoon ja peagi sai temast klassi kloun. Ta sai päris oma Piibli.

Ema oli maruvihane, kui sai teada, et Anas käib adventistide koolis; ta viis poisi vanaema juurest ära enda juurde. Ema keeldus vanaemaga rääkimast ja õpetas Anasi kodus.

Vanaema palvetas, et Jumal sekkuks. Ta palvetas aasta jooksul iga päev. Mõne aja pärast hakkas ema jälle temaga rääkima. Nad said jälle sõpradeks.

Ühel päeval nõustus ema vanaema ettepanekuga kohtuda adventpastoriga. Anas kuulas nende vestlust pealt ja sai oma üllatuseks teada, et kolm tema sõpra adventistide koolist valmistusid ristimiseks. „Minagi tahaksin saada ristitud!“ hüüatas ta.

Ema oli üllatunud. Pastor oli üllatunud. Nad esitasid Anasile küsimusi. Tuli välja, et ta oli ema juures elatud aasta jooksul omal käel Piiblit uurinud. Kõigest kõige rohkem tahtis ta saada ristitud. Tema tuline soov anda oma elu Jeesusele puudutas ema südant ja ema andis nõusoleku. Kaks nädalat hiljem vaatasid ema ja vanaema pealt, kuidas 11aastane poiss ristiti koos oma kolme adventistide koolist pärit sõbraga.

„Selle ime tegid Jumal ja adventharidus,“ ütles Ivan Rjapolov, Euro-Aasia Divisjoni haridustöö juht, kelle haldusalasse kuulus Ukraina.

„Perekond sai lepitatud nii omavahel kui ka Jumalaga,“ ütles ta.

_Täname sind hingamispäevakooli misjoniannetuste eest, millega toetatakse adventharidust kõikjal maailmas._