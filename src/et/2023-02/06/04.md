---
title: Ingel õpetab Taanieli
date: 02/05/2023
---

`Loe Tn 9:23. Millised konkreetsed juhised annab ingel Taanielile? Miks on need olulised Tn 8:14 kirjeldatud pühamu puhastamise tähendusest aru saamiseks?`

Ingel juhendas Taanieli otsesõnu nii: „Pane tähele Sõna ja õpi mõistma nägemust“ (Tn 9:23). Mis Sõna ja mis nägemust? Kuna Tn 9. peatükis ei ole kirjas nägemust, räägib ingel Gabriel ju Tn 8. peatüki nägemuse osast, millest prohvet aru ei saanud – 2300 päevast (Tn 8:27).

`Gabriel jätkab Tn 9:24–27. Milliseid Jeesuse elu ja tegevust puudutavaid sündmusi siin käsitletakse?`

Prohvetikuulutuse esimene osa jutustab Jumala rahvast, juutidest. „Seitsekümmend aastanädalat on seatud su rahvale“ – Juuda rahvale (Tn 9:24). Piibli prohvetikuulutustes võrdub üks prohvetlik päev ühe sõnasõnalise prohvetliku aastaga (Hs 4:6; 4Ms 14:34). Kui Taanieli raamatus ja Ilmutusraamatus on tegemist kujundliku keelega, sümbolitega, siis on üldiselt ka prohvetikuulutus aja kohta sümboolne. Üks moodus, kuidas olla kindel, et siin rakendub prohvetikuulutusele omane päev-aasta põhimõte, on tõik, et seda põhimõtet Taanieli prohvetikuulutuses kasutades paigutuvad kõik sündmused ajajoonel õigesse kohta (vaata homset osa). Rakendame seda põhimõtet; sel juhul koosneb 70 nädalat 490 päevast. Kuna üks prohvetlik päev võrdub ühe tegeliku aastaga, saab 490 päevast 490 tegelikku aastat.

Gabriel ütleb Taanielile, et 490 aastat „on ära lõigatud“ (heebreakeelse sõna _chathak_ täpne tähendus; mõnikord on seda tõlgitud kui „seatud“). Millest ära lõigatud? Jutt saab olla üksnes teisest siinsest ajalisest prohvetikuulutusest, Tn 8:14 kirjas olevast 2300 päevast. 490 aastast rääkiv prohvetikuulutus on otseselt seotud ajast rääkiva prohvetikuulutusega Tn 8:14 – ainsa osaga Tn 8. peatüki nägemusest, mis jäi Taanielile selgitamata; liiati on see ainus koht Tn 8. ptk-s, kus ajast kõneldakse. Niisiis näeme, et Gabriel aitab Taanielil mõista vastava prohvetikuulutusega seda, millest Taaniel eelmises peatükis aru ei saanud: 2300 päeva.