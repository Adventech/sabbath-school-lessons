---
title: Aasta 1844
date: 04/05/2023
---

2300 aasta pikkusest prohvetikuulutusest esimesed 490 aastat rakendusid eelkõige muistse juudi rahva ja tulemas oleva Messia kohta. 2300 aasta pikkuse prohvetikuulutuse ülejäänud osa rakendub Jumala rahva (nii juutide kui paganate) kohta ning ühtlasi taevase pühamu puhastamise ja lõpuks Kristuse teise tuleku kohta.

Esimesed 490 aastat sobisid Messia esimese tulemisega ning lõppesid aastal 34 pKr. Lahutame 2300 aastast 490 aastat ja kätte jääb 1810 aastat. Need 1810 aastat on Jumala rahva jaoks. Liidame aastale 34 pKr 1810 aastat, ja me jõuame aastasse 1844 pKr.

Pühamu puhastamise ehk ennistamise ning lõpuajal taevas toimuva kohtumõistmise tõe kujul esitab Jumal Ilm 14:6, 7 kogu inimsoole oma viimase üleskutse – vastake Tema armastusele, võtke vastu Tema arm ning elage jumalakartlikku, sõnakuulelikku elu.

`Loe 3Ms 16:16. Mis põhjusel tuli pühamu puhastada ja mida õpetab see meile evangeeliumi kohta?`

Inimeste pattude, inimeste ülekohtu tõttu vajas pühamu puhastamist ja seda sai teha ainuüksi loomade verega. Sama lugu on meiega. Me vajame Päästjat, kelle elu kujutasid lepituspäeval tapetud loomad, sest see on ainus viis, kuidas kohtumõistmisel püsima jääda.

`Loe 3Ms 23:26–29. Mida käskis Jumal oma rahval lepituspäeval teha ja mida tähendab see meie jaoks tänapäeval?`

Iisraellased pidid „oma hinge alandama“. See väljend tähendab, et neil tuli ennast alandada ja oma südame olukorra üle mõtiskleda, oma patud tunnistada, kahetseda ja paluda Jumalal end puhastada nii, nagu ülempreester puhastas maapealse pühamu.

`Prohvetlikud peatükid – Taanieli raamatu 7.–9. peatükk ja Ilmutusraamatu 14. peatükk – pööravad erilise tähelepanu üleskutsele valmistuda kohtutunniks. 1844. aastast alates elame kohtutunnil, sest ka Ilmutusraamatu sõnumis kuulutab esimene ingel, et „tema kohtumõistmise tund on tulnud“ (Ilm 14:7). Kuidas me siis praegu „oma hinge alandame“?`