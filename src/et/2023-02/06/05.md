---
title: Messias „kaotatakse“
date: 03/05/2023
---

Gabriel alustab 490 aasta pikkuse prohvetikuulutuse seletamist sündmusega, mis oli Taanieli ja juutide jaoks äärmiselt tähtis – korraldusega taastada ja üles ehitada Jeruusalemm. Kuigi Jeruusalemma kohta oli väljastatud mitu käskkirja, leiame Esra raamatu 7. peatükist, et 457. aastal eKr väljastatud käskkiri võimaldas juutidel niihästi kodumaale tagasi pöörduda kui ka kehtestada end usukogukonnana (vaata Esr 7:13, 27).

Väärib märkimist, et Artaxerxese käskkiri anti välja 457. aasta sügisel eKr. Sellest käskkirjast, aastast 457 eKr kuni Messiani pidi Taanieli raamatu kohaselt olema 69 nädalat ehk 483 aastat. Kui alustame aastaga 457 eKr ja liigume ajateljel edasi, jõuame aastasse 27 pKr.

Sõna „Messias“ tähendab „[see, kes] on võitud“. Aastal 27 pKr ristiti Jeesus Kristus, Messias. (Vaata Mt 3:13–17.) Taaniel kuulutas sadu aastaid ette Kristuse ristimise täpse aasta: aja, mil Jeesus alustas oma kolm ja pool aastat kestnud tööperioodi.

`Loe Rm 5:6–9 kõrvu Tn 9:26ga. Millised suured tõed siin avanevad?`

„Pärast kuutkümmend kahte aastanädalat lõigatakse võitu ära, aga mitte tema enda pärast“ (Tn 9:26, NKJV). Messias „lõigatakse ära“ ehk lüüakse risti. Salm lisab „aga mitte tema enda pärast“. Teiste sõnadega, Kristuse surm Kolgatal oli meie pärast, mitte Tema enda pärast, mistõttu Paulus kirjutaski: „Ent Jumal teeb nähtavaks oma armastuse meie vastu sellega, et Kristus suri meie eest, kui me olime alles patused“ (Rm 5:8).

Tn 9:27 loeme, et keset seda nädalat, keset viimast seitset aastat „ta lõpetab tapa- ja roaohvri“. Selle seitsmekümnenda nädala poole peal, aastal 31 pKr kinnitas Kristus igavese lepingu oma verega, kui Ta suri ristil ning ohvriteenistuse süsteem kaotas igasuguse prohvetliku tähenduse.

See prohvetikuulutus osutas Kristuse, Messia ristilöömisele ja tõigale, et sel põhjusel kaotas ohverdamissüsteem oma tähenduse 31. aasta kevadel pKr. Need ettekuulutused täitusid igas üksikasjas. Just paasapüha ajal, mil ülempreester asus ohverdama paasatalle, ohverdati Kristus meie eest.

`Eelkirjutatut silmas pidades loe Mk 15:38 ja Mt 3:15, 16. Kuidas aitavad need salmid meil aru saada prohvetikuulutusest Tn 9:24–27?`