---
title: Pühamu puhastamine
date: 30/04/2023
---

Oleme juba näinud, et enne Kristuse tulekut peab olema kohtuotsus langetatud. Ingel kuulutab valju häälega, et „tema kohtumõistmise tund on tulnud“ (Ilm 14:7). Taanieli raamat annab meile aja, millal kohtumõistmine algab.

`Loe Tn 8:14. Millise konkreetse ajakava annab Taanieli raamat meile pühamu puhastamise kohta?`

Iga juut sai selgesti aru maise pühamu puhastamise mõttest. See toimus lepituspäeval, mis oli kohtupäevaks. Kuigi Taaniel mõistis pühamu puhastamise ja kohtumõistmise mõtet, viisid teda segadusse 2300 päeva.

`Loe Tn 8:27 ja Tn 9:21, 22. Kuidas reageeris Taaniel nägemusele 2300 päevast ja kuidas toimis temaga Jumal?`

Tn 8. ptk lõpul Taaniel nõrkes ja hüüatas: „Ma olin kohkunud nägemuse pärast ega mõistnud seda“ (Tn 8:27). See tähendab nägemust 2300 päevast (muud nägemuses nähtut oli talle juba selgitatud; vaata Tn 8:19–22). Järgmises, Tn 9. peatükis kirjutatakse, et ingel Gabriel tuli Taanielile selgitama 2300 päeva kohta käivat prohvetikuulutust. „Taaniel, nüüd olen ma tulnud sind targaks tegema“ (Tn 9:22).

Gabriel üllatab Taanieli, vastates tema palvele palju laiemas plaanis, kui Taaniel ette kujutas. Ingel Gabriel viib Taanieli ajavoolus kaasa ja avab talle tõe tulevase Messia kohta, annab täpsed ajamääratlused Messia teenistuse alguse ja Tema surma kohta õelate käe läbi – need sündmused on otseselt seotud Tn 8. ptk-s kirjeldatud pühamu puhastamisega. Seega on Kristuse surm ja kohtu­mõistmine lahutamatult seotud.

`Miks on tähelepanuväärne, et Jeesuse surm, millest räägib Tn 9:24–27, on otseselt seotud kohtumõistmisega Tn 8:14? Millise suure tõe toob selline seos esile?`
