---
title: 2300 päeva ja lõpuaeg
date: 01/05/2023
---

`Loe Tn 8:17, 19, 26. Millisele ajavahemikule viitavad ingli sõnul Tn 8. ptk ja 2300 päeva ning miks on oluline seda mõista?`

On neid, kes väidavad, et 2300 päeva on sõnasõnalised päevad. Samuti usuvad nad, et Tn 8. ptk väike sarv kujutab seleukiidide sõjalist juhti Antiochus Epiphanest (216 eKr – 164 eKr), kes ründas Jeruusalemma ja rüvetas juutide templi, kuigi 2300 päeva ei sobi isegi tema tegutsemisajaga. Selline tõlgendus käib aga vastu ingli selgetele sõnadele, et see nägemus räägib „aegade lõpust“, „lõpuajast“. Päris kindlasti ei elanud Antiochus lõpuajal.

Tn 8. peatükis alustab Gabriel 2300 päevast rääkiva prohvetikuulutuse seletust. Ta ütleb, et jäär kujutab Meedia-Pärsiat ning sikk kujutab Kreekat (Tn 8:20, 21). Kuigi järgmise olemi, väikese sarve nime ei öelda, on ilmselge, et tegemist on Roomaga (Tn 8:9, 23, 24). Seejärel kirjeldab ta Rooma omapärast usupoliitilist perioodi, mis „paiskas tõe maha“ (Tn 8:10–12, 25) ja põrkub kokku Kristuse taevase teenistusega (Tn 8:10–12). Peatüki haripunkt, Tn 8:14 kirjeldatud pühamu puhastamine, on Jumala vastus sellele, kui maapealsed ja usulised võimud esitavad Jumalale väljakutse ning püüavad anastada Tema autoriteeti. See on osa jumalikust lahendusest patule.

Gabriel on valmis selgitama Jumala prohvetile ajakava üksikasju. Tn 8. ptk lõpust nähtub selgesti, et Taaniel ei saanud aru nägemuse osast, mis rääkis 2300 päevast (Tn 8:27). Nägemuse eelnevat osa jäärast, sikust ja väikesest sarvest oli juba selgitatud ning kaht esimest võimu lausa nimepidi mainitud (Tn 8:20, 21). Pühamu puhastamine oli aga seletamata.

Ingel Gabriel, kes ilmus Tn 8. ptk-s, ilmub Tn 9. ptk-s uuesti ja ütleb Taanielile: „Su anumise algul läks Sõna välja ja mina olen tulnud teatama, et sa oled armastust väärt. Seepärast pane tähele Sõna ja õpi mõistma nägemust!“ (Tn 9:23). Millist nägemust? Eilses osas juba nägime, et nägemus 2300 päevast oli äsjase nägemuse ainus osa (Tn 8. ptk), mille kohta Taaniel ei olnud veel selgitust saanud.

`Gabriel nimetas Taanieli „armastust väärt“ inimeseks. Mida räägib selline ütlus taeva ja maa vahelisest väga lähedasest seosest?`