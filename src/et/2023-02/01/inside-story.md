---
title: Misjonilugu
date: 31/03/2023
---

#### Jookse Jeesuse juurde

_Loo on kirja pannud Alicia Marie Harding._

Kodukoolitamine, sujuvalt kulgev ajakava, korrashoitud majapidamine, kodus valmistatud tervislik toit. Need on head asjad ning ma naudin nende tegemist Zambias elava Ameerika misjonäri naisena ja nelja lapse emana. Kuid needki on lihtsalt vahendid, mis aitavad meil austada Jeesust. Kui abi­vahendid jäävad Jeesuse juurde viivale teele ette, tuleb meil joosta Jeesuse juurde.

Kell oli umbes 10 hommikul. Olime kodukooliga poole peal ning ühtlasi tegelesin ma veel pesupesemisega ja lõunasöögi valmistamisega. Siis lõi üks laps teist, kuna teine häiris teda oma lärmiga. Kolmas laps ei tulnud oma matemaatikaülesandega toime, pisarad hakkasid voolama, liiati lahvatas vaidlus õe ja venna vahel, kes oma õigust nõudsid. Minu enda pinge kasvas, sest ma pidin juhtnööre korrutama lapsele, kelle tähelepanu oli mujal.

Teadsin, et mul oli sel hetkel kaks valikut. Ma kas annan oma lihale voli ja panen karmi häälega kõik paika; või astun oma kalduvustele vastu ning kutsun armsa rõõmsa häälega meid kõiki oma muresid Jeesuse ette kandma. Mida saavutame oma töö ja kooliga, kui meie südames pole Jeesust?

Naeratasin ja nimetasin iga lapse nime. „Shayla,“ ütlesin 11aastasele tütrele. „Wesley,“ pöördusin 9aastase poja poole. „Sienna ja Winston,“ ütlesin 7aastasele tütrele ja 3aastasele pojale. „Me paneme kõik oma probleemid Jeesuse ette ja palume Temal aidata need korda teha.“

Põlvitasime puu varjus ja rääkisime Jeesusele oma muredest. Lugesime Piiblist, kuidas Jeesus tormi vaigistas. Tänasime Jeesust lauluga. Siis kallistasime üksteist ja alustasime oma päeva uuesti. Jeesusega. Veel kord.

Kui me maja poole tagasi läksime, olid kõik lapsed vaoshoitud. Toas aga kuulas iga laps mu juhtnööre veel hoolikamalt. Oldi valmis lahendama lahkarvamusi lugupidaval viisil, pidades silmas teisi, vastupidi varasemale enesekesksele meelsusele. Meil oli meeles, et Jeesus on ligi ja Tema kohalolu on väärtuslikum kui ükski tegemist vajavate asjade loetelu.

Ellen White kirjutab: „Emad, kes õhkavad misjonipõllule minekust, mõelgu, et neil on see oma koduringis olemas… Eks ole tema enda laste hingeõnnistus sama väärtuslik kui paganate hingeõnnistus? Oo, millise hoole ja õrnusega tuleb meil valvata nende kasvava meelsuse üle ja seostada Jumal nende kõikide mõtetega! Kes saaks seda teha paremini kui armastav, jumalakartlik ema?“ („Adventkodu“, lk 245)

Emaks olemine on palju rohkem kui kodu korras hoidmine. Emaks olemine tähendab oma lapsukestega Jeesuse juurde jooksmist.

_Täname sind su misjoniannetuste eest, mis toetavad misjonäre kõikjal maailmas._