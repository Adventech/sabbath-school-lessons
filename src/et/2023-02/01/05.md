---
title: Naine kõrbes
date: 29/03/2023
---

`Loe Ilm 12:6 ja võrdle seda Ilm 12:14–16ga. Pane tähele ajamäärangut, Saatana rünnakut naise (Jumala koguduse) vastu ning Jumala hoolt oma rahva eest. Millest neis salmides kirjutatakse?`

Ilm 12:6 nimetatud 1260 päeva on vaste Ilm 12:14 esinevale ajamäärangule „üks aeg ja kaks aega ja pool aega“. Sarnane ajaline prohvetikuulutus, mis räägib samast ajaperioodist, on kirjas Tn 7:25; Ilm 11:2, 3 ja Ilm 13:5. Kuna tegemist on prohvetlike sümbolitega (sõna otseses mõttes ei läinud naine ju tiibu kasutades kõrbesse), rakendame nimetatud prohvetikuulutuste puhul prohvetlikku aega, päev-aasta põhimõtet (vaata näiteks 4Ms 14:34 ja Hs 4:4–6). See tähendab lihtsalt, et üks prohvetlik päev võrdub aastaga. Sedasama prohvetlikku ajaperioodi Ilm 11:2 selgitades märgib „Andrews University Study Bible“: „Seega on historistlike tõlgendajate üleüldine arusaam selline, et 1260 prohvetliku päeva pikkune periood tähendab 1260 tegelikku aastat, mis algasid aastal 538 eKr ja ulatuvad aastasse 1798“ (lk 1673, Ilm 11:2 selgitus). Moraalselt rikutud kirik koos moraalselt rikutud riigiga rõhus, kiusas taga ja mõnikord tappis Jumalale ustavat rahvast.

Selline metsik, saatanlik vaen Piiblisse uskuvate kristlaste vastu oli hea ja kurja vahelise suure võitluse käepikendus. Keskaja pimedusest väljudes, reformatsiooni ajal, seisid mehed ja naised silmitsi valikuga. On nad ustavad Jumala Sõnale või võtavad omaks preestrite ja prelaatide õpetused? Taas võidutses tõde ning Jumalal oli rahvas, kes jäi tugeva vastuseisu kiuste ustavaks.

Neis salmides on kirjas nii mõnigi meelierutav ja ääretult julgustav seik Jumala hoolekandest. Ilm 12:6 kasutab väljendit „ase, mille Jumal oli valmistanud“. Ilm 12:14 teatab, et naist „toidetakse“ kõrbes, ning Ilm 12:16 räägib, et „maa aitas naist“. Karmil tagakiusamisajal varustas Jumal oma kogudust. Kui Ta tegi seda toona, teeb Ta sama lõpuaja ülejäänute heaks.

`Kirjelda mõnd katsumust oma elus või rasket aega, mis oleks võinud röövida sinult julguse, kuid Jumal andis sulle pelgupaiga ja hoolitses sinu eest su võitluses. Kuidas toetas Jumal sind siis, kui sa seda enim vajasid?`