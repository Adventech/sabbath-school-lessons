---
title: Jumala lõpuaja jääk
date: 30/03/2023
---

Kurat on pidanud Kristusega sõda alates tema mässust taevas (Ilm 12:7). Saatana eesmärk nii toona kui ka praegu on haarata kontroll universumi üle (vaata Js 14:12–14). Maa ajaloo lõpupäevadel on tema sihtmärgiks Jumala rahvas. Ilm 12:17 toonitab, et lohe (Saatan) oli vihane (vihastas) naise (koguduse) peale ja läks sõdima tema soost ülejäänutega. Väljendit „nendega, kes olid jäänud üle naise soost“ tõlgib King James Version ka kui „jäägiga“. Jumala jääk jääb ustavaks Kristusele, sõnakuulelikuks Tema tõele ja ustavaks Tema missioonile.

`Loe Ilm 12:17. Millised Jumala jääki, Tema lõpuaja kogudust iseloomustavad tunnused on selles salmis kirjas?`

Ilm 12:17 on Saatan (lohe) vihane naise (Jumala koguduse) peale. Kurat on raevunud inimeste peale, kes peavad Jumala käske, ning Ta teeb kõik, mida saab, et nad hävitada.

Lõpuks väljastatakse tema ässitusel käskkiri, mille põhjal ei saa Jumala rahvas osta ega müüa, neid heidetakse vangi ja neile kuulutatakse surmaotsus (vaata Ilm 13:14–17). Kuna Saatan ei saa hävitada Kristust, püüab ta hävitada Kristuse sügavaima kiindumuse objekti – Kristuse kogudust. Maakera viimase sõja keskmes ei ole Lähis-Ida ega sealsed arvukad konfliktid, vaid üle kogu maailma laiali oleva Jumala rahva meeled. See lahing toimub kahe vastandliku jõu – Kristuse ja Saatana – vahel. Taas ei ole erapooletuid.

Selle viimase sõja peaküsimuseks on: „Kellele jääme truuks? Kellele oleme ustavad?“ Taevas esitab üleskutse usklikele, keda kütkestab Kristuse armastus, keda on lunastanud Tema arm, kes on Tema Vaimust tugevaks tehtuna pühendanud end Tema eesmärke täitma ning kes kuuletuvad Tema käskudele niivõrd, et on valmis seisma Tema pärast silmitsi surmaga.

Meie maailm suundub suurde kriisi. Aga Jeesuses, Jeesuselt, Jeesuse kaudu ja Jeesuse tõttu on meie võit tagatud nii kaua, kui oleme Temaga ühenduses usu kaudu, kuulekuseni viiva usu kaudu. Kõik taandub meie valikule.

`Kuidas näed Ilm 12:17 kehtimas enda elus, oma kristlikus kogemuses? Kuidas käib suur võitlus sinu elus?`