---
title: Saatana rünnak
date: 27/03/2023
---

Algusest peale püüdis Saatan (vaata Ilm 12:4, 5) Kristust hävitada. Ometi luhtusid kõik Saatana püüdlused. Näiteks siis, kui Kristus oli sündinud, hoiatas ingel Joosepit ja Maarjat Heroodese õela plaani eest ning nad põgenesid Egiptusesse. Kõrbes seisis Jeesus vastamisi Saatana ahvatlevaimate kiusatustega ja leidis Jumala Sõnas kaitset ütlusega „kirjutatud on“. Ristisurmaga tegi Jeesus avalikuks oma armastuse suuruse ning päästis meid patu hukkamõistu karistusest. Ülestõusmisega, meie elavaks Ülempreestriks olemisega, päästab Ta meid patu võimusest meie elus.

`Loe Ilm 12:4–6, 9, Ef 5:25–27, 32 ja Ps 2:7–9 ning seleta lahti järgnevad sümbolid:`

`Lohe`

`Naine`

`Poeglaps`

`Raudsau`

Piiblis on sau ehk kepp ülemvõimu või valitsemise sümbol. Raudsau sümboliseerib murdumatut, kõikvõimast, võitmatut valitsemist. Jeesus seisis silmitsi iga kiusatusega, mida kohtame meie, aga Ta väljus neist võitjana. Kurat on võidetud vaenlane. Kristus sai oma elu, surma ja ülestõusmisega temast võitu. Kuna Jeesus on kuradi juba Kolgata ristil võitnud, saame meiegi olla võidukad. Kristuse võit Saatana üle oli täielik, aga suur võitlus Kristuse ja Saatana vahel ei ole veel läbi.

Sellegipoolest, kui võtame usus vastu selle, mida Kristus meie heaks tegi, tühistatakse meie patuvõlg ja meie patud andestatakse. Oleme Jumala silmis täiuslikud, kaetud Kristuse õigusega. Pauluse sõnastuses: „Et mind leitaks tema seest ega oleks mul oma õigust, mis tuleb Seadusest, vaid see õigus, mis tuleb Kristusesse uskumisest, see, mille Jumal annab usu peale“ (Fl 3:9). Kui meile andestatakse, siis ei jää midagi, milles meid süüdistada. Jeesus alistas ja võitis igaveseks halvima, mida patt ja kurjus saanuks Talle teha. Ta ründas kurjust täiel määral ja võitis selle. Siis, kui võtame Jeesuse usus vastu, on Tema võit meie oma.

`Miks on päästekindlus selle tõttu, et Kristus võitis Saatana, meie jaoks nii oluline? Kuidas saab meie kogemuseks see, mida Paulus Fl 3:9 kirjutas?`
