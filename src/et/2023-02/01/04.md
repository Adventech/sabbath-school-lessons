---
title: Jeesuse võidu omaks võtmine
date: 28/03/2023
---

Piibel räägib, et Jeesus ei ole ühtki lahingut Saatanaga kaotanud. Tema on võimas võitleja. Kurjuse jõudude võitja. Üks asi on uskuda, et Jeesus võitis Saatana kiusatused, aga hoopis teine asi on uskuda, et Kristuse võit on ka meie võit.

`Loe Ilm 12:10. Kuidas julgustab sind tõsiasi, et su süüdistaja „on välja heidetud“?`

Kuigi võitlus raevutseb maa peal endiselt, on Saatan kaotaja. Punkt. See peab paika nii inimkonna ajaloo haripunktis saavutatud Kristuse võidu kohta kui ka meie isiklikus elus peetava võitluse kohta meelevaldade ja võimudega. Osa kristlasi elavad pettunud lüüasaamises. Nad ootavad võitu mõne suhtumise või harjumuse üle, aga ei haara kunagi päriselt kinni Kristuse võidust, mille Ta saavutas nende heaks nende isikliku elu jaoks.

`Loe Ilm 12:11. Millise võidutõotuse annab Kristus meile selles salmis?`

Leiame, et Ilmutusraamatu sõnumites seitsmele kogudusele esineb seitsmel korral sõna „võitjale“ või väljendit „kes võidab“. Ilm 12:11 leiame taas võitja mõiste. Originaaltekstis tähistab mõistet „võitma“ kreekakeelne sõna nikao. Sõna-sõnalt saab seda tõlkida kui „alistama, võimust võtma, võidutsema või võitjana välja tulema“. Pane tähele, kuidas saame olla võitjad. Ilm 12:11 kinnitab, et see toimub üksnes „Talle vere läbi“.

Ilmutusraamatu 5:6 prohvetlikus nägemuses vaatab Johannes üksisilmi taevasse ja näeb „Talle, kes oli otsekui tapetud“. Kristuse ohver on kogu taeva tähelepanu keskpunktis. Ei ole midagi ülevamat kui rist, mis teeb selgeks Jumala lõpmatu, mõõtmatu armastuse.

Kui võtame usu kaudu vastu selle, mida Kristus meie heaks tegi, kustutatakse meie võlg ja me oleme Jumala silmis täiuslikud. Meie patud andestatakse (Kl 1:14; Ef 1:7; Kl 2:14) ning „vendade süüdistaja“ (Ilm 12:10) heidetakse välja. Oleme lunastatud, võidukad ja päästetud Kristuse võitude pärast meie nimel, mitte aga oma teenete tõttu.