---
title: Võitlus taevas
date: 26/03/2023
---

Ilmutusraamatu 12. peatükk esitab terve rea dramaatilisi episoode headuse ja kurjuse vahelisest pikaaegsest võitlusest, mis algas taevas, aga lõppeb maa peal. Need episoodid lasevad ajal meie silme eest läbi voolata: alates esimesest vaatusest, mil Saatan tõstis taevas mässu, kuni lõpuajani, mil ta ründab õelalt Jumala rahvast.

`Loe Ilm 12:7–9, kus kirjeldatakse hea ja kurja vahelist kosmilist konflikti. Kuidas üldse sai taevas midagi sellist juhtuda? Kuidas viitavad need salmid vaba tahte, vaba valiku võimaluse olemasolule?`

Valikuvabadus on Jumala valitsuse aluspõhimõte nii taevas kui ka maa peal. Jumal ei loonud roboteid, ei taevasse ega maa peale. Jumala näo järgi loodutena saame meie, inimesed, langetada moraalsed valikud.

Valikuvõime on tihedalt seotud võimega armastada. Kui võtta ära valikuvõime, hävib võime armastada, sest armastust ei tohi kunagi peale sundida. Armastus on vaba tahte väljendus. Iga ingel taevas oli valiku ees, kas vastata Jumala armastusele või pöörata isekalt, ülbelt ja uhkelt Talle selg. Samamoodi, nagu taevainglid seisid silmitsi armastuse igavese valikuga, esitab Ilmutusraamat meile igaühele igavesed valikud maailma lõpukonfliktis.

Suures võitluses pole iial olnud erapooletust (vaata Lk 11:23) ning seda tule ka maailma viimases võitluses. Nii nagu iga ingel valis kas Jeesuse või Lutsiferi poole, nii seatakse kogu inimkond meile tuntud maailma ajaloo lõpul silmitsi tagasivõtmatu valikuga. Kellele oleme truu, keda kummardame, kelle sõna kuulame? See teema on alati inimkonnaga kaasas käinud ja veel teravamalt avaldub see maa ajaloo lõpukriisis.

Aga siiski räägitakse meile imelisest uudisest: Ilm 12. ptk on kirjutatud, et Kristus võidab selle võitluse ja me kõik saame oma vaba tahet kasutades olla Tema poolel, võitja poolel. On ju suurepärane, et selles lahingus on võimalik valida võitja pool, sest võitja on juba ette teada.

`Mõtle, kui pühaks peab Jeesus tahtevabadust ja valikuvabadust; Ta ju teadis, et seetõttu tuleb Tal ristile minna (vaata 2Tm 1:9), ja ometi andis Ta meile vabaduse. Mida räägib see hoolikusest, millega seda püha, aga hinnalist andi kasutada?`
