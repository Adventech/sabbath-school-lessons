---
title: Misjonilugu
date: 16/06/2023
---

#### Kool päästab

_Selle loo on kirjutanud Andrew McChesney._

Ukraina seitsmenda päeva adventistide algkooli ette ilmus esimesel koolipäeval luksuslik auto. Autost väljusid kaks lillekimpe kandvat last ja nende vanemad. Ukraina lapsed kingivad esimesel koolipäeval õpetajatele tihtilugu lilli. „Tahame, et meie lapsed õpiksid teie koolis,“ ütles isa koolidirektorile.

„Kardan, et see pole võimalik,“ vastas direktor. „Meil pole ruumi.“

Isa oli järjekindel. „Ostame uued koolilauad ja pingid kõikidele õpilastele ning maksame kahekordse õppemaksu,“ ütles ta. „Palun võtke meie lapsed õppima.“

„Te teate, et meil ei ole valitsuse akrediteeringut lõpueksameid läbi viia,“ ütles direktor. „Teie lapsed peavad need tegema riigikoolis.“

„Pole probleemi,“ ütles ema. „Aitame teil akrediteeringu saada.“

„Kas te teate, et selle kooli pidajaks on seitsmenda päeva adventistide kogudus?“ küsis direktor.

Endises Nõukogude Liidus pidasid paljud inimesed adventiste põlastusväärseks sektiks. Aga isa teadis, et tegu oli adventistide kooliga ja see ei heidutanud teda. „Jah, me tahame, et meie lapsed siin õpiksid,“ ütles ta.

Ema selgitas, et pere oli mõni nädal tagasi olnud Musta mere ääres puhkusel ja lapsed olid sõbrunenud selles koolis käivate lastega. Õhtuti olid lapsed põnevusega rääkinud emale-isale sellest koolist ja palunud seal õppida. Siis ulatas ema direktorile oma visiitkaardi. Ta oli linnakohtunik. Tema abikaasa oli kõrge auastmega sõjaväelane.

Üks laps hakkas käima selle kooli teises ja teine kolmandas klassis ning neile meeldis seal kohe. Aga sedamööda, kuidas nädalad möödusid, hakkasid nad issit-emmet paluma, et nood loeksid lastele ette “Onu Arthuri õhtujutte“, samuti nagu klassikaaslaste vanemad oma lastele lugesid. Ema ütles lastele, et nad peavad paluma õpetajaid, kes neile raamatud müüksid. „Siis loen igal õhtul,“ ütles ema. Lapsed ostsid raamatud ja ema luges igal õhtul neile ette.

Möödus mitu kuud ning lapsed küsisid luba minna hingamispäevakooli ja kirikusse. Igal hingamispäeval viisid ema ja isa nad sinna. Järgmisel suvel, kui möödus aasta sellest, mil perekond esimest korda Musta mere äärse puhkuse ajal adventistidest kuulis, ristiti nii ema kui ka isa.

„Adventistide haridus on tihedalt seotud koguduse misjonitööga,“ ütles Ivan Rjapolov, Euro-Aasia Divisjoni haridusjuht, kelle haldusalasse kuulus Ukraina.

„Ei saa lahutada adventharidust ja adventistide misjonitööd. Kõikjal, kus avatakse kool, kasvab kogudus.“

_Täname sind misjoniannatuste eest, mis toetavad ülemaailmset seitsmenda päeva adventistide haridustööd._