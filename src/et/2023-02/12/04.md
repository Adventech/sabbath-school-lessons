---
title: Saatana viimane strateegia
date: 13/06/2023
---

Küsitlused näitavad, et riigiasutusi ja valitsusi usaldatakse üha vähem. Miljonid arutlevad: „Kas on kedagi, kes sobiks moraali poolest maailma juhtima?“ Ilmutusraamatu prohvetikuulutus samastab metsalise võimu mõjuvõimuga, kellest arvatakse, et usulis-poliitilise liidu egiidi all suudab ta seda rolli täita.

`Loe Ilm 17:12–14. Kuidas kirjeldab Johannes maa ajaloo viimaseid pilte? Millist võimsat vastandust näeme?`

Johannes esitab selles kirjakohas kolm olulist tähelepanekut. Esiteks, poliitilised jõud on „üht ja sama meelt“ ning „annavad oma väe ja meelevalla metsalise kätte“. Teiseks, selline eksiteel olev suurettevõte sõdib Jeesuse ehk Talle vastu. Kolmandaks, maakera viimases sõjas võidutsevad Kristus ja Tema järelkäijad. Võidab Jeesus, mitte metsaline.

Oled sa kunagi arutlenud selle üle, millist läbimõeldud sihipärast tegutsemisviisi kasutab kurat rahvaste ühendamiseks? Tihtipeale kordab ajalugu end. Leiame väärtusliku õppetunni Rooma impeeriumi kokkuvarisemisest. Kui põhja poolt tulnud germaanlaste sissetungid Lääne-Euroopat laastasid, pöördus Rooma imperaator Konstantinus usu poole. Just riigivõimuga ühendatud kiriku mõjuvõim sai vahendiks, mida Konstantinus vajas. Pühapäeva pühaduse jätkuv toestamine neljandal sajandil oli kavakindel poliitiline ja usuline käik, millega säilitada kriisiajal impeeriumi ühtsus. Konstantinus tahtis oma impeeriumi koos hoida ja rooma kirik tahtis seda „usku pöörata“. Tuntud ajaloolane Arthur Weigall ütleb otsesõnu: „Kirik muutis pühapäeva pühaks päevaks… suuresti just sellepärast, et see oli iganädalane pidustus päikese auks; pärimusena rahvale armsaks saanud paganliku pidustuse üle võtmine ja sellele kristliku tähenduse omistamine kujunes ilmselgeks kristlikuks poliitikaks.“ – „The Paganism in Our Christianity“ (New York: G. P. Putnam’s Sons), lk 145.

Suurte kriiside ajal, kui kogu maailm on hirmul, haavatav ja kardab, otsivad inimesed meeleheitlikult kedagi, kes pakuks stabiilsust ja kaitset. Nii on türannia kerkinud esile minevikus ning pole põhjust arvata, et see ei kordu. Prohvetikuulutuse põhjal kutsub miski esile lõpusündmused.

Kuigi pole teada, kuidas kõik lahti rullub, on maailm juba näinud, kuidas suured muutused tulevad väga kiiresti. Kuigi me ei tea üksikasjadeni, mis tuleb, peab kõigeks valmis olema.