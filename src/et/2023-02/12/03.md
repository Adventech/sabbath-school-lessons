---
title: Ärataganemine
date: 12/06/2023
---

`Loe 2Ts 2:3, 4, 9–12. Mida ütleb Paulus viimaste päevade kohta? Millised tunnusmärgid esitab ta metsalise ehk antikristuse võimu kohta?`

Apostel Paulus käsib kristlikul kogudusel hoiduda „ärataganemise“ eest Jumala Sõna tõest. Ta on mures, sest usust taganemise seemned olid Uue Testamendi aegses koguduses juba olemas; need pidid lokkama hakkama tulevastel sajanditel enne Kristuse teist tulekut. Kogudusse tuli võltsitud evangeelium, mis moonutas Jumala Sõna.

Sellise usust taganemise taga on Saatan. Tema on tõeline „seadusevastane inimene“, kes „tõstab enese üle kõige, mida nimetatakse jumalaks või jumalateenistuseks“ ja istub „Jumala templisse“ (2Ts 2:4). Aga suur petis viib oma eesmärke ellu inimestest käsilaste kaudu. Taanieli raamatu ja Ilmutusraamatu tunnusjooned näitavad, et Tn 7. ptk väike sarv, Ilm 13. ptk ja 14. ptk metsaline ning 2Ts 2. ptk „seadusevastane inimene“ kujutavad üht ja sama olemit.

Teoses „Piibli kommentaarid, SPA poolt välja antud“ kirjutatakse nii: „Kui võrrelda paganlikule Roomale järgnevat Jumalat teotavat võimu Taanieli raamatu prohvetikuulutuses… Johannese kirjeldatud pantrisarnase metsalisega, tuleb kolme kirjelduse vahel [väike sarv, metsalise võim ja seadusevastane inimene] esile mitu sarnast joont. See paneb järeldama, et Taaniel, Paulus ja Johannes räägivad samast võimust, … paavstlusest.“ – 7. kd, lk 271.

Äärmiselt oluline on meeles pidada, et Piibli prohvetikuulutus kirjeldab ususüsteemi, mis on Jumala Sõna rikkunud, seadnud evangeeliumi asemele inimeste traditsioonid ja triivinud kaugele Piiblisse kirja pandud tõest. Jumal oma piiritus armastuses on need prohvetikuulutused andnud selleks, et valmistada inimesi Jeesuse tulekuks. Need noomivad usust taganenud usuorganisatsioone (mitte ilmtingimata neis olevaid inimesi), mis on Jumala Sõnast kõrvale kaldunud (vaata Ilm 18:4). Meie kuulutus räägib süsteemist, režiimist, mis on petnud miljoneid. Need inimesed, ehkki petetud, on Kristusele väga armsad. Järelikult peame neisse just niimoodi suhtuma.

`„Kõike siis, mida te iganes tahate, et inimesed teile teeksid, tehke ka nendele! See ongi Seadus ja Prohvetid“ (Mt 7:12). Kuidas rakendame seda põhimõtet siis, kui tegeleme Ilm 13. ja 14. ptk metsalise võimu küsimustega?`
