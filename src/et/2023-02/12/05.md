---
title: Metsalise märk
date: 14/06/2023
---

`Loe Ilm 14:9 ja võrdle seda Ilm 14:12ga. Kuhu metsalise märk asetatakse? (Vaata 5Ms 6:8; 5Ms 11:18.) Millised kaks iseloomulikku tunnust eristavad Jumala rahvast neist, kes võtavad omaks metsalise märgi?`

Üks rühm kummardab metsalist ning teine rühm peab Jumala käske (nende hulka kuulub neljas käsk, mida metsalise võim püüdis muuta) ja neil on Jeesuse usk. See on eristus. Merest tulnud metsalise ja maast tõusnud metsalise kaudu tegutsedes püüab Saatan õõnestada Jumala autoriteeti, rünnates kummardamise südamikku; see tähendab hingamispäeva. Metsalise märk pannakse kas laubale või käele. Laup on mõistuse sümbol, südametunnistuse, mõtlemise ja otsustusvõime asukoht; käsi aga tegutsemise ja tegevuse sümbol.

Saabub päev, ja tõenäoliselt kiiremini, kui arvame, mil väljastatakse meie usuvabadust piiravad määrused. Need, kes toimivad täpselt Jumala Sõna järgi ning peavad õiget Issanda hingamispäeva, saavad ühtsusele ja ühiskonna hüvangule vastuolija sildi.

„Neid, kes austavad Piibli hingamispäeva, tembeldatakse seaduse ja korra vaenlasteks, ühiskonna kõlbluspiirangute mahakiskujaiks, anarhia ja laostumise põhjustajaiks, kes tõmbavad maa peale Jumala nuhtlused. Nende ustavust nimetatakse kangekaelsuseks, jonnakuseks ja kiriku autoriteedi põlgamiseks. Neid süüdistatakse vaenulikkuses valitsuse vastu.“ – Ellen G. White, „Suur võitlus“, orig lk 592.

Rooma kirik väidab, et pühapäev on nende kirikliku autoriteedi „märk“. „Jah, katoliku kirik väidab, et [kirik] teostas muutuse… Ja see tegu on tähis tema kiriklikust võimust ning mõjust usuasjus.“ – „The American Catholic Quarterly Review“, jaanuar 1883.

Ilmutusraamat kuulutab ette, et tulevikus, rahvusvaheliste kriiside ajal, seisab meie maailm teatud laadi põhjalike poliitiliste, sotsiaalsete, religioossete ja moraalsete muutumiste ees, mille käigus surutakse jõuga peale pühapäevapidamist, ning siis saab sellest „metsalise märk“. Taas ei ole meile öeldud, kuidas see kõik lahti rullub. Pühakiri kõneleb sellest üldjoontes, aga piisavalt, et näidata, kuidas suur võitlus jõuab haripunkti kummardamise küsimusega – kas kummardame metsalist või Loojat – ning et seitsmenda päeva hingamispäeval on siin oluline osa.

`Mismoodi on inimkond pidevalt jagunenud Jumala ja Saatana poolel olijaiks? Miks ei ole olemas kuldset keskteed? Kuidas kindlalt teada, kelle poolel me päriselt oleme?`