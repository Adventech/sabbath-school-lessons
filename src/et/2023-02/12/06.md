---
title: Hingamispäev proovikiviks
date: 15/06/2023
---

Küllap valmistatakse praegugi lava eelseisva tagakiusamise jaoks. 6. juunil 2012. aastal pöördus paavst Benedictus XVI tungivalt rohkem kui 15 000 inimese poole, kes olid kogunenud Roomas Püha Peetruse väljakul, ning õhutas neid pidama pühapäeva puhkepäevaks, et inimesed oleksid vabad oma pereliikmete ja Jumala jaoks. „Pühapäeva kaitstes kaitseb inimene inimvabadust.“ Muidugi ei võrdu öeldu nõudmisega, et kõik peaksid pühapäeva, vastandina Piibli hingamispäevale, aga see näitab, et mõte pühapäevast kui „puhkepäevast“ on kindlasti tõsine teema. Varem või hiljem antakse välja käskkirjad ning need, kes kohusetundlikult Jumala Sõna järgi teevad ja õiget hingamispäeva peavad, sildistatakse ühiskonna parimate huvide vastasteks.

Sellel kriisiajal seisavad Jumalale ustavad inimesed Tema armust ja Tema jõu abil kindlalt oma veendumuse eest järgida Teda. Nad ei anna survele järele.

Metsalise märgi vastuvõtmise asemel saavad nad Jumala pitseri. Vanal ajal kasutati pitsereid ametlike dokumentide ehtsuse kinnitamiseks. Nii on ootuspärane leida Jumala käsust Jumala pitser. Muistsed pitserid olid individuaalsed eristavad märgid. Prohvet Jesaja ütleb: „Seo kinni tunnistus, sulge pitseriga õpetus mu õpilastes“ (Js 8:16).

`Loe 2Ms 20:8–11. Millised piibelliku pitseri koostisosad sa hingamispäeva käsust leiad? Mille poolest erineb hingamispäeva käsk kõikidest teistest käskudest?`

Neljas käsk sisaldab kolme ehtsa pitseri koostisosa. Esiteks, pitseerija nimi: „Issand, sinu Jumal“ (2Ms 20:10). Teiseks, pitseerija ametinimetus: Issand, kes „tegi“ (2Ms 20:11), ehk Looja. Ning kolmandaks, pitseerija valdus: „taevas ja maa, meri ja kõik, mis neis on“ (2Ms 20:11). Ilm 7:1, 2 põhjal pannakse Jumala pitser ainult meie laubale, meie meele sümbolile. Jeesus austab meie valikuvabadust. Ta kutsub meid üles laskma Püha Vaimu kaudu Temal meie meeli kujundada, et meie usu ankur, mis kinnitub Jumala Sõnasse, ei nihkuks paigast (Ef 4:30). Niisiis on selge, et ustavad on need, kes „hoiavad alal Jumala käske ja Jeesuse usku“ (Ilm 14:12), ning nende käskude hulgas on neljas käsk, mille metsalise võim muutis.

`Milliseid arenguid näed praegu, mis võivad viia usuvabaduse piiramiseni? Millised takistused on veel teel ees?`
