---
title: Kohtumõistmine, loomine ja aruandekohustus
date: 14/05/2023
---

Kui oleksime üksnes juhuslikult moodustunud rakkude kogum, lihtsalt juhuse saadus ja arenenud Aafrika inimahv, ei muud, siis oleks elul vähe mõtet. Kui oleksime kõigest üks arvestuslikust kaheksast miljardist inimesest, kes võitlevad küünte ja hammastega, et siin Maaks nimetatud planeedil elamispinda leida, siis kaotab elu eesmärgi ja jääb pelk ellujäämine. Seevastu loomine, millest räägib Piibel, annab elamiseks põhjuse ja moraalse kohustuse. Jumal on meid loonud ja me peame Talle oma tegudest aru andma. Tema, kes meid tegi, paneb meid vastutama. Tema on kehtestanud absoluudid, ka „moraalse suhtelisuse“ maailmas.

`Loe Ilm 14:7; Rm 14:10 ja Jk 2:8–13. Mismoodi suhtub kohus sellistesse teemadesse nagu aruandekohustus ja vastutus? Kuidas on omavahel seotud kohtumõistmine, Jumala käsud ja kummardamine?`

Kolm kesktaeval lendavat inglit kuulutavad, et „[Jumala] kohtumõistmise tund on tulnud“ (Ilm 14:7). Kuna Jumal lõi meid võimega langetada moraalseid valikuid, vastutame enda langetatud otsuste eest. Kui oleksime vaid rakkude juhuslik kogum, ainult pärilikkuse ja keskkonna saadus, määraksid meie tegevust suuresti jõud, mida meie kontrollida ei saa.

Aga kohtumõistmine tähendab moraalset vastutust. Sellel maa ajaloo kriisitunnil, kohtutunnil, kutsub Jumal meid üles langetama otsuseid igaviku valguses. Esimese ingli tõsimeelne üleskutse „Kummardage teda, kes on teinud taeva ja maa ja mere ja vete allikad“ (Ilm 14:7) tõdeb, et kummardamise aluseks on tõsiasi – me oleme Jumala loodud.

Muide, seitsmenda päeva hingamispäeva pidamine näitab meie usku sellesse, et Jeesus väärib kummardamist Loojana. See teeb avalikuks meie tõdemuse, et Tema kümme käsku on jumalikult inspireeritud põhimõtted täisväärtusliku elu elamiseks. Kuna käsk on Jumala valitsuse alus ja Tema iseloomu ilmutus, on see kohtumõistmisel normatiiviks. Meie ustavus hingamispäeva käsule kinnitab, et pühendame end elama sõnakuulelikku elu.

`Kuidas mõjutab arusaamine loomisest meie käitumist? Mismoodi on pärilikkus ja keskkond seotud meie igapäevaste valikutega? Kuidas saame Jumala armust võita iseloomuvead, mille suhtes meie esiti valikuid ei teinud?`