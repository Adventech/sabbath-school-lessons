---
title: Misjonilugu
date: 19/05/2023
---

#### Kimbatus: kaks raamatut

_Loo on kirja pannud Andrew McChesney._

Kuna kasvasin üles ilmalikustunud juutide kodus, saab mu religioosset kogemust võtta kokku sellega, kuidas pidasime pühi: teised püüdsid meid tappa, neil ei läinud see korda – söögem! Sellegipoolest olin ma ikka tõe otsija.

1979. aasta sügisel viis mu otsing mind okultismi ja spiritismi teele. Mul oli isegi mõni astraalrännaku kogemus. Kuna olin selliste kogemuste allikate asjus täiesti võhik ja teadsin ainult, et kogemused olid ehtsad, otsustasin nende kohta lugema hakata. Niisiis sammusin Florida Ülikooli raamatukogu ukse poole, et võtta okultismist rääkiv raamat ja hakata sellesse süvenema.

Olin sel hetkel näljane kirjamees, kes vajas tööd. Teel raamatukokku peatusin tervisliku toidu poe juures, et küsida, kas neil on mulle tööd. Uksele ilmus üks mees ning niipea, kui ma midagi üleloomuliku kohta ütlesin, pahvatas ta: „Misasja?“ Ta tõmbas mu poodi ja sulges ukse. Kui olin talle oma kogemustest rääkinud, püüdis ta mind hoiatada deemonlike mõjude eest. Nojah, sama hästi võinuks ta mulle rääkida, et jõuluvana on kuradist. Enne kui lahkusin, ulatas ta mulle raamatu ja ütles: „Palun loe seda.“

Niiviisi, tema raamat käes, astusin Florida Ülikooli raamatukokku ja leidsin okultismist rääkiva raamatu. Kuna ma ei käinud enam koolis, ei saanud ma raamatut koju kaasa, vaid istusin lugemissaalis, lugesin läbi esimese peatüki ja katsetasin isegi esimest tehnikat – kõik see oli minu jaoks väga uus. Siis paigutasin raamatu riiulil märkamatusse kohta, et keegi ei saaks seda endaga kaasa võtta, kuni olin selle läbi lugenud.

Raamatukogus ringi kõndides hoidsin käes kaht raamatut. Ühes käes, esimest korda mu elus, oli okultismi-alane raamat ja teises käes, samuti esimest korda elus, raamat, mille oli mulle andnud tervisliku toidupoe mees. Ühes käes üks raamat, teises käes teine. Ühes käes oli okultismi-alane raamat, aga teises? „Suur võitlus“. Tol ajal ei teadnud ma, mis mu ümber toimub.

Mõni päev hiljem, kui olin hämmastaval kombel Issandaga kokku sattunud, andsin oma südame Jeesusele ja okultistlikud kogemused ei kordunud enam kunagi. Pärast seda lugesin läbi „Suure võitluse“ ja see oli elumuutev kogemus. Kahtlemata saatis just Issand selle jõulise, päevakajalise ja tähtsa raamatu minu ellu. Jah, ma olin tõe otsija ja ma leidsin sealt tõe.

_Ühine ülemaailmse koguduse 2023. ja 2024. aasta plaaniga massiliselt reklaamida ja levitada raamatut „Suur võitlus“. Viljakas autor Clifford Goldstein teenib 1999. aastast alates „Täiskasvanute hingamispäevakooli õppetükkide“ toimetajana._
