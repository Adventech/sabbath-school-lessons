---
title: Hingamispäev ja igavene hingamine
date: 18/05/2023
---

Hingamispäev on pelgupaik kurnatud maailmas. Jätame igal nädalal selle maailma mure ja astume Jumala puhkekeskusesse – hingamispäeva. Kuulus juudi kirjanik Abraham Heschel nimetab hingamispäeva „õige aja paleeks“. Igal seitsmendal päeval laskub Jumala taevane palee taevast maa peale ning Issand kutsub meid 24 tunniks Tema kohalolu ausse, võtma aega, et olla lähedases suhtes Temaga.

Oma raamatus, mis räägib hingamispäeva ilust ja pühalikkusest, kirjeldab Heschel hingamispäeva tähtsust selliste sõnadega: „Hingamispäev on paradiisi võrdkuju ja Jumala kohalolu tunnistus; oma palvetes näeme Messia ajastut, mis saab olema hingamispäev, ja iga hingamispäev valmistab meid selle kogemiseks ette. Kui inimene ei õpi, kuidas eelmaitsena hingamispäeva nautida… ei suuda ta nautida tulevase igavese maailma maitset.“

Loomisel rajas Jeesus meie jaoks erilise eluaseme. Leiame sealt pelgupaiga. Oleme seal kaitstud. Tema töö on täiuslik. See on lõpetatud. Kui me hingamispäeval hingame, siis puhkame Tema armastava hoole all. Puhkame igavese hingamise ootuses, mis peagi uues taevas ja uuel maal saabub.

`Loe Js 65:17; Js 66:22; 2Pt 3:13 ja Ilm 21:1. Kuidas suunab hingamispäeva pidamine meid igaviku poole?`

Sama Jumal, kes lõi esimesel korral Maa, loob selle veel kord ning hingamispäev jääb igavesti sümboliseerima Teda Loojana (vaata Js 66:23). On tõsi, et juudid näevad hingamispäevas sümbolit, tulevase maailma ehk heebrea keeles _olam haba_ eelmaitset.

Kesktaeval lendava kolme ingli kuulutus esitab meile üleskutse kummardada Loojat; sellega vastab taevas paljude kahekümne esimese sajandi inimeste lootusetule meeleheitele. Meie pilk suunatakse meie Loojale, Temale, kes alguses kõik tegi, Temale kui meie Lunastajale, kes pärast kohtumõistmist ja pärast patu kõrvaldamist teeb kõik uueks. „Ja troonil istuja ütles: „Vaata, ma teen kõik uueks!“ Tema ütles: „Kirjuta, sest need sõnad on ustavad ja tõelised!“ (Ilm 21:5).

`Kuidas muuta hingamispäev oma isiklikus elus ja pereelus taeva eelmaitseks?`