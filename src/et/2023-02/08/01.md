---
title: Hingamispäev ja lõpp
date: 13/05/2023
---

### Selle nädala õppeaine
Jk 2:8–13; 5Ms 5:12–15; Ps 33:6, 9; Ilm 14. ptk; 2Pt 3:13; Ilm 21:1.

> <p>Juhtsalm</p>
> „Ja kõigile teha nähtavaks, mis on selle saladuse korraldus, mis on kätketud aegade algusest peale Jumalas, kes on Jeesuse Kristuse läbi kõik loonud“ (Ef 3:9, NKJV).

Inimväärikuse põhiolemus seisneb selles, et oleme kõik ühtviisi loodud. Tõsiasi, et Jumal lõi meid ainulaadselt, muudab iga inimese väärtuslikuks. Sündimata laps emaüsas, kõigi jäsemete poolest halvatud teismeline, Downi sündroomiga noor inimene ja Alzheimeri tõbe põdev vanaema on kõik Jumala jaoks tohutu väärtusega. Jumal on nende Isa. Nemad on Tema pojad ja tütred. „Jumal, kes on teinud maailma ja kõik, mis siin sees, kes taeva ja maa Issandana ei ela templites, mis on kätega tehtud… on teinud ühestainsast terve inimkonna elama kogu ilmamaa peal“ (Ap 17:24–26).

Meil on ühine pärand. Kuulume samasse perekonda. Oleme vennad ja õed, kelle on kavandanud, kujundanud ja vorminud sama Jumal. Loomine annab õige enesehinnangu. Jumal ei kasutanud mingit mustrit, kui geenid ja kromosoomid ühinesid, et moodustada sinu isiksuse ainulaadne bioloogiline ülesehitus. Kogu universumis ei ole teist sinusugust. Oled ainulaadne, kordumatu looming, sellise tohutu väärtusega olevus, et maailmaruumi loonud Jumal võttis endale inimihu ning tõi ennast ohvriks sinu ja su pattude eest!

_Selle nädala õppetükki õppides valmistud hingamispäevaks, 20. maiks._