---
title: Mitte kuigi peen pettus
date: 16/05/2023
---

Püüdes hävitada meie loomise ainulaadsust, on kurat meile esitanud üsna läbinähtava võltsingu. See võltsing, mille mõni meiegi hulgast on omaks võtnud, on umbes selline: Jumala osa loomisel on küll peamine, aga Tal kulusid elu loomiseks pikad ajastud. Ta kasutas evolutsiooni. Selline lähenemisviis püüab kooskõlastada „teaduslikud andmed“ Moosese esimeses raamatus kirjapanduga. See väidab, et loomispäevad on pikad, määramatud ajajärgud, ning elu Maal on miljardeid aastaid vana.

`Loe Ps 33:6, 9 ja Hb 11:3. Mida ütlevad need selged Piibli kirjakohad meile selle kohta, kuidas Jumal maailma lõi?`

Piiblisse kirja pandu on selge. Jumal „ütles, ja nõnda see sai; tema käskis, ja see tuli esile“ (Ps 33:9). „Usus me mõistame, et maailmad on valmistatud Jumala sõna läbi“ (Hb 11:3). Moosese esimese raamatu esimene peatükk tõendab, et Jumal lõi maailma kuue tegeliku, 24 tunni pikkuse päevaga ning puhkas seitsmendal. Moosese esimese raamatu 1. ja 2. peatüki keeleline ülesehitus ei jäta muud võimalust. Õpetlasedki, kes ise kuue päevaga loomisesse ei usu, tunnistavad, et autori kavatsuseks on olnud õpetada kuue päevaga loomist.

Heebrea keeles tähistab sõna „yom“ 1Ms 1. ptk-s „päeva“. Iga kord, terves Piibli ulatuses, mil arvsõna on täiendina sõna „yom“ kõrval (kolmas päev, esimene päev, mitmes iganes), tähendab see 24 tunni pikkust aega. Piiblis ei ole ainsatki näidet, mispuhul nimisõna „yom“ juurde kuuluv arvsõna tähistaks määramatut perioodi. Eranditult on tegemist 24tunnise perioodiga.

Lisaks küsime otse: kui Jumal poleks loonud maailma kuue tegeliku päevaga, siis mis tähtsust oleks seitsmenda päeva hingamispäeval? Miks pidanuks Jumal sellise korralduse andma? Oleks ju täiesti mõttetu jätta hingamispäev igaveseks pärandiks kuuepäevasest loomisnädalast juhul, kui kuuepäevast loomisnädalat pole kunagi olnud. Hakata uskuma loomist pikkade ajastutena tähendab vaidlustada just seitsmenda päeva hingamispäeva vajadus. Samuti tõstatab see tõsised küsimused Pühakirja usutavuse kohta.

Hingamispäeva ründamisega vaidlustab Saatan just Jumala autoriteedi tuuma. Mis hävitaks veel mõjusamalt kuuepäevase loomise mälestusmärgi kui tegeliku kuuepäevase loomise eitamine? Pole ime, et nii paljud inimesed, sealhulgas kristlased, jätavad seitsmenda päeva hingamispäeva tähele panemata. Sedasi valmistatakse tee viimaseks pettuseks.