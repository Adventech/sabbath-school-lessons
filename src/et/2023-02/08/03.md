---
title: Hingamispäev ja loomine
date: 15/05/2023
---

Jumal andis meile hingamispäeva sellepärast, et meie maailm vajab hädasti kahtlusi kõrvaldavat sõnumit loomisest. 1800ndate keskel, mil evolutsiooni­hüpotees vallutas tormiliselt intellektuaalse maailma, tõstis Jumal esile uskumatult hea lootuse kuulutuse. Õpime seda tundma Ilm 14:6, 7.

Saatan on igati pingutanud, et moonutada tõekspidamist loomisest, sest ta vihkab Jeesust ega taha, et Jeesust kummardataks meie Looja ja Lunastajana. Kuna on tekitatud kahtlus, kas Kristus väärib kummardamist meie Loojana, on hingamispäevast saamas suure võitluse keskpunkt. Jumala lõpuaja kuulutus kutsub kogu inimkonda taas kummardama Kristust taeva ja maa Loojana. Kummardamise aluseks on tõsiasi, et oleme Jumala loodud.

`Loe Ilm 14:6, 7 kontekstis 2Ms 2:1–3; 2Ms 20:8–11 ja 5Ms 5:12–15. Kuidas näeme, et hingamispäeva käsk on lüli loomise ja lunastamise vahel?`

Hingamispäev on igavene sümbol meie puhkamisest Temas. See on eriline tähis ustavusest Loojale (Hs 20:12, 20). See ei ole meelevaldne käsumeelne nõue, vaid näitab, kuidas Temas oma tegudest tõeliselt puhata. Hingamispäev räägib Jumalast, kes on meie jaoks saavutanud selle, mida me iial enda heaks teha ei saa.

Pühakiri kutsub meid igal hingamispäeval puhkama Tema armastuses ja hoolekandes. Hingamispäev sümboliseerib puhkamist, mitte tegutsemist; armu, aga mitte käsumeelsust; kindlustunnet, mitte hukkamõistu; sõltumist Temast, mitte meist endist. Igal hingamipäeval tunneme rõõmu Tema headusest ja täname Teda päästmise eest, mida leiame vaid Kristuses.

Hingamispäev on ka igavene ühenduslüli minevikus olnud täiusliku Eedeni ning tulevikus ilmsiks saava uue taeva ja uue maa aupaiste vahel (Js 65:17, Ilm 21:1).

Hingamispäev kutsub meid tagasi juurte juurde. See seob meid oma algse perekonnaga. Hingamispäeva on pidevalt peetud aegade algusest peale. See on katkematu seos ajas tagasi kuni loomiseni. See hoiab meie tähelepanu aukartustärataval tõel, et oleme Jumala lapsed. See kutsub meid väga lähedasse, isiklikku suhtesse Temaga.

`Kuidas vihjatakse hingamispäeva käsule Ilm 14:6, 7 ja miks on see meie lõpuaja kuulutuse jaoks oluline? (Vaata 2Ms 20:8–11.)`