---
title: Armust tulvil lootuseraamat
date: 09/04/2023
---

Piibli viimast raamatut, Ilmutusraamatut meenutades ei mõtle enamik inimesi Jumala armu peale. Jumala lõpuaja sõnumile mõeldes koonduvad nende mõtted sageli ehmatavatele koletistele, salapärastele sümbolitele ja kummalistele kujunditele. Neid inimesi, keda Ilmutusraamat hirmutab, on sama palju kui neid, keda Ilmutusraamat rahustab. Sellest on kahju, sest Ilmutusraamat on ometi armust läbi imbunud ja lootusest tulvil. Ka keset ehmatavaid metsalisi ning tagakiusamise ja raskete aegade eest hoiatamist annab Jumal meile ometi põhjust tunda rõõmu Tema päästest.

`Loe Ilm 1:1–3 ja Ilm 14:6. Mida räägivad kõnealused salmid meile nii Ilmutusraamatust kui ka „igavesest evangeeliumist“?`

Kogu Ilmutusraamat räägib Jeesusest. See on Tema sõnum oma rahvale ning eriti kohane Tema lõpuaja kogudusele. See on armust tulvil lootuse­sõnum lõpuajal. Kogu selle raamatu ulatuses räägitakse Kristusest kui tapetud Tallest ning neile, kes seda loevad, mõistavad ja selles avaldatud tõdede järgi tegutsevad, tõotatakse õnnistust.

Ilm 1:5, 6 sõnade kohaselt on Jeesus seesama, „kes meid armastab ning on meid lunastanud meie pattudest oma verega ning kes meid on teinud kuningriigiks, preestreiks Jumalale ja oma Isale“. Kristuses saame andeks. Arm andestab meie mineviku, annab jõudu olevikus ja pakub lootust tulevikuks. Seega oleme Kristuses vabastatud patu karistusest ja väest ning ühel päeval, varsti, vabastatakse meid ka patu olemasolust. Selline on Piibli viimase raamatu, Ilmutusraamatu sõnum.

_Ühtlasi on tegemist väga pakilise_ _sõnumiga, mida kujutab kiiresti keset taevast lendav ingel, kel on_ _„igavene evangeelium“._

_Evangeelium?_ Päästmine Kristusesse uskumise kaudu? Kristuse lepitussurm meie eest? Igavese elu tõotamine mitte selle alusel, mida meie teeme, vaid mida Kristus on meie heaks teinud? Kas kõige sellega algab kolme ingli kuulutus? Just nii!

Pole siis ime, et need on armust tulvil sõnumid, täis lootust ja lubadisi meie, murtud ja kannatavate inimeste jaoks.

`Kuigi on lihtne koondada tähelepanu metsalistele ning viimaste päevade hoiatustele, mida Ilmutusraamat silme ette toob, küsime: kuidas tasakaalustada seda kõike Ilmutusraamatu vaieldamatult tähtsaima sõnumiga: Kristuse ennastohverdava armastusega meie eest?`