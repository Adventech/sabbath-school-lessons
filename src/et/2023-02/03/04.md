---
title: Armu lugu
date: 11/04/2023
---

Kolme ingli kuulutus on armu lugu. See on jutustus Päästja mõõtmatust armastusest – lugu Jeesusest, kes meid niivõrd armastab, et kogeb pigem ise põrgut kui laseb ühelgi meist hukkuda. See on lugu piiritust, põhjatust, hoomamatust, kustumatust, lakkamatust, tohutust armastusest.

Jumalale ei ole kunagi miski üllatuseks. Tema ei allu inimlike valikute muutlikele tuultele. Oleme juba näinud, et Tema plaan päästa meid patu meelevallast ei olnud mingi tagantjärgi tulnud mõte siis, kui patt juba tõstis oma inetut pead. Jumalat ei tabanud patu kohutav draama ootamatult.

`Loe Ilm 13:8 ja 1Pt 1:18–20. Mida õpetavad need salmid meile lunastusplaani kohta?`

Fraas „igavene evangeelium“ Ilm 14:6 räägib minevikust, olevikust ja tulevikust. Kui Jumal lõi inimsoo suutlikkusega langetada moraalseid valikuid, nägi Ta ette võimalust, et nad valivad valesti. Kui Tema loodud olevused suutsid valida, suutsid nad ühtlasi mässata Tema armastava olemuse vastu. Ainus viis midagi sellist vältida olnuks luua robotid, mida juhitaks ja manipuleeritaks mingi jumaliku kosmilise plaani järgi. Pealesunnitud truudus on Jumala olemusega risti vastupidine. Armastus nõuab valikut, võimalust langetada valed valikud. Seega valmis lunastusplaan Jumala mõtteis enne, kui meie esimesed esivanemad Eedenis vastu hakkasid.

„Lunastusplaan ei olnud tagantjärele tekkinud mõte, pärast Aadama langemist kavandatud ettevõtmine. See oli „saladuse ilmutus, mis on olnud igavesest ajast varjul“ (Rm 16:25). See oli põhimõtete avaldumine, mis on olnud Jumala trooni aluseks igavestest aegadest.“ – Ellen G. White, „Ajastute igatsus“, orig lk 22.

„Igavene evangeelium“ räägib küll minevikust ja olevikust, kuid selle aluseks on lootusrikas tulevik. See räägib igavesti elamisest koos Temaga, kelle südames põleb soov olla meiega igavesti.

`Loe Ef 1:4. Mõtle, mida tähendab, et juba enne „maailma rajamist“ „valiti“ meid saama päästetud Kristuses. Miks peaks see tõde olema sinu meelest väga julgustav?`