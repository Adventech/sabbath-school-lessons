---
title: Misjoniliikumine
date: 13/04/2023
---

Piibli põhjaliku ja sügava uurimise abil hakkas alguspäevade adventistides kasvama arusaamine eelkirjeldatud kuulutuse tähtsusest. Nad tajusid, et Jumalal oli selle põlvkonna jaoks kohane sõnum – pakiline sõnum lõpuajaks, mida tuli kuulutada igale rahvahõimule, suguharule, keelele ja rahvale selleks, et valmistada maailm ette Kristuse tulekuks. Kolme ingli kuulutus on olnud adventmisjoni ajend algusest peale.

1874. aastal saatis peakonverents Euroopasse meie esimese misjonäri. Ellen G. White nimetas John Andrewsi „võimekaimaks meheks meie ridades“. Andrews rääkis vähemalt seitset keelt, suutis peast tsiteerida Uut Testamenti ja teadis peast suuremat osa Vanast Testamendist. Ta oli väljapaistev õpetlane, viljakas kirjanik, mõjus õpetaja ja asjatundlik teoloog.

Miks saata selline inimene kohta, kus oli väga vähe usklikke? Miks saata oma „võimekaim mees“ tundmatule misjonipõllule? Ja miks oli ta valmis minema? Tema naine oli paar aastat varem surnud. Miks oli ta valmis jätma Ameerikas olevad sugulased ja sõbrad ning purjetama koos oma kahe lapsega tundmatule maale, riskides Kristuse pärast kõigega?

On vaid üks põhjendus. Ta uskus, et Jeesus tuleb varsti ja et lõpuaja tõde sisaldav kuulutus peab jõudma kogu maailma.

Meie ajaloo jooksul on just väljapaistvaimad ja parimad meie hulgast reisinud maailma eri paigusse, et kuulutada Jumala lõpuaja sõnumit. Nad on olnud õpetajad, meditsiinitöötajad, pastorid, talunikud, mehaanikud, puusepad või mitmesugused kaupmehed. Osa oli koguduse palgal, aga paljud mitte. Nad olid lihtliikmed, kes uskusid, et Jeesus tuleb varsti.

`Loe Ilm 14:6; Ap 1:8 ja Mt 24:14. Mida ühist neis salmides näed?`

Igavese evangeeliumi kuulutamine ületab geograafilised piirid. See tungib Maa üksildasimate paikadeni. See jõuab igat keelt rääkivate ja igat kultuuri kandvate inimesteni. Lõpuks mõjutab see tervet maailma. Vägagi innustav on teada, et meie sõnum on praeguseks jõudnud rohkem kui 210 riiki kõigist maailma 235 riigist, mida Ühinenud Rahvaste Organisatsioon tunnustab.

`Millist osa täidad sina ja kuidas saaksid seda paremini täita, kui aitad levitada kolme ingli kuulutust igale„rahvahõimule, suguharule, keelele ja rahvale?`