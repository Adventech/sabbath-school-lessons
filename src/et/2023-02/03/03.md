---
title: „Igavene“ evangeelium
date: 10/04/2023
---

Märkad, et Ilm 14:6, kolme ingli kuulutuse alguses on sõnad „igavene“ ehk „igikestev“ evangeelium. Kui me ei saa aru evangeeliumi sügavusest, siis ei taba me kogu kolme ingli kuulutuse sisu. Me ei saa täielikult mõista Jumala kohtutunni sõnumit või Baabüloni langemist või metsalise märki, kui meil puudub arusaamine evangeeliumist.

`Loe 1Kr 15:1–4; Rm 3:24–26 ja Rm 5:6–8. Kuidas räägivad need salmid „igavesest evangeeliumist“?`

Evangeelium on uskumatult hea rõõmusõnum sellest, et Kristus suri meie pattude eest, tõusis auliselt üles ning armastab meid alati ja kannab meie eest hoolt. Kui usume Tema valatud veresse ja Tema ülestõusmise väesse, siis vabastatakse meid nii patu karistusest kui ka selle võimust. Apostel Pauluse mõtteid kütkestas Kristus ning Tema oli Pauluse õpetuste ja jutluste keskpunkt. Ristilöödud Kristus lunastas Pauluse mineviku süüst ja hukkamõistust. Ülestõusnud Kristus andis talle jõu elada olevikus ning tagasitulev Kristus andis talle tulevikulootuse.

Märkad, et roomlastele kirjutatud kirjast tõusevad esile neli mõtet:

1. Meid mõistetakse õigeks armust.

2. Arm teeb teatavaks Jumala õiguse.

3. Arm mõistab õigeks need, kes võtavad usu kaudu vastu Jeesuse.

4. Jumal osutas oma armastust meile juba siis, kui olime alles patused.

Kristuse arm on pälvimatu, ärateenimatu ja välja teenimata. Jeesus suri piinarikast, vaevalist surma, mis langeb osaks hukka minevatele patustele. Ta koges Isa viha ehk täielikku jumalikku karistust patu vastu. Ta jäeti maha selleks, et meid saaks omaks võtta. Ta suri surma, mis kuulus meile, et meie saaksime elu, mis kuulus Talle.

`Seega pole ju ime, et päästetud saab usust ja mitte seaduse tegudest? Mida saaksime üldse lisada; mida saaksid meie teod, ka parima kavatsusega tehtud ja Pühast Vaimust tulvil teod lisada sellele, mida Kristus on juba meie heaks ristil teinud?`

Ja see plaan, lunastusplaan oli paika pandud juba enne aegade algust (2Tm 1:9; Tt 1:2; Ef 1:4). See aitab selgitada, miks on plaani nimeks „igavene“ evangeelium. Enne maailma loomist, teadis Jumal, mis juhtub, ja nii algatas Ta lunastusplaani, et tulla kriisiga toime, kui see viimaks käes on.