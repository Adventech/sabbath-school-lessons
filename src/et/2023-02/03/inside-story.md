---
title: Misjonilugu
date: 14/04/2023
---

#### Roosad juuksed ja Jumal

_Loo on kirja pannud Andrew McChesney._

Mõni päev enne kooliaasta algust helistas Ukrainas üks ema seitsmenda päeva adventistide algkooli direktorile.

„Ma ei saa religioonist tuhkagi aru ja ma ei tea mitte midagi uskkondadest,“ ütles see ema, „aga ma lihtsalt nägin teie kooli ees teksti „kristlik kool“ ning olen täiesti kindel, et just seda olen ma otsinud.“

Direktorit selline telefonikõne huvitas ja ta küsis lisa. Direktor sai teada, et helistas Nataša-nimelise tüdrukukese ema.

Ema ütles, et kui ta Nataša sündimist ootas, oli talle sageli tulnud mõte saata oma laps ühel päeval kirikukooli. Selline visa mõte ajas teda hämmingusse, sest ta ei uskunud Jumalasse. Kui Nataša jõudis kooliminekuikka, pani ema ta kirja ühte erakooli, mis lubas kasvatada loovust täieliku vabaduse ja karistamatuse õhkkonnas. Nataša ema muutus ärevaks, kui teises klassis käiv tüdruk teatas, et tahab oma juuksed roosaks värvida. Sellel suvel hakkas ema muretsema, et distsipliini puudumine kahjustab viimaks tema tütre tulevikku. Siis märkas ta adventkooli silti, talle meenusid raseduseaegsed mõtted ja ta ütles endamisi: „Tahan, et mu laps käiks siin koolis.“

Esimesel koolipäeval alustas Nataša kooliteed kolmandas klassis koos viie lapsega, kes kõik pärinesid adventkodudest. Alguses oli tüdrukul maadlemist teistele lastele järele jõudmisega, aga ta sai ruttu põhja alla. Piibli lugemine ja hommikused palvused oli Tema jaoks midagi täiesti uut. Silmad suured, imest ta innukalt endasse kõike, mida Jumalast kuulis.

Kui kooliaasta oli kestnud mitu nädalat, helistas ema direktorile ja ütles, et on rahul muutustega, mida ta oma tütre juures näeb.

„Talle meeldivad teie piiblitunnid ja ta on sellesse kooli armunud,“ ütles ema. „Ta räägib meile kõigest, mis seal toimub, ja on meid pannud söögipalveid tegema. Olen väga rõõmus, et ta teie kooli tõin!“

Ei läinudki kaua, kui ema võttis direktoriga ühendust ja küsis adventistide uskumuste kohta rohkem infot. „Nataša tahab saada adventistiks ja mina tahaksin teada, millised muudatused tuleb meil oma elus teha,“ ütles ta. „Ka mina tahan saada adventistiks.“

Selle perekonna lugu ei ole veel lõppenud. „Nende tee koos Jeesusega on äsja alanud,“ ütles Euro-Aasia Divisjoni haridusjuht Ivan Rjapolov, kelle haldusalasse Ukraina kuulus.

_Täname sind sinu misjoniannetuste eest, mis toetavad adventharidust kogu maailmas._
