---
title: Kogu maailmale
date: 12/04/2023
---

`Loe veel kord Ilm 14:6. Millises ulatuses kuulutatakse igavest evangeeliumi ja miks on see vastus oluline meile meie missiooni ning koguduse ellu kutsumise seisukohalt?`

Kolmest inglist esimese kiireloomulise lõpuaja kuulutuse alusel tuleb „igavene evangeelium“ teatavaks teha kõigile rahvastele, suguharudele, keeltele ja inimestele. Siin on tegemist nii tohutu, avara, ulatusliku ja kõikehaarava missiooniga, et sellesse tuleb panustada kõik. See nõuab meie parimaid jõupingutusi ja vajab meie täielikku pühendumist. See juhib meid isiklike huvide juurest kire juurde olla Kristuse teenistuses. See inspireerib meid millegi suuremaga, kui me ise oleme, ning juhib meid oma mõistuse kitsastest piiridest välja suurejoonelisema tulevikupildi poole.

`Loe Mt 28:19, 20. Kuidas sobivad need salmid kokku esimese ingli sõnumiga?`

Paul David Tripp arutleb oma raamatus „A Quest for More: Living for Something Bigger Than You“ („Enamat otsides: elu millegi suurema nimel kui sa ise“) iga inimese psühholoogilise vajaduse üle olla osaks millestki endast suuremast: „Inimesed loodi olema osaks millestki suuremast kui nende oma elu. Patt sunnib meid piirduma oma eluringiga. Kristuse arm päästab meid iseendale keskendunud riigikese klaustrofoobsetest piirangutest ning vabastab meid elama igaveste eesmärkide nimel ja tundma rõõmu Jumala riigist.“

Miski muu pole nii innustav, nii rahuldustpakkuv ja meeldiv kui olla osaks jumalikust liikumisest, mille Jumal on ettenägelikult äratanud selleks, et saavutada kaugelt suurem ja avaram eesmärk, kui üks inimene omaette suudab. Ilm 14. peatükis kirjeldatud Jumala korraldus on suurim eesmärk, mis on Tema kogudusele iial antud. See on innukas üleskutse pühendada oma elu täitma taeva suurimat ülesannet – ilmutada Jumala hoomamatut armastust vahetult enne Jeesuse tagasitulekut.

`Milliseid kogemusi on sul seoses osalemisega milleski suuremas kui sa ise? Kuidas aitab see kogemus sul aru saada tänase uurimise mõttest? Mis saaks olla suurem sellest, kui sind kasutab maailmaruumi Looja, et kutsuda universumis esile igavest muutust?`