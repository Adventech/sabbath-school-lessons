---
title:  Pitseeritud rullraamat
date:   22/01/2019
---

`Loe Ilm 5:1–4. Mida tähendab rullraamat Js 29:11, 12 valgel ja miks Johannes nuttis?`

Kreekakeelne piiblitekst näitab, et rullraamat oli troonil istuva Isa paremas käes. See ootas Teda, kes oli väärt seda võtma ja „lahti tegema selle pitsereid“ (Ilm 5:2).

Ellen G. White’i sõnade kohaselt on pitseeritud rullraamat „Jumala jumaliku kaitse ajalugu, riikide ja koguduse prohvetlik ajalugu. Sellesse olid kirjutatud jumalikud seisukohavõtud, Tema autoriteet, Tema korraldused, Tema seadused, Igavese kogu sümbolnõu ning kõikide rahvaste valitsevate võimude ajalugu. Sümboolselt oli selles rullraamatus koos iga rahva, keelerühma ja inimese mõju maakera algusest alates kuni selle lõpuni.“ – Ellen G. White, _Manuscript Releases_, 9. kd, lk 7.

Lühidalt, rullraamat sisaldab Jumala saladust seoses Tema plaanidega patuprobleemi lahendamisel ja langenud inimkonna päästmisel. Sellest saladusest hakatakse täielikult aru saama Kristuse teisel tulekul (vaata Ilm 10:7).

`Loe Ilm 5:2–7. Miks on Kristus kogu universumis ainus, kes on väärt võtma rullraamatut ja selle pitsereid avama?`

Kriis troonisaalis on seotud Saatana vastuhakuga. See planeet, kuigi Jumal selle lõi, on olnud anastaja, Saatana, ülemvõimu all. Johannese pisarad väljendasid Jumala rahva igatsust, alates Aadamast, pääseda patu kütkeist. Rullraamatus oli Jumala plaan patuprobleemi lahendamiseks. Kahtlemata suutnuks Jumal oma määratult suures jõus selle plaani ellu viia. Kuid langenud inimsoo lunastus nõudis midagi erilist – nõudis Jeesust, kes „võitis“ ja oli seega väärt avama raamatut, võtma endale valitsemist selle maa üle ning saama meie Vahemeheks taevases pühamus.

`Kuidas õpime oma kristlikus kogemuses pidama Jeesust esimeseks ja kõigeks?`
