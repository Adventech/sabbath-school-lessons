---
title:  Taevane koosolek troonisaalis
date:   21/01/2019
---

See, kuidas kirjeldatakse Ilm 4:4 nimetatud vanemaid, näitab, et nemad ei ole ingelolevused. Nimetust „vanemad“ kasutatakse Piiblis alati inimeste kohta. Vastandina inglitele, kes seisavad ilma erandita Jumala läheduses, istuvad need vanemad troonidel. Valged rõivad nende seljas on Jumala ustava rahva riietus (Ilm 3:4, 5). Võidukroonid (kreeka keeles _stephanos_, Ilm 4:4) nende peas on eranditult võidukate pühade juurde kuuluv (Jk 1:12). Kõik neis üksikasjus annab mõista, et 24 vanemat on ausse võetud pühad.

Arv 24 on sümboolne: see koosneb kahest kaheteistkümnest; 12 Piiblis on Jumala rahva sümbol. 24 vanemat võiksid esindada Jumala rahvast kogu ulatuses, nii Vana kui ka Uue Testamendi aja oma. Arv 24 peegeldab ka maises templiteenistuses 24 teenistuskorraks jagatud preesterkonna juhte (1Aj 24:1–19).

Tõsiasi, et 24 vanemat ei mainita mitte kordagi varem Piiblis, annab mõista, et tegemist on uue hulgaga taevases troonisaalis. Ehk on nad need, kes äratati Jeesuse surma ajal surnuist üles (Mt 27:51–53).

Kui nii, siis said 24 vanemat, kes läksid koos Jeesusega taevasse, inimkonna esindajateks, et tunnistada Jumala tegude õiglust lunastusplaani täitmisel. Ilm 5:9 kummardavad 24 vanemat koos nelja olevusega (8. s) silmili maha Talle ette, kes oli tapetud ja nüüd elab. Üheskoos laulavad nad uut laulu, ülistavad Talle väärt olijana, sest: „Sina olid tapetud ning sina oled ostnud Jumalale oma verega inimesi kõigist suguharudest ja keeltest ja rahvastest ja paganahõimudest ning oled nad teinud kuningriigiks ja preestreiks meie Jumalale ning nad hakkavad valitsema kuningatena üle ilmamaa“ (Ilm 5:8–10).

`Ilm 4:6–8 mainib ka nelja olevust. Võrdle nende kirjeldust nelja olevusega kirjeldusega Hs 1:5–14 ja Hs 10:20–22 ning seeravite omaga Js 6:2, 3.`

Need neli olevust sümboliseerivad ülendatud olendeid, kes teenivad Jumalat Tema käsilastena ning on Tema trooni valvurid (Ps 99:1). Nende tiivad osutavad sümboolselt sellele, kui kiiresti nad täidavad Jumala korraldusi, ning nende silmad osutavad arukusele. Nende kohalolu trooni ümber, koos 24 vanema ning lõpmatult paljude inglitega (Ilm 5:11), näitab, et troonisaalis on esindatud nii taevas kui ka maa.
