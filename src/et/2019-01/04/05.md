---
title:  Tall on väärt
date:   23/01/2019
---

`Loe Ilm 5:8–14 koos Ef 1:20–23 ga ja Hb 10:12 ga. Mida need piiblisalmid koos ütlevad, mis annab meile suure lootuse ja lohutuse maailmas, kus on iseenesest väga vähe lootust ja lohutust?`

Kui Kristus, Tall, astub trooni juurde, võtab Ta rullraamatu oma kätte. Selle teoga näitab Ta, et kogu mõjuvõim ja ülim autoriteet kuulub Talle (vaata Mt 28:18; Ef 1:20–22). Sel hetkel kinnitab kogu universum Kristuse õiglast valitsemist Maa üle. Selle, mille kaotas Aadam, võitis tagasi Kristus.

Kui Kristus võtab rullraamatu, osutab see tõsiasjale, et Tema hoiab kogu inimkonna saatust oma käes. Neli olevust ja 24 vanemat langevad silmili Tema ette ja kummardavad Teda, nagu nad tegid Ilm 5:9: „Sina oled väärt võtma raamatu ning avama selle pitserid, sest sina olid tapetud.“ Selle jumaldava teoga kinnitavad aulised inglid ja lunastatud inimkonna esindajad Kristuse ohvri inimkonna heaks. Oma verega on Ta maksnud lunahinna langenud inimeste eest ning pakub neile kogu lunastuslootuse ja tõotuse tulevikuks, mida me vaevu ette kujutame.

Nelja olevuse ja vanematega ühineb nüüd lugematu hulk ingleid trooni ümber ning nad laulavad ülistust Tallele, kes oli tapetud ja nüüd „elab…, et nende eest paluda“ (Hb 7:25). Troonisaalis olijad ühendavad hääled, et valjult hüüda: „Tall, kes on tapetud, on väärt võtma väge ja rikkust ja tarkust ja võimu ja au ja kirkust ja õnnistust“ (Ilm 5:12).

Siinkohal ühineb kogu loodu taevas ja maa peal kuningliku ülistuse esitamiseks nii Isale kui ka Kristusele: „Sellele, kes istub troonil, ja Tallele – õnnistus ja au ja kirkus ja võimus olgu igavesest ajast igavesti“ (Ilm 5:13). Nende kiitus tipneb sõnaga „Aamen“ nelja olevuse suust ning 24 vanemat heidavad silmili maha, lõpetades sellega tormilise ülistamise taevases troonisaalis.

`Füüsikud spekuleerivad, et ühel päeval universum kas põleb ära, kukub iseenesest kokku või lihtsalt rebeneb tükkideks. Jumala Sõna pakub tuleviku kohta päris teistsuguse pildi! Kuidas hakata juba nüüd rõõmu tundma tulevikust, mis meid ees ootab? `
