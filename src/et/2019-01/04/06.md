---
title:  Nelipüha tähendus
date:   24/01/2019
---

Püha Vaimu väljavalamine nelipühal (Ap 2:1–4) annab kinnituse ühele otsustavaimale sündmusele lunastusplaani ajaloos: toimus Kristuse pühitsemine Tema Kolgata-järgsesse ametisse Kuninga ja Ülempreestrina taevases pühamus (vaata ka Ap 1:4–8; Ap 2:33). Oma ülempreesterliku tegevuse kaudu Isa paremal käel (Ilm 5:6, 7) saab Kristus ellu viia lunastusplaani selle lõpliku täitmiseni. Meie Vahemehena taevases pühamus tegutseb Jeesus meie päästmiseks. Tema tõttu on usklikel vaba ligipääs Jumalale ning nad leiavad andestust oma pattudele.

`Loe Ap 2:32–36 koos Jh 7:39ga. Millist lootust ja julgustust saad tõsiasjast, et Jeesus on taevas meie Ülempreester ja Kuningas?`

Kristuse ülendamisele taevases pühamus järgnes Püha Vaimu laskumine jüngrite peale. Ilm 5:6 nimetab seitset [Jumala] vaimu, „kes on läkitatud kogu ilmamaale“. Ühes varasemas õppetükis nägime, et seitse vaimu tähistavad Püha Vaimu tegevuse täiust siin maa peal. Kristuse kroonimisel saadetakse Vaim kogudusse. See Püha Vaimu saatmine on üks Kristuse esimesi tegusid meie Ülempreestrina taevases pühamus. Püha Vaimu väljavalamine tähendas, et Jeesus oli astunud Isa ette ning Jumal oli Tema ohvri inimkonna heaks vastu võtnud.

„Kristuse taevaminek oli signaaliks Tema järelkäijaile tõotatud õnnistuse saamiseks… Kui Kristus sisenes taevastesse õuedesse, tõsteti Ta keset juubeldavaid ingleid troonile. Niipea, kui see tseremoonia oli lõpule viidud, langes Püha Vaim rikkalike voogudena jüngritele ning Kristus sai tõepoolest austatud – sellesama auga, mis Tal oli olnud Isaga igavesest ajast peale. Püha Vaimu väljavalamine nelipühil oli taeva märguanne, et Lunastaja kroonimine uude ametisse oli lõpule viidud. Vastavalt oma tõotusele oli Ta saatnud taevast Püha Vaimu oma järelkäijatele märgiks, et Ta oli Preestri ja Kuningana vastu võtnud kogu meelevalla taevas ja maa peal ning oli nüüd võitud Valitsejaks oma rahva üle.“ – Ellen G. White, _Apostlite teod_, lk 38, 39.

`Loe Hb 4:16 ja 8:1. Millise lootuse ja julgustuse saad kinnitusest, et Jeesus on Kuninga ja Preestrina saanud kogu voli taevas ja maa peal? Kuidas aitab selle tõe uskumine sul toime tulla sinu igapäevaelu olukordadega ja ebakindlusega tuleviku ees?`
