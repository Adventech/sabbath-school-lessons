---
title:  Taevases troonisaalis
date:   20/01/2019
---

Ilm 4:1 alates kutsub Jeesus Johannest tulema üles taevasse, et näidata talle ajalugu Johannese päevist kuni Kristuse tulekuni.

`Ilm 4:1–8 koos Hs 1:26–28ga ja Ilm 5:11–14ga kirjeldavad taevast troonisaali. Mida saame neist salmidest teada selle kohta, mis laadi on taevane troonisaal?`

Apostel vaatas avatud uksest taevasesse templisse ja Jumala troonile. Troon sümboliseerib Jumala võimu ja autoriteeti loodu üle, vikerkaar trooni ümber aga tähendab Jumala ustavust oma tõotuste suhtes (1Ms 9:13–16; Js 54:9, 10). Kuid Saatan, kes haaras enda kätte valitsemise Maa üle ning on Jumala vastane, on Jumala autoriteedi vaidlustanud. Keskne teema suures võitluses Jumala ja Saatana vahel on see, kellel on õigus valitseda. Johannese nähtud taevase nõukogu eesmärk, kes olid kogunenud taeva troonisaali, oli tõendada Jumala õigust universumi üle valitseda.

`Loe Ilm 4:8–11 ja Ilm 5:9–14. Mida õppisid sellest lõigust õige jumalakummardamise kohta? Miks väärib Issand Jumal kummardamist 4. peatükis ja miks on Tall seda väärt Ilm 5:9–14?`

Ilm 4. ptk esitab üldise kirjelduse taevase templi troonisaali kohta ja jumalateenimise kohta, mis seal korduvalt toimub. Kui 4. ptk jumalakummardamine ülistab Jumala loovat väge, siis 5. ptk oma tähistab tapetud Talle pakutud lunastust. Need peatükid näitavad, et õige jumalakummardamine jutustab üha uuesti Jumala võimsatest loomis- ja lunastustegudest ning ülistab neid. Jumalal, kes lõi maailma kuue päevaga, on vägi ja suutlikkus ennistada see algsesse olukorda ning muuta see Tema rahva igaveseks koduks; seda kõike on Ta tõotanud teha.

**Mõtle, mida evangeelium õpetab: Tema, kes lõi, mitte üksnes meid ja meie maailma, vaid kogu kosmose, oli ühtlasi „Tall, kes on tapetud“ (Ilm 5:12) meie pärast. Millist imelist lootust pakub see õpetus valu ja segadust täis maailmas?**
