---
title: Misjonilugu
date:   25/01/2019
---

#### 2 võimatut palvet

_Loo on kirja pannud Andrew McChesney._

Üks kimbatusse viivaim küsimus, mida inimesed esitavad, on: Kuidas valida õige abikaasa? Seitsmenda Päeva Adventistide Inter-Euroopa Divisjoni esimehe Mario Brito jaoks oli see lihtsalt nii. Ta küsis Jumalalt kaht näiliselt võimatut märki.

Mariole meenus Maria siis, kui ta palvetas selle misjonimeelse naise pärast kolmanda aasta teoloogia üliõpilasena Prantsusmaa Adventülikoolis Collongesis, Prantsusmaal. Nad olid kohtunud eelmisel aastal Hispaania Adventistide Seminari (nüüdne Hispaania Adventistide Kolledž) õpilastena Saguantos, Hispaanias.

Mariol oli tunne, et Maria võiks olla see õige. Kuid ta polnud täiesti kindel, seepärast ta palvetas: „Jumal, kui Sina näed, et Maria võiks olla mu naine, siis pane talle südamele, et ta kirjutaks mulle kirja.“

See oli võimatu palve ajal, mil naised ei kutsunud mehi esimesena kohtama.
Mario üllatuseks sai ta umbes nädal hiljem sõbraliku kirja. Tema saatis omakorda Mariale sooja kirja ja palus Jumalalt teise võimatu palve.

„Issand, oleks tavaline, kui Maria vastaks,“ ütles ta. „Kuid kui tema saab olema mu naine, siis tee niimoodi, et ta ei vastaks.“

Nädalad möödusid ja kirja ei tulnud. Noored ei suhelnud omavahel enne järgmist kooliaastat, kui Maria kolis oma kolmandaks õppeaastaks Prantsusmaa Adventülikooli. Varsti hakkasid Mario ja Maria sõbrustama.

Ühel päeval küsis Mario Marialt uudishimulikult, miks neiu ei vastanud.

„Tundsin, et see kiri oli külm ja väga ametlik, seepärast otsustasin mitte vastata,“ ütles Maria.

Mario ei suutnud seesugust kirjeldust uskuda ja küsis, kas neiul on kiri veel alles. Maria leidis oma toast kirja ja nad lugesid seda veelkord koos. See oli sama soe, nagu Mario seda mäletas.

„Mis siis lahti oli, et sa ei vastanud?“ küsis Mario jälle.

Maria ei osanud midagi öelda. Siis rääkis Mario talle oma kahest palvest.

Maria naeratas. „Nüüd siis on selgus käes!“ lausus ta.

Paar abiellus järgmisel aastal.

Kolmkümmend üheksa aastat hiljem on Mario veendunud, et ta valis õige naise. Abielupaar teenis misjonitöö eesliinil, rajas kogudusi Portugali piirkondades, kuhu kuulutus Jeesusest veel jõudnud ei olnud, ja 2015. aastal valiti Mario Inter-Euroopa Divisjoni esimeheks.

Mario ja Maria kodu on samuti misjonipõld. Nad kasvatasid üles tütre, kes on abielus adventpastoriga, ning nad on olnud kasuvanemad 12 teismelisele.

„Marial on misjonäri süda,“ ütles Mario. „Jah, ma usun, et tema on minu jaoks see õige.“
