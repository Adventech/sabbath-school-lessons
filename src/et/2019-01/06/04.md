---
title:  Suur rahvahulk
date:   05/02/2019
---

`Loe Ilm 7:9, 10. Millist pühade hulka Johannes siinkohal näeb? Kuidas neid kirjeldatakse ja kust nad tulevad? Mida nad Jumala trooni ees hüüavad?`

Johannes näeb „suurt rahvahulka, keda ükski ei suutnud loendada“, neid, kes tulid „suurest viletsusest ning on pesnud oma rüüd ja teinud need valgeks Talle veres“ (Ilm 7:14). Tähendab, tegemist on erilise inimhulgaga, kes, vaatamata heitlustele, millest nad läbi on tulnud, on jäänud ustavaks Jeesusele; seda ustavust sümboliseerib neil seljas olev Tema täiusliku õiguse rüü. Piibel kasutab väga sageli sõna „viletsus/häda“ tähenduses, et usklikud kannatavad oma usu pärast (vaata näiteks 2Ms 4:31; Ps 9:10; Mt 24:9; Jh 16:33; Rm 5:3). Seega, ehkki osa adventistist piiblitõlgendajaid peab seda hulka 144 000 teiseks kujutuseks, võime mõista, et „suur rahvahulk“ osutab kõikidele lunastatutele, kes on oma usu pärast aegade jooksul kannatanud.

Ka siin, Johannese kirjelduse puhul „suurest rahvahulgast, keda ükski ei suutnud loendada“ näeme nii, nagu kogu Piiblis, armu tõttu pääste saamise suurt teemat. Inimesed, kes on lunastatud päästeks, igaveseks eluks, elama uutes taevastes ja uuel maal, taotlevad ainult Kristuse õigust, mida neile armust antakse.

„Kõige lähemal troonile seisavad need, kes olid kord innukad Saatana töös, kuid kes, otsekui tulest välja kistud tukid, tulid ja järgisid oma Päästjat sügava pühendumisega. Nende kõrval seisavad need, kes arendasid kristlikku iseloomu kesk valelikkust ja uskmatust ja kes austasid Jumala käsku, kui kristlik maailm selle tühistas. Nendega koos on miljonid inimesed kõikidest aegadest, kes surid oma usu eest märtritena. Ja edasi on „suur rahvahulk, keda ükski ei suutnud loendada kõigist rahvahõimudest ja suguharudest ja rahvastest ja keeltest… trooni ees ning Talle ees, valged rüüd üll ja palmioksad käes“ (Ilm 7:9). Nende võitlus on lõppenud, võit saavutatud. Nad on jooksnud võidujooksu ja saanud auhinna. Palmioksad nende käes on nende võidurõõmu sümboliks, valge rüü aga Kristuse plekitu õiguse võrdkujuks, mis nüüd neile kuulub.“ – Ellen G. White, _Suur võitlus_, lk 665.

`Jah, oleme kaetud Kristuse õigusega, usu anniga. Kuid kuidas me selle usu säilitame ning keset katsumusi ja viletsusi truuks jääme? Või veel tähtsam, kuidas säilitame usu ja truuduse heaolu ja õitsengu aegadel? (Vaata
5Ms 8:11–17.)`
