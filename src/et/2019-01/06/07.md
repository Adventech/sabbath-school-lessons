---
title:  Toetav mõte
date:   08/02/2019
---

Loe Ellen G. White’i raamatust _Valitud kuulutused_ , 3. raamat, lõiku „Patutus ja pääste“, lk 353–357.

144 000 identiteedi üle on tuliselt vaieldud. Ilmutusraamatust tundub ilmne, et 144 000 on Jumala rahva viimane sugupõlv Maa ajaloo eelõhtul. Teame, et nad läbivad viletsuseaja ja neid kaitstakse seitsme viimase nuhtluse eest (vaata Ps 91:7–16) ning nende ustavus proovitakse läbi nii, nagu ei ühegi eelneva sugupõlve oma.

Ometi pole meile teada antud, kes just selles hulgas olema saavad. Nende isikukuuluvus on üks saladustest, mida Jumal on jätnud enda teada (5Ms 29:29). Alles tulevik näitab, kes on selle päästetute hulga osa. Selle saladusega seoses on meile antud hoiatus:

„Kristus ütleb, et koguduses on neid, kes esitavad väljamõeldisi ja oletusi, siis kui Jumal on andnud suured, tähtsad, õilistavad tõed, mida peaks alati hoidma mõistuse varalaekas. Jumal ei juhi siis, kui inimesed korjavad üles selle teooria ja tolle teooria, kui nad tahavad uudishimulikult teada seda, mida neil ei ole vaja teada. Tema kavatsuse kohane ei ole see, et inimesed esitaksid midagi, mida tuleb oletada, midagi, mida Sõna ei õpeta. Tema tahe ei ole see, et nad hakkaksid võitlema küsimuste üle, mis neid vaimulikult ei aita, nagu näiteks: „Kes moodustavad 144 000?“ Seda saavad lühikese aja pärast küsimatagi teada need, kes on Jumala valitud.“ – Ellen G. White, _Valitud kuulutused_, 1. raamat, lk 174.

**Küsimused aruteluks:**

1. Mõtle sellisele manitsusele: „Püüdkem kogu jõust, mida Jumal on meile andnud, olla 144 000 hulgas.“ – Ellen G. White’i märked koguteosest _Piibli kommentaaarid, SPA poolt välja antud_, 7. kd, lk 970. Kuidas sa need sõnad ellu rakendad? Kuidas mõjutab see püüdmine su igapäevaseid otsuseid?

2. 144 000 lõpuaja püha tähtis tunnusjoon on uue laulu laulmine. See on laul, mida keegi teine ei saa laulda, sest see on kogemuse laul – sellise kogemuse, mida ühelgi teisel inimhulgal ajaloos pole kunagi olnud (Ilm 14:3; Ilm 15:2, 3). Kui sa oma elule mõtled, siis kuidas kajab su praegusest elust sinu vaimuliku teekonna ja Kristusega tehtud värske kogemuse uus laul? Või kõlavad su elus varasemad vanad lood Jumala tegevusest möödanikus ning puudub praegune pühendumine? Millised muutused saad teha just nüüd selleks, et anda uuesti oma elu Tema kätesse?

3. Mis on vahe lihtsalt Kristusest teadmise ja tõeliselt Tema tundmise vahel? Kui keegi sinult küsiks: „Milline Kristus on?“ siis, mida sa vastaksid ja miks?
