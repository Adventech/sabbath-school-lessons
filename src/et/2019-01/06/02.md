---
title:  Tuulte kinni hoidmine
date:   03/02/2019
---

`Loe Ilm 7:1–3 koos 2Pt 3:9–14 ga. Mida Johannes näeb? Kui kaua peaksid inglid tuuli kinni hoidma? Mis juhtub siis, kui pitseerimine lõpetatakse?`

Vanas Testamendis esindavad tuuled laastavaid jõude, mille abil Jumal saadab täide kohtuotsuse õelate üle (Jr 23:19, 20; Tn 7:2). „Kui Jumala inglid lõpetavad inimlike kirgede raevutuulte vaoshoidmise, vallandub tõeline kaos.“ – Ellen G. White, _Suur võitlus_, lk 614. Neid laastavaid jõude peetakse jumaliku sekkumise abil kinni sel ajal, kui toimub Jumala rahva pitseerimine.

Vanal ajal oli pitseerimise põhitähenduseks omanikuõigus. Sümboolse pitseerimise mõte Uues Testamendis on selles, et „Issand tunneb omi“ (2Tm 2:19). Jumal tunneb ära oma rahva ja pitseerib nad Püha Vaimuga (Ef 1:13, 14; 4:30). Lõpuajal antakse pitser Jumalale ustava rahva laubale, kes peab Tema käske (Ilm 14:1, 12). Tegemist pole nähtava otsaette löödud tähisega, vaid nii, nagu Ellen G. White ütleb, tähendab see „enda sisse seadmist tõesse, nii intellektuaalselt kui vaimulikult, nii et neid [Jumala omi] ei saa kõigutada“. – Ellen G. White, _Viimaste päevade sündmused_, lk 220. Vastandina neile võtavad inimesed, kes lõpuks astuvad metsalise poolele, vastu metsalise märgi (Ilm 13:16, 17).

Jumala pitseeritud rahva ustavust on proovile pandud igas põlvkonnas. Kuid ustavuse proovikiviks lõpukriisis saab Jumala käskude pidamine (vaata Ilm 12:17; 14:12). Eriti saab Jumalale kuuletumise proovikiviks neljas käsk (Ilm 14:7). Nii nagu hingamispäev on olnud Jumala rahva tähis Piibli aegadel (Hs 20:12, 20; Hb 4:9, 10), nii saab sellest Jumalale truu olemise tähis lõpukriisis.

Lõpuajal toimib pitser ka seitsme viimase nuhtluse laastavate jõudude eest kaitsmise tähisena (vt Hs 9:1–11, et luua tausta Ilm 7:1–3le). Seega saab Ilm 6:17 tõstatatud küsimus lõpliku vastuse: need, kes suudavad kaitstutena püsima jääda Jumala viha päeval, on Jumala pitseeritud rahvas.

`Paulus hoiatab meid kurvastamast Püha Vaimu, kellega me oleme pitseeritud (Ef 4:30). Mida see tähendab? Kuidas saab Püha Vaimu kurvastada? Kui sa sellele vastuse saad, siis milliseid valikuid langetad, mis aitavad sul Teda mitte kurvastada?`