---
title:  Jumala pitseeritud rahvas
date:   04/02/2019
---

`Loe Ilm 7:4–8. Mis on Jumala pitseeritud rahva arv? Mis on selle konkreetse arvu mõte?`

Pitseeritute arvu teada andmine tähistab pitseerimise lõppemist. Johannes kuuleb, et nende arvuks on 144 000 Iisraeli kaheteistkümnest suguharust. Siin ei osutata mitte sõna otseselt võetavale numbrile, vaid sellele, mida see tähendab. Arv 144 000 koosneb 12 korda 12 korda 1000. Kaksteist on Jumala rahva sümbol: see oli Iisraeli suguharude arv, ja kogudus on ehitatud 12 apostli alusele (Ef 2:20). Seega esindab arv 144 000 Jumala lõpuaja rahvast tervikuna: „Kogu Iisraeli“ (juudid ja paganad), kes on valmis Kristuse tulekuks ja kes muudetakse surma nägemata (Rm 11:26; 1Kr 15:51–53).

Ilmne on, et 12 suguharu loend Ilm 7. peatükis ei ole sõnasõnaline, sest Iisraeli 12 suguharu – mis hõlmab nii Põhjakuningriigi kui ka Lõunakuningriigi – ei ole täna olemas. Põhjakuningriigi 10 suguharu viidi vangi assüürlaste vallutusretke ajal (2Kn 17:6–23), kus nad lõimusid teiste rahvastega. Nii et tänapäeva judaism ei koosne 12 suguharust.

12 suguharu loend Ilm 7. peatükis ei ole ka täpselt ühesugune teiste Pühakirjas leiduvate nimistutega (võrdle 4Ms 1:5–15; Hs 48:1–29). Esimese suguharuna on Ruubeni asemel nimekirjas Juuda suguharu (võrdle 4Ms 1:5). Samuti on Ilm 7. peatüki nimistust välja jäänud Daani ja Efraimi suguharud, mis on kirjas 4Ms 1. peatükis ja Hs 48. peatükis ning selle asemel on nimistus Joosepi ja Leevi nimed (Ilm 7:7, 8). Ilmne põhjus Efraimi ja nähtavasti ka Daani suguharu väljajätmiseks Ilm 7. peatüki nimistust on tõsiasi, et Vanas Testamendis on need kaks suguharu usust taganejad ja ebajumalateenistusele andujad (1Kn 12:29, 30; Ho 4:17).

Ilm 7. peatüki suguharude nimistu ei ole ajaloopärane, vaid vaimulik. Daani ja Efraimi puudumine sellest nimistust annab mõista, et kahe suguharu truudusetuse pärast ei ole neil kohta Jumala pitseeritud rahva hulgas. Ka viidatakse Uue Testamendi kogudusele kui Iisraeli 12-le suguharule (Jk 1:1). Ilm 7. peatüki 12 suguharu esindavad Jumala rahvast tervikuna, kes otsani vastu peavad, nii juute kui ka paganaid.

`Millised Piibellikud kinnitused annab Jumal neile, kes elavad hädaajal?`