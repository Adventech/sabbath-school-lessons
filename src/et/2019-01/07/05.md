---
title:  Rullraamatu söömine
date:   13/02/2019
---

**Loe Ilm 10:8–11.** Piiblis kasutatakse söömist väljendamaks Jumalalt tuleva sõnumi omaksvõtmist, et seda inimestele kuulutada (vaata Hs 2:8 – 3:11; Jr 15:16). Vastuvõetuna on kuulutus hea sõnum, kuid siis, kui seda kuulutatakse, põhjustab see mõnikord kibedust, kui paljud sellele vastu seisavad või selle hülgavad.

Johannese mõrumagus kogemus rullraamatu (mis kujutab Taanieli raamatut) söömisel on seotud Taanieli raamatus olevate lõpuaja kohta käivate prohvetikuulutuste lahti pitseerimisega. Johannes esindab siin Jumala lõpuaja kogudust, kelle kohustuseks on kuulutada evangeeliumi (vaata Ilm 14:6, 7) Taanieli raamatu 1260se prohvetliku aja (Tn 7:25) ehk 1260 päev/aasta lõpus.

Kontekst näitab, et Johannese nägemus osutab veel ühele mõrumagusale kogemusele prohvetliku 2300aastase perioodi lõpus. Kui millerlased Taanieli raamatu prohvetikuulutuste põhjal mõtlesid, et Kristus tuleb tagasi 1844. aastal, oli see sõnum nende jaoks magus. Kuid kui Kristust ei ilmunud, nagu nad ootasid, kogesid nad kibedat pettumust ja uurisid Pühakirja, et asjadest selgemini aru saada.

Johannesele tehti ülesandeks „jälle ennustada“ maailmale; see osutab hingamispäeva pidavatele adventistidele, kes toodi esile selleks, et kuulutada Kristuse teise tuleku sõnumit koos Taanieli raamatu ja Ilmutusraamatu prohvetikuulutustega.

`Loe Ilm 11:1, 2. Mida kästakse Johannesel teha?`

See lõik jätkab Ilm 10. peatüki vaatepilti. Johannesele anti korraldus mõõta ära tempel, altar ja jumalakummardajad. Piiblis on mõõtmise mõiste kohtu kujundiks (vaata Mt 7:2). Tempel, mida tuli mõõta, on taevas, kus Jeesus teenib meie heaks. Viitamine templile, altarile ja jumalakummardajatele osutab lepituspäevale (vaata 3Ms 16:16–19). See päev oli „mõõtmise“ päev, mil Jumal otsustas oma rahva pattude üle. Seega osutab Ilm 11:1 kohtule, mis leiab aset enne Kristuse teist tulemist. See kohtumõistmine puudutab eranditult Jumala rahvast – templis kummardajaid.

Ilm 11:1 näitab, et taevase pühamu sõnum on evangeeliumi otsustava kuulutamise keskpunkt, mille osaks on Jumala iseloomu õigeks mõistmine. Niisugusena annab see täie ulatuse evangeeliumi sõnumile Kristuse lepitustööst ja Tema õigusest, mis on inimeste ainsad päästevahendid.

`Pidades silmas, kui kesksel kohal oli veri lepituspäeva rituaalis (vaata 3Ms 16. ptk), kuidas hoiame alati meeles reaalsust, et kohus on hea sõnum? Miks on see tõde niivõrd tähtis?`