---
title:  Pühade palved
date:   10/02/2019
---

Ilm 8. peatükk algab pildiga seitsmest inglist, kes seisavad Jumala ees, igaüks valmis puhuma oma pasunat. Enne, kui pasunaid puhuma hakatakse, lükitakse vahele veel üks vaatepilt. Selle eesmärgiks on selgitada pasunate teoloogilist tähendust.

**Loe Ilm 8:3, 4** koos siin esitatud kirjeldusega Jeruusalemma templis toimunud igapäevastest teenistustest: juutide kommentaar Piibli kohta selgitab, et õhtuse ohvri puhul asetati lambatall põletusohvrialtarile ning veri valati altari jalamile. Ametisse määratud preester viis kuldse suitsutusastja templisse ja pani suitsutusrohtu pühas paigas olevale altarile. Kui preester välja tuli, paiskas ta suitsutusastja sillutisele, tekitades valju müra. Siinkohal puhusid seitse preestrit igaüks oma pasunat, tähistades templiteenistuste lõppemist selleks päevaks.

Võib näha, kuidas Ilm 8:3–5 kasutab õhtuse teenistuse väljendusrikkust. On märkimisväärne, et ingel paneb suitsutusrohte „kuldaltarile, mis on trooni ees“ (Ilm 8:3). Suitsutusrohud kujutavad Jumala rahva palveid (Ilm 5:8). Nende palvetele Jumal nüüd vastabki.

Ilm 8:3–5 annab tähtsat teavet seoses Ilmutusraamatu pasunatega:

* a. Seitse pasunat on Jumala karistus mässumeelsetele inimestele, vastusena Tema rõhutud rahva palvetele.

* b. Pasunad tulevad esile pärast Jeesuse kui Talle surma ja neid kasutatakse järjestikku kogu ajaloo kestel kuni Kristuse teise tulekuni (vaata Ilm 11:15–18).

`Loe Ilm 8:5 koos Hs 10:2ga. Kuidas selgitab Ilmutusraamatu pasunate olemust Hesekieli nägemus tule paiskamisest ärataganenud Jeruusalemma peale?`

Ingel täidab suitsutusastja tulega altarilt ja viskab selle ilmamaa peale. On tähendusrikas, et tuli pärineb samalt altarilt, millel ohverdati pühade palved. Tõsiasi, et tuli pärineb just sellelt altarilt, näitab, et seitsme pasuna karistused langevad maakera elanike üle vastusena Jumala rahva palvetele, ning sedagi, et Jumal sekkub nende kasuks Temale teada ajal. Suitsutusastja maha paiskamine võib olla ka hoiatus, et Kristuse vahendustegevus ei kesta igavesti. Armuajale saabub lõpp (vaata Ilm 22:11, 12).