---
title:  Toetav mõte
date:   15/02/2019
---

Seitse pasunat (Ilm 11:15–18) annavad märku selle maa ajaloo lõppemisest. On saabunud aeg, et Jumal oma väge ja võimu ilmutaks. See mässumeelne planeet, mis on olnud Saatana ülemvõimu all tuhandeid aastaid, on peagi saamas tagasi Jumala ülemvõimu ja valitsemise alla. Pärast Kristuse surma ristil ja Tema tagasiminekut taevasse kuulutati Kristus Maa seaduslikuks valitsejaks (Ilm 12:10, 11). Saatan jätkab veel talle võimalikku laastamist, kuid ta teab, et tema aeg on lühike (Ilm 12:12). Seitsmes pasun annab teada, et õigusi rikkuvate võimudega on tegeletud ja see maailm tuuakse _lõpuks Kristuse õiglase valitsemise alla._

Seitsmes pasun paneb paika selle raamatu teise osa sisu piirjooned: (1) _Rahvad olid vihased_. Ilmutusraamatu peatükid 12–14 kirjeldavad Saatanat vihast pakatavana (Ilm 12:17), kes koos oma kahe liitlasega – metsalisega merest ja metsalisega maast – valmistab maailma rahvaid võitluseks Jumala rahva vastu. (2) _Sinu viha on tulnud_: Jumal vastab rahvaste vihale seitsme viimase nuhtlusega, millele osutatakse kui Jumala raevule (vaata Ilm 15:1). (3) _Surnute üle kohtu mõistmise aega_ kirjeldatakse Ilm 20:11–15. (4) _Jumala sulaste tasu_ kujutatakse Ilmutusraamatu peatükkides 21 ja 22. (5) _Et hävitada neid, kes hävitavad maa_: Ilm 19:2 ütleb, et lõpuaja Baabüloni karistatakse, kuna see laostas ilmamaa. Saatana, tema väehulkade ja kahe liitlase hävitamine on suure võitluse draama viimane tegu (Ilm 19:11–20:15).

**Küsimused aruteluks:**

1. Aeg-ajalt leiame, et evangeeliumi kuulutamine võib olla mõru kogemus (Ilm 10:10); meie sõnad lükatakse tagasi, neid pilgatakse ja meid ennast lükatakse kõrvale ning naeruvääristatakse. Mõnikord võib jutlustamine ergutada vastuseisu. Millistele Piibli tegelastele võid mõelda, kes seisid selliste katsumustega silmitsi, ja mida saame nende kogemustest endagi jaoks õppida?

2. Mõtle sellise tsitaadi üle: „Ikka ja jälle on mind hoiatatud aja määramiste suhtes. Iialgi enam ei ole Jumala rahva jaoks sellist sõnumit, mille aluseks oleks aeg. Me ei tea täpset tähtaega ei Püha Vaimu väljavalamiseks ega Kristuse tulekuks.“ – Ellen G. White, _Valitud kuulutused_, 1. raamat, lk 188. Milliseid probleeme näed sel puhul, kui pärast 1844. aastat koostatakse lõpuaja sündmuste üksikasjalikke prohvetlikke kaarte? Kuidas saab kindlustada end paratamatute lõksude vastu, mida sellised kaardid võivad tekitada? 
