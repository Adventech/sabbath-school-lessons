---
title: Misjonilugu
date: 15/02/2019
---

#### Misjonär muutis mu „F-i“

_Loo on kirjutanud Eugene Fransch._

Olin keskpärane õpilane meie teoloogiakursusel Solusi Kolledžis enne Zimbabwe iseseisvumist. Minu jaoks oli raskeimaks aineks kreeka keel ning kõrgeim hinne, mida ma selles aines üldse sain, oli „C“.

Kui tegin oma viimast kreeka keele eksamit, teadsin, et kukkusin läbi.

„Õpetaja, kukkusin jälle läbi,“ ütlesin ma, kui tööd professorile, dr Leo Rauniole, ulatasin.

Ta naeratas ja ütles: „Olgu siis nii.“

Järgmisel nädalal olin mures selle pärast, et ma ei suutnud lõpetada. Olin kavatsenud kuu aega hiljem abielluda ning väljavaade veeta veel kuus kuud kreeka keele seltsis oli mõeldamatu.

Siis kutsus dr Raunio, pensioniealine Soomes sündinud misjonär, mind enda kabinetti ja ma sain esimest korda päriselt aru Jumala armu tähendusest.

„Olen jälginud sind siin koolimajas neli aastat,“ ütles dr Raunio. „Olen näinud, et radikaalsest sellist on saanud töökas noormees, kes armastab Issandat. Märkasin, et isegi muusika su kõlaritest muutus rock’n’rollist kristlikuks muusikaks.“

Üllatusin, et ta oli tähele pannud midagi sellist, mida keegi teine ei paistnud olevat märganud.

„Sa oled oma teistes ainetes hästi õppinud ja need läbinud,“ ütles dr Raunio. „Aga sa oled lahingut löönud kreeka keelega. Tean, kui palju tähendab sinu jaoks kolme nädala pärast toimuv lõpetamine. Tean, et sa oled teinud, mis suutsid, et kreeka keele eksam sooritada, kuid sul ebaõnnestus. Ja ikkagi tahan ma sulle armu anda,“ lausus ta. „Tean, et Jumalal on sinu jaoks plaan töös, mida sa tegema hakkad. Armust annan ma sulle hinde, millega saad lõpetada.“

Siis ta palus Jumalal minu tulevast tööd õnnistada.

Vähe teadsin ma siis, kui kaugele Jumal mind viib. Issand aitas mul töötada 18 aastat noortejuhina Zimbabwe adventkirikus. Pärast seda teenisin ma seitse aastat divisjoni noortejuhina. Sain juhtimisalase doktorikraadi. Iga päev palun Jumalalt abi, et ma oleksin armuline teiste suhtes, just nii nagu mulle armu anti.

Jumal näeb meie suutlikkust ka siis, kui oleme patus madalaimal. Ta teab, mida me kord Vaimust täidetuna korda saadame. Meilgi tuleb lõpetada käesolevale vaatamine ning saada Jumalalt silmad nägemaks tulevikupotentsiaali kaasinimestes.

_61aastane Eugene Fransch on Bulawayos asuvas Zimbabwe Uniooni peamajas sekretäri abi. Leo Raunio suri 72aastasena 1984. aastal, kolm aastat pärast Eugene’i lõpetamist._

_Osa 2015. aasta kolmeteistkümnenda hingamispäeva annetustest läks Solusi Ülikooli heaks, et ehitada poole suuremaks ülerahvastatud söögisaali – 500 istumis­kohalt 1000-le._