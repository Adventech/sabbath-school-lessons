---
title:  Ingel avatud raamatuga
date:   12/02/2019
---

Kuues pasun toob meid lõpuaega. Mida innustatakse Jumala rahvast sellel ajal tegema? Enne, kui kõlab seitsmenda pasuna hääl, tuuakse sisse vahepala, et selgitada Jumala rahva ülesannet ja kogemust lõpuajal.

`Loe Ilm 10:1–4. Mis siin toimub?`

„See võimas ingel, kes Johannest juhendas, oli mitte keegi muu kui Jeesus Kristus.“ – _Piibli kommentaarid, SPA poolt välja antud_, 7. kd, Ellen G. White’i märked, lk 971.

Ta asetab oma ühe jala mere peale ja teise maa peale, väljendades sellega oma kõikehaaravat võimu ning tõsiasja, et see, mida Ta kohe kuulutama hakkab, on üleilmse tähtsusega. Tema hüüd on otsekui lõvi möirgamine. Lõvi möirgamine on Jumala hääle sümbol (vaata Ho 11:10; Ilm 5:5).

Johannesel ei lubata üles kirjutada seda, mida piksed ütlesid. Tuleviku kohta käib palju sellist, mida Jumal ei ole Johannese kaudu paljastanud.

`Loe Ilm 10:5–7. Võrdle seda lõiku Tn 12:6, 7 ga. Millised sõnad on neil ühised?`

Kui Ingel ütleb, et „aega ei saa enam olema“ (Ilm 10:6), siis näitab kreekakeelne sõna _chronos_, et ta osutab mingile ajaperioodile. See suunab meid Tn 12:6, 7 juurde, kus ingel ütleb, et pühade tagakiusamine kestab aeg, ajad ja pool aega ehk 1260 aastat (aastad 538–1798 pKr), mille jooksul paavstlus kogudust taga kiusab (võrdle Tn 7:25). Kuna Taanieli raamatus ja Ilmutusraamatus sümboliseerib prohvetlik „päev“ aastat (4Ms 14:34; Hs 4:6), võrdub 360 päeva 360 aastaga ning kolm ja pool aega (ehk „aastat“) võrdub 1260 „päeva“ ehk aastaga. Millalgi pärast seda prohvetlikku perioodi saabub lõpp.

Ütlus, et aega enam ei kulu, osutab Taanieli raamatu ajalistele prohvetikuulutustele, eriti 2300le prohvetlikule päevale Tn 8:14 (457 eKr – 1844 pKr). Pärast seda perioodi ei ole enam prohvetlikke ajaperioode. Ellen White märgib: „See aeg, mida ingel pühaliku vandega välja ütleb, on … prohvetlik aeg, mis eelneb meie Issanda tulekule. See tähendab, inimesed ei saa enam kindlast ajast kõnelevat sõnumit. Pärast seda ajaperioodi, jõudes aastast 1842 aastasse 1844, ei saa enam ajada kindla prohvetliku aja jälgi. Pikim arvestus jõuab 1844. aasta sügisesse.“ – Ellen G. White’i märked koguteosest _Piibli kommentaaarid, SPA poolt välja antud_, 7. kd, lk 971.

`Mida räägib see Ellen White’i sulest pärinev tsitaat meile selle kohta, miks tuleb meil hoiduda igasugustest tuleviku kuupäevade määramisest?`