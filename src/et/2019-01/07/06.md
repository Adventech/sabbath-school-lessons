---
title:  Kaks tunnistajat
date:   14/02/2019
---

`Loe Ilm 11:3–6. Mismoodi heidavad need kaks tunnistajat valgust Serubbaabelile ja Joosuale nende kuninglikus ja preesterlikus rollis? Vt Sk 4:2, 3, 11–14.`

Kahe tunnistaja mõte pärineb juutide õigussüsteemist, mis nõuab vähemalt kahe tunnistaja olemasolu, et millegi tõepära kinnitada (Jh 8:17). Kaks tunnistajat kujutavad Piiblit – Vana ja Uut Testamenti. Neid kaht ei saa lahutada. Jumala rahvast kutsutakse kuulutama maailmale kogu Piibli sõnumit – „Jumala kogu tahtmist“ (Ap 20:27).

Neid tunnistajaid kujutatakse kotiriidesse rõivastununa 1260aastase prohvetliku päeva/aasta jooksul (aastad 538–1798) prohvetlikult kuulutamas. Kotiriie on leinarüü (1Ms 37:34); see osutab keerulistele aegadele, mil Piibel oli maha maetud ja inimlike traditsioonidega kinni kaetud.

`Loe Ilm 11:7–13. Kirjelda oma sõnadega, mis juhtus kahe tunnistajaga 1260 prohvetliku päeva/aasta lõppedes?`

Metsaline, kes tapab need kaks tunnistajat, tuleb üles otse Saatana elupaigast. See tunnistajate tapmine rakendub ajalooliselt Piibli-vastase ateistliku rünnaku ja religiooni kaotamise kohta seoses Prantsuse revolutsiooni sündmustega. Sellisele Prantsusmaal kehtestatud religioonivaenulikule süsteemile oli omane Soodoma moraalselt langenud seisukord, Egiptuse ateistlik ülbus ja Jeruusalemma mässumeelsus. See, mis juhtus Jeesusega Jeruusalemmas, juhtus nüüd Piibliga niisuguses religioonivastases süsteemis.

Tunnistajate elluärkamine osutab suurele vaimuliku huvi ärkamisele Piibli vastu pärast Prantsuse revolutsiooni, millest kasvas välja Kristuse teise tuleku liikumine koos Piibli tõdede taastamisega, piibliseltside rajamine ja Piibli üleilmne levitamine.

Otse enne lõppu on maailm Piibli viimase üleilmse kuulutamise tunnistaja (Ilm 18:1–4). See otsustav kuulutamine äratab vastuseisu, millele annab jõudu kurjade vaimude töö imetegude tegemisel, et meelitada metsalise kummardajad lõpuvõitlusesse Jumala ustavate tunnistajate vastu (vaata Ilm 16:13–16; Ilm 14:12).
