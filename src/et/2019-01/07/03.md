---
title:  Pasunate tähendus
date:   11/02/2019
---

Ilmutusraamat kasutab selleks, et rääkida Jumala sekkumisest oma rahva heaks, Vana Testamendi pasunate kujundlikku keelt. Pasunad olid vana-aja Iisraeli igapäevaelu lahutamatu osa (vaata 4Ms 10:8–10 ja 2Aj 13:14, 15). Nende heli tuletas rahvale meelde jumalateenistust templis; pasunaid puhuti ka lahingus, lõikuseajal ja pühade puhul.

Pasunapuhumine käis käsikäes palvega. Jumalateenistuse ajal templis või pühade puhul tuletasid pasunad meelde lepingut, mille Jumal oma rahvaga tegi. Samuti tuletasid need inimestele meelde vajadust olla valmis „Issanda päevaks“ (Jl 2:1). Lahingu jooksul kõlav pasunaheli edastas põhikorraldused ja hoiatused ning oli kutseks Jumalale päästa oma rahvas. Ilmutusraamatu pasunatel on selline taust.

`Loe Ilm 8:13 ja Ilm 9:4, 20, 21. Kes on seitsme pasuna karistuste alused?`

Sündmused, mida vallandavad Ilmutusraamatu pasunad, tähistavad Jumala sekkumist ajalukku selleks, et vastata Tema rahva palvetele. Kui pitserid puudutavad põhiliselt neid, kes tunnistavad ennast Jumala rahvaks, annavad pasunad teada maakera elanikke tabavatest karistustest (Ilm 8:13). Samal ajal hoiatavad need inimesi, kes maa peal elavad, et nad kahetseksid patte enne, kui on liiga hilja.

Seitse pasunat katavad sündmuste kulgemise Johannese ajast kuni selle maa ajaloo lõpuni (Ilm 11:15–18). Neid puhutakse ajal, mil eestkostmine taevas toimub (Ilm 8:3–6) ja maa peal kuulutatakse evangeeliumi (Ilm 10:8 – 11:14). Pasunate karistused on osalised, mittetäielikud; need avaldavad mõju ainult ühele kolmandikule olemasolevast. Seitse pasunat annavad teada, et Jumalal on saabunud aeg kehtestada oma õige võim. Seitse pasunat käivad umbkaudu samade perioodide kohta, mille sündmustest annavad ülevaate seitse kogudust ja seitse pitserit:

* (a) Esimesed kaks pasunat kuulutavad kohtuotsused rahvastele, kes lõid Kristuse risti ja kiusasid taga varakristlikku kogudust: mässulisele Jeruusalemmale ja Rooma impeeriumile.

* (b) Kolmas ja neljas pasun kujutavad taevast karistust kristliku koguduse ärataganemisele keskaja perioodil.

* (c) Viies ja kuues pasun kirjeldavad sõdivaid rühmitusi usulises maailmas hiliskeskajal ja reformatsioonijärgsel perioodil. Neid perioode iseloomustab järjest suurenev kurjade vaimude tegevus, mis juhib maailma lõpuks Harmagedooni lahingusse.

**Kahtlemata on ajalugu verine ning täis valu ja muret. Kuidas peaks see kurb reaalsus aitama meil tajuda, kui imeline on meile Jeesuse poolt tõotatu?**
