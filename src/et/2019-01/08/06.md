---
title:  Saatana lõpuaja strateegia
date:   21/02/2019
---

Ilm 12:17 tähistab muutust Saatana strateegias, kui ta püüab võita ilmamaa inimesi enda poolele ning isegi petta Kristusele ustavaid järelkäijaid. Kristliku ajaloo jooksul on Saatan püüdnud tõkestada Jumala päästetööd, peamiselt teravmeelsete kompromissidega koguduse sees ning sunnivahenditega ja tagakiusamisega väljastpoolt. Ajalugu näitab, et selline tegutsemine oli küll edukas palju sajandeid, kuid sellele astus vastu usupuhastus ja Jumala rahva poolt järk-järgult taasavastatud Piibli tõde. Kuid kuna Saatan mõistab, et ta aeg hakkab lõppema, tugevdab ta oma jõupingutusi ning läheb sõdima Jumala lõpuaja rahvaga (Ilm 12:17). Tema rünnakud ülejäänute pihta sisaldavad suure hulga pettusi. Deemonid sooritavad imetegusid ja kasutusele võetakse spiritistlikud ilmingud (Ilm 16:14). Selline ümberlülitus Saatana strateegias vastab tõsiasjale, et enam ei keskenduta ajaloole, vaid lõpuajale (vaata Mt 24:24).

On märkimisväärne, et sõnu „eksitama/petma“ kasutatakse Ilmutusraamatu peatükkides 12–20 sageli, kui kirjeldatakse Saatana lõpuaja tegevusi. Sõna „eksitama“ alustab (Ilm 12:9) ja lõpetab (Ilm 20:7–10) Saatana lõpuaja tegevuste kirjeldamise Ilmutusraamatus.

**Loe 2Ts 2:8–12 koos Ilm 13:13, 14 ja Ilm 19:20ga. Milline on lõpuaja pettuse olemus?**

Ilm peatükid 12–20 kujutavad Saatanat, kes püüab petta maailma (vaata Ilm 12:9; Ilm 13:14; Ilm 18:23; Ilm 19:20; Ilm 20:8). Ta kasutab omakorda enda töö tegemiseks poliitilisi ja usulisi võime: paganlikku Rooma riiki, mida sümboliseerib lohe (Ilm 12:4, 5); sellele järgnevat võimu, mida sümboliseerib merest esile tulev metsaline (Ilm 12:6, 15; Ilm 13:1–8), ja lõpuks võimu, mida sümboliseerib maast esile tulev metsaline (Ilm 13:11). Selle raamatu ülejäänud osas on saatanlik kolmik – paganlus/spiritism, mida sümboliseerib lohe; roomakatoliiklus, mida sümboliseerib merest esile tulnud metsaline; ja ärataganenud protestantism, mida sümboliseerib tallesarnane ehk maast esile tulnud metsaline – lahutamatult koos Jumala tegevusele vastu seismiseks maailmas. Nad tegutsevad selle nimel, et petta inimesi ja pöörata nad eemale Jumalast ning „koguda sõtta Kõigeväelise Jumala suureks päevaks“ (Ilm 16:13, 14). Kristuse teine tulek hävitab need valed religioossed süsteemid (Ilm 19:20), lohe aga, kes sümboliseerib nende maiste võimude kaudu tegutsenud kuradit (Ilm 12:9), hävitatakse tuhandeaastase ajastu lõpul (Ilm 20:10).

Ilmutusraamatu järgi on lõpuaja pettus nii suur, et enamik inimesi juhitakse hävingusse viivale teele (Mt 7:13).

**Kaks korda esitatakse Ilmutusraamatus üleskutse olla tark ja vaimulikult arukas selleks, et eristada lõpuajal Saatana petliku olemusega tegevusi ja seista neile vastu (Ilm 13:18; 17:9). Mis laadi tarkust siin silmas peetakse? Mida räägib Jk 1:5 selle kohta, kuidas niisugust tarkust saavutada? **
