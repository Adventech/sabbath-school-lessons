---
title: Misjonilugu
date: 22/02/2019
---

#### Kingitud aeg

_Loo on kirja pannud Andrew McChesney Adventmisjonist._

Tracey Lee, nelja lapse ema Fort Worthi lähedalt Texases pidas aru selle üle, mida tema saaks Jumalale anda.

Tal ei olnud palju raha ning ta oli maadelnud aastaid tähelepanuvajaduse häirega. Kuid  kodukoolitamise ja viie lemmiklooma kõrvalt taipas ta, et on üks asi, mida tema saab Issandale anda: aeg.

Nii tegutses Tracey vabatahtlikuna, pidades Seitsmenda Päeva Adventistide Grandview Koguduse vanglateenistuse programmi käigus kirjavahetust kinnipeetutega Grandview’s, Texases.

„Mida rohkem ma seda tegin, seda rohkem ma oma tööd nautisin,“ ütles Tracey. „Mulle tundus, et ma muudan midagi, ja nii ma jätkasin.“

Nüüd, kuue aasta pärast, vastutab Tracey vanglateenistuse programmi eest laiemas mõttes, kui seda on tema koguduse 35liikmeline pere. Ta juhendab kümneid kinnipeetavaid Piibli kaugõppe kursuse kaudu igal nädalal ja hoiab kontakti umbes kolmesaja inimesega.

Pole selge, kui palju inimesi on tema töö kaudu ristitud, kuid paljud kinnipeetud on kirjeldanud suuri muutusi oma elus. Üks kinnipeetav kirjutas, kuidas pereliige teda vanglasse vaatama tulles hüüatas: „Mida sa teed? Ma näen, et sinus on midagi muutunud. Sinust nagu kumaks midagi.“

„Sain võimaluse sellele inimesele tunnistada, kuna ta nägi minus muutust,“ kirjutas kinnipeetav Traceyle. „Aitäh, et võtad aega mind õpetada.“

46aastane Tracey kasvas üles pühapäeva pidavas koguduses, abiellus ja käis palju aastaid erinevates kirikutes, püüdes leida kohta, kus oma lapsi kasvatada. Kord sirvis ta koos vanema poja Kyle’iga allahinnatud raamatute poes raamatuid, kui üks klient temaga juttu tegi. „Ta nimetas Grandview kirikut ja kutsus meid seda kohta proovima,“ ütles Tracey. Pere käis paaril kirikukontserdil ja hakkas käima hingamispäeviti jumalateenistustel. Umbes seitse kuud pärast kogudusega ühinemist läks Tracey vabatahtlikuna appi vanglateenistusse. Vanglatöö valmistab talle rõõmu, kuid aitab ka kontrolli all hoida tema tähelepanuvajaduse häiret. Tracey ütles, et ta on nii elevil selle tõttu, kuidas vabatahtlikutöö on aidanud tal lõpetada viivitamise ja organiseerida oma nädalat niimoodi, et ta abistab kinnipeetavaid kokkulepitud ajal – ning samas hoolitseb oma perekonna eest.

Traceyl ei ole ikka kuigi palju raha, kuid ta annab jätkuvalt innukalt oma aega.

„Tunnen, et pean seda andma,“ ütleb ta.