---
title:  Sõda maa peal
date:   19/02/2019
---

`Loe Ilm 12:13, 14. Taevasse minek küll keelati Saatana jaoks, kuid ta jätkas oma rünnakuid koguduse vastu 1260 päeva/aasta jooksul. Kuidas oli Jumal selle perioodi jooksul kogudusega seotud?`

„Selle tohutu teoga, et Kristus andis oma elu, viidi lõpule Saatana kui taevas vendade süüdistaja allaheitmine. Saatana visale vastupanule vaatamata läks lunastusplaan edasi… Saatan, teades, et kuningriik, mille ta oli anastanud, kistakse lõpuks tal käest, otsustas mitte tagasi hoida vaeva selleks, et hävitada võimalikult paljusid neist, keda Jumal oli loonud oma näo järgi. Ta vihkas inimest sellepärast, et Kristus oli ilmutanud inimese suhtes sellist andestavat armastust ja kaastunnet, ning nüüd valmistus ta inimese kallal toime panema iga liiki pettust, millega inimest kaotama sundida; omaenda lootusetu olukorra pärast jätkas ta enda tegevust veel suurema energiaga.“ – Ellen G. White, _The Spirit of prophecy_, 3. kd, lk 194, 195.

Pole kahtlustki, et Saatan jätkab oma tegevust maa peal, valades oma pöörast viha Kristuse armastuse suurima tähelepanu saajale maa peal – kogudusele. Aga kogudus leiab 1260-päevase prohvetliku perioodi jooksul jumaliku kaitse inimtühjades, kõrbelistes paikades Maal.

Seda Saatana tagakiusamise perioodi nimetatakse Ilm 12. peatükis kaks korda sõnastuses 1260 päeva/aastat (Ilm 12:6) ning „üks aeg ja kaks aega ja pool aega“ (Ilm 12:14). Mõlemad ajalõigud osutavad Tn 7:23–25 märgitud väikese sarve tegevusperioodile. Piiblis sümboliseerib prohvetlik päev aastat. Ajalooperioodiks, mis vastab sellele prohvetlikule ajavahemikule, on aastad 538–1798 pKr. Nende aastate kestel valitses roomakatoliku kirik vaimuliku ja ilmaliku võimuna Läänemaailma üle kuni 1798. aastani, mil Napoleoni kindral Berthier tegi Rooma despootlikule võimule lõpu, vähemasti mõneks ajaks.

Selle pika tagakiusamisperioodi jooksul purskab lohe oma suust välja tulvavee, et naist hävitada. Piiblis sümboliseerivad veevood inimesi ja rahvaid (Ilm 17:15). Sellel ajal saatis Rooma sõjaväed ja rahvad Jumalale ustava rahva vastu. Prohvetliku aja lõpuosas neelab lahke maa veed ära ja päästab naise, pakkudes talle varjupaika. See pakkumine osutab peavarjule, mida Ameerika oma usuvabadusega võimaldas (Ilm 12:16).

`Mõtle sellele, kui pikalt tagakiusamine kestis: 1260 aastat. Mida peaks aja pikkus rääkima meile sellest, kui piiratult saame aru, miks seesugused sündmused nagu Kristuse tagasitulek näivad võtvat nii pikka aega, vähemasti meie vaatenurgast?`