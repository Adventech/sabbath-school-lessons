---
title:  Sõda ülejäänute vastu
date:   20/02/2019
---

`Loe Ilm 12:17. Kelle vastu Saatan lõpuajal kogu oma jõuga võitleb?`

Sõna jääk või ülejäänu kirjeldab neid, kes jäävad Jumalale ustavaks, kuna enamus taganeb usust (1Kn 19:18; Ilm 2:24). Selle aja lõpul, mil enamik inimesi maailmas astub Saatana poolele, jääb inimhulk, kelle Jumal kutsus esile pärast 1798. aastat, Kristusele ustavaks, sattudes seega Saatana pöörase viha alla.

`Millised kaks ülejäänuid iseloomustavat tunnust on kirjas Ilm 12:17? Kuidas saab keegi olla veendunud, kas ta kuulub Jumala lõpuaja ülejäänute hulka?`

Lõpuaja jääk peab Jumala käske. Ilm 13. peatükk näitab, et kümne käsu esimene kivilaud omandab lõpuaja konfliktis keskse koha. Esimese nelja käsu põhikomponendiks on kummardamine. Lõpukriisi põhiteemaks on, keda kummardada. Ajal, mil maailma rahvad valivad kummardada metsalise kuju, kummardab jääk Jumalat Loojana (Ilm 14:7). Neljas käsk, hingamispäev, osutab konkreetselt Jumalale kui meie Loojale. Siin on juba üks põhjus, miks etendab see käsk lõpukriisis määrava tähtsusega osa.

Lõpuaja jäägi teine iseloomustav joon on see, et neil on „Jeesuse tunnistus“, mida Ilm 19:10 selgitab nii: Jeesuse tunnistus on „prohvetluse vaim“. Kui võrdleme seda salmi Ilm 22:9ga, näeme, et Johannese „vennad“, kellel on Jeesuse tunnistus, on prohvetid. Seega osutab „Jeesuse tunnistus“ asjaolule, et Jeesus avaldab oma tõe oma prohvetite kaudu, just nagu Ta tegi seda Johannese kaudu (Ilm 1:2). Ilmutusraamat näitab, et lõpuajal on Jumala rahva keskel „prohvetiand“, juhtimaks neid läbi keerulistest aegadest, mil Saatan pingutab igakülgselt, et neid petta ja hävitada. Adventistidena on meile antud prohvetlik pilk Ellen G. White’i töös ja kirjutistes.

`Mida pead sina mõneks uskumatult heaks teadmiseks, mis meile „prohvetluse vaimu“ kaudu on antud? Millised kohustused see and meile paneb – nii individuaalselt kui ka kogudusena?`