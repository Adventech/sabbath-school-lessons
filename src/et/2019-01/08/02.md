---
title:  Naine ja lohe
date:   17/02/2019
---

`Loe Ilm 12:1–5. Johannes näeb nägemuses kaht suurt sümbolit. Esimene neist on lapseootel naine ja teine on lohe. Keda need kujundid (või sümbolid) esindavad ja mida piiblisalmid teada annavad?`

Piiblis kasutatakse naist Jumala rahva sümbolina (2Kr 11:2); vooruslik naine esindab ustavaid usklikke, hoor aga usust taganenud usklikke. Ilm 12. ptk naine sümboliseeris esmalt Iisraeli, kelle kaudu Messias maailma tuli (Ilm 12:1–5); salmides 13–17 tähistab ta tõelist kogudust, kes toob ilmale „jäägi“.

Naist kujutatakse riietatuna päikesesse ja kuu on tema jalgade all. Päike esindab Kristuse aulist iseloomu, Tema õigust (Ml 3:20) ja Tema rahvast peegeldamas Jumala armastava iseloomu valgust maailmale (Mt 5:14–16). Kuu kui „väiksem valgus“ (1Ms 1:16) osutab Vana Testamendi tõotustele, mis kuulutavad ette Kristuse tööd evangeeliumi ajastul.

Järgmisena nägi Johannes selles nägemuses „suurt tulipunast lohet, kellel oli seitse pead ja kümme sarve“ (Ilm 12:3). Hiljem tuvastatakse, et see lohe on Saatan (Ilm 12:9). Tema „saba“, mis on petmisvahendite sümbol (Js 9:13, 14; Ilm 9:10), pühkis taevast alla maa peale kolmandiku taevatähtedest (Ilm 12:4). See tegu näitab, et olles langenud oma ülevalt kohalt taevas (Js 14:12–15), suutis Saatan võrgutada suure arvu taevaingleid. Need langenud inglid on kurjad vaimud, deemonid (2Pt 2:4; Jd 6. ptk), kes aitavad kuradil vastu seista Jumalale ja Tema päästetööle (vaata 1Tm 4:1). Ilmutusraamat kasutab lohet, kellel kujutatakse olevat „seitse pead ja kümme sarve“, ka nende käsilaste iseloomustamiseks, keda Saatan maailmas kasutas – paganlik Rooma (Ilm 12:4) ja spiritism (Ilm 16:13). „Lohe kohta on öeldud, et see on Saatan (Ilm 12:9). Tema oligi see, kes õhutas Heroodest Päästjat tapma. Kuid Saatana tõhusaimaks relvaks võitluses Kristuse ja Tema rahvaga kristliku ajastu esimestel sajanditel oli Rooma impeerium, mille valitsevaks religiooniks oli paganlus. Kuigi lohe esitab peamiselt Saatanat, on ta teises plaanis ka paganliku Rooma sümboliks.“ – Ellen G. White, _Suur võitlus_, lk 438.

`Loe Ilm 12:9. Saatanat nimetatakse „vanaks maoks“. Milline seos valitseb 1Ms 3:15 ja lohe püüdluse vahel hävitada naise seeme „niipea kui ta on sünnitanud“ (Ilm 12:4)?`

Algusest peale ootas Saatan Messiat – last, kes pidi sündima; ootas selleks, et ta hävitada. Kui Messias lõpuks sündis, kasutas Saatan paganlikku Rooma riiki (keda sümboliseerib Ilm 12:4 ka lohe), et Teda hävitada (vaata Mt 2.13–16). Kuid Laps „haarati Jumala ja ta trooni juurde“ (Ilm 12:5).