---
title:  Toetav mõte
date:   22/02/2019
---

Loe Ellen G. White’i raamatust _Suur võitlus_ peatükki „Saatana püünised“, lk 518–530.

Ilm 12. peatüki eesmärgiks on ennekõike rääkida Jumala rahvale, et lõpuaja sündmused on osa suurest konfliktist Kristuse ja Saatana vahel. See raamat hoiatab Jumala rahvast selle suhtes, millega nad täna silmitsi seisavad ja millega on nad veel tõsisemal kujul vastakuti tulevikus – kogenud ja raevuka vastasega. Paulus hoiatab meid selle lõpuaja tegevuse eest, mis „sünnib saatana mõjul igasuguste vägevate tegude ja tunnustähtedega ja valeimedega ja igasuguse ülekohtu pettusega neile, kes hukkuvad, sellepärast et nad ei võtnud vastu tõe armastust, et nad oleksid pääsenud“ (2Ts 2:9, 10).

Ilmutusraamat ärgitab meid tulevikku tõsiselt võtma ja tegema enda jaoks esmatähtsaks sõltumist Jumalast. Teisalt kinnitab Ilmutusraamat, et kuigi Saatan on tugev ja kogenud vastane, ei ole ta nii tugev, et Kristust võita (vaata Ilm 12:8). Jumala rahva jaoks leidub lootus ainult Temas, kes on minevikus võidukalt löönud Saatanat ja tema deemonlikke jõude. Ning Tema on tõotanud olla Talle ustavate järelkäijatega „iga päev ajastu lõpuni“ (Mt 28:20).

**Küsimused aruteluks:**

1. Seitsmenda päeva adventistidena näeme, et meil on lõpuaja jäägi tunnusjooned. Missugune eesõigus! Ja samas ka missugune kohustus! (Vaata Lk 12:48.) Miks aga peame olema ettevaatlikud, et me ei mõtleks, nagu tagaks see juba meie isikliku pääsemise?

2. „Räägime ühtekokku liiga palju Saatana võimsusest. On tõsi, et Saatan on võimas olevus; aga ma tänan Jumalat võimsa Päästja eest, kes ajas kurjuse taevast välja. Me räägime oma vastasest, me palvetame temast, me mõtleme temast; ja ta paisub meie kujutlustes järjest suuremaks. Miks aga nüüd mitte rääkida Jeesusest? Miks mitte mõelda Tema väest ja Tema armastusest? Saatanale on meeltmööda, kui me tema jõudu suurendame. Tõstke esile Jeesus, mõtisklege Temast ja Talle vaadates muudetakse teid Tema näo järgi.“ – Ellen G. White, _Advent Review and Sabbath Herald_, 19. märts 1889. Mismoodi suurendavad kristlased Saatana jõudu? Teisalt aga, millised ohud on selles, kui salgame maha Saatana jõu tegelikkuse, ja, veelgi enam – koguni tema olemasolu? 
