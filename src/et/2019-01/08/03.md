---
title:  Saatana väljaheitmine taevast
date:   18/02/2019
---

`Loe Ilm 12:7–9, mis räägib sõjast taevas. Millise olemusega oli sõda, mille tulemuseks oli Saatana väljaheitmine taevast?`

Saatan visati taevast välja suure võitluse alguses, kui ta hakkas vastu Jumala valitsemisele. Ta tahtis haarata endale taevas Jumala trooni ning olla „kõigekõrgema sarnane“ (Js 14:12–15). Ta jäi avalikult mässama Jumala vastu, kuid sai lüüa ja heideti alla maa peale. Olles petnud ära esimese inimpaari, anastas ta Aadama valitsemise selle maa üle (Lk 4:6). Maailma isehakanud valitsejana (Jh 12:31) nõudis Saatan õigust osaleda taevasel nõupidamisel Maa esindajana (Ii 1:6–12). Kuid alates Saatana lüüasaamisest ristilöömise sündmustes, on Saatan ja tema langenud inglid suletud Maa peale nagu vanglasse seni, kuni nad saavad oma karistuse (2Pt 2:4; Jd 6).

Jeesus lunastas oma surmaga selle, mis oli kaduma läinud, ning Saatana tõeline iseloom paljastus universumi silme ees. „Saatan nägi, et ta paljastati. Tema valitsuse olemus sai avalikuks kogu universumi ees. Ta osutus mõrvariks. Valades Jumala Poja verd kaotas ta igaveseks taevaste olevuste poolehoiu. Siitpeale oli tema tegevus piiratud.“ – Ellen G. White, _Ajastute igatsus_, lk 761. Kogu universumi ees anti valitsemine Maa üle Saatanalt Jeesusele ning Tema kuulutati Maa seaduslikuks valitsejaks (Ef 1:20–22; Fl 2:9–11).

Jeesus kuulutas seda sündmust ette sõnadega: „Nüüd käib kohus selle maailma üle, nüüd kihutatakse välja selle maailma vürst“ (Jh 12:31).

Kohtumõistmisega Saatana üle on „nüüd käes pääste ja vägi ning meie Jumala kuningriik ning tema Kristuse meelevald“ (Ilm 12:10). Kuni selle päevani on tal ikka veel piiratud võim kahjustada Jumala rahvast maa peal, kuid see toimub koos arusaamisega, et „tal on aega üürikeseks“ (Ilm 12:12). Ehkki tema aeg on tõepoolest „lühike“, teeb ta kõik, mida suudab, et põhjustada maa peal valu, kannatusi ja hävingut.

`Mida õpetab Ilm 12:11 meile ainsa võimaluse kohta kaitsta ennast kuradi vastu? (Vaata ka Ef 6:10–18.)`