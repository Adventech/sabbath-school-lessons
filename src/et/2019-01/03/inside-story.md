---
title: Misjonilugu
date: 18/01/2019
---

#### Rõõm hommikul

_Loo on kirja pannud Gorata Obonetse._

Ühel päeval Botswanas ilmus meie uksele üks seitsmenda päeva adventistist kirjandusevangelist. Mu  emale pakkusid külalise raamatud huvi ja ta ostis kolm Ellen G. White’i raamatut – „Kuulutus noortele“, „Ajastute igatsus“ ning Piibel koos „Suure võitlusega“. Varsti hakkas ta käima adventkirikus ja ta ristiti.

See juhtus siis, kui mina olin kaheksandas klassis ja mõtlesin keskkooli minekust. Ema hakkas palvetama ja paastuma, sest tahtis mind saata Francistownis asuvasse adventistide internaatkooli, mille nimeks oli Eastern Gate Academy (Idavärava Akadeemia). Kool asus umbes kahe ja poole sõidutunni kaugusel meie kodust Mahalapyes. Kuid isa oli vastu. Ta ütles, et tal pole õppemaksu jaoks raha.

Ema ei kaotanud lootust ja jätkas palvetamist. Mina palvetasin koos temaga. Ta äratas mind varahommikul ja me palvetasime koos. Palvetasime ka õhtuti.

Kuid mu isa ei muutnud meelt ja ma alustasin üheksandat klassi riigi internaatkoolis ühes teises linnas. Selles koolis oli raske õppida. Osa õpilasi tarbis narkootikume ja jõi alkoholi. Näis, et õpetajatele ei läinud korda, kas me tegime kodutöid või mitte – niikaua, kui meie vanemad õppemaksu maksid.

Kui olin käinud selles koolis kaks aastat, otsustasin, et nüüd on küll. Küsisin isalt, kas võin üle minna adventistide kooli.

„Ei,“ ütles ta keerutamata.

Sellel õhtul ma nutsin ja palvetasin. Palusin Issandal mind aidata, sest ma tahtsin päriselt minna Eastern Gate Akadeemiasse. Rääkisin emaga ja tema luges Ps 30:6: „Õhtul jääb nutt varaks, kuid hommikul on hõiskamine.“ See salm andis mulle lootust.

Kaks kuud hiljem, kui suvevaheaeg lõppes, küsisin oma isalt jälle, kas võiksin minna adventistide kooli.

„Hästi,“ ütles ta.

Tänan Issandat! Sellest kogemusest õppisin, et Issand kuuleb alati. Kõik toimub Tema plaani kohaselt, kui meil on usku ja me kuuletume Talle.

Olen nüüd 16aastane ja see on mu viimane kooliaasta. Pärast lõpetamist loodan õppida arstiks.

Kogu mu pere, sealhulgas kaks vanemat venda ja vanem õde, on ühinenud seitsmenda päeva adventistide kogudusega, isa aga mitte. Palun palvetage tema, meie ja kooli pärast.

_Eastern Gate Akadeemia jagab kooliruume Eastern Gate’i Algkooliga, mis avati 2017. aastal. Kooli asutamisel oli abiks 2015. aastal kogutud kolmeteistkümnenda hingamispäeva annetus. Täname teid misjoniannatuste eest, mis toetavad adventharidust kõikjal maailmas._
