---
title:  Kristuse sõnum Sardesele
date:   15/01/2019
---

Sardesel oli hiilgav minevik. Kuid Rooma ajajärgul oli see linn oma mõjukuse kaotanud. Kuigi linn nautles veel jõukuses, toetus tema hiilgus pigem möödunud, mitte praegusele ajale. Linn oli ehitatud järsu mäe tippu ning oli peaaegu kättesaamatu. Kuna linnakodanikud tundsid ennast muretult, valvati linnamüüre hooletult.

`Loe Ilm 3:1–6 koos Mt 24:42–44ga ja 1Ts 5:1–8ga. Millist kolme ülesannet innustas Jeesus Sardese kristlasi täitma selleks, et parandada oma vaimulikku olukorda? Kuidas vastas Jeesuse hoiatus „olla valvas“ selle linna ajaloolisele taustale?`

Kuigi Jeesus tunnistab vähesed kristlased Sardese koguduses ustavateks, on enamik neist vaimulikult surnud. Seda kogudust ei noomita ühegi avaliku patu ega ärataganemise pärast (nagu Pergamoni või Tüatiira puhul), küll aga noomitakse vaimuliku tardumuse pärast.

Sõnum Sardese kogudusele käib prohvetlikult protestantide olukorra kohta reformatsioonijärgsel ajastul, umbes aastail 1565–1740, mil kogudus mandus elutusse vormilikkusesse ja vaimulikku enesega rahulollu. Ratsionalismi [loogiline korrektsus saab ülemaks jumalakartusest – tlk] ja sekularismi [heaolu selles maailmas jätab kõrvale Jumala ja igaviku – tlk] järjest suureneva tulva mõjul kandus tähelepanu kese evangeeliumis räägitud päästvalt armult ära ning Kristusele pühendumine kahanes, andes maad ratsionalismile ja kuivadele filosoofilistele argumentidele. Selle perioodi kogudus näis küll elavat, kuid oli vaimulikult surnud.

Jeesuse sõnum Sardesele käib ka iga kristlaste põlvkonna kohta. On kristlasi, kes kõnelevad sädelevate sõnadega ustavusest Kristusele möödanikus. Kahjuks ei ole neil palju öelda oma praeguste kogemuste kohta Kristusega. Nende religioon on nime poolest religioon, kuid neil puudub tõeline südameusk ja ehe pühendumine evangeeliumile.

**Hoides ikka silme ees suurt tõde, et päästetud saab üksnes usust Kristusesse, siis mil moel võime öelda, et Jumala ees ei ole meie teod „täiuslikud“? Mida see tähendab ja kuidas saame oma tegusid Tema ees „täiustada“? Vaata Mt 5:44–48.**
