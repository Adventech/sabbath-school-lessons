---
title:  Kristuse sõnumid Smürnale ja Pergamonile
date:   13/01/2019
---

Smürna oli ilus ja jõukas linn, kuid ka imperaatori kummardamiseks volitatud keskus. Volikirja järgimisest keeldumine oleks viinud õigusliku staatuse kaotamiseni, tagakiusamiseni ja isegi märtrisurmani.

**Loe Ilm 2:8–11. Mil moel esitleb Jeesus ennast sellele kogudusele, lähtuvalt koguduse olukorrast? Milline oli koguduse olukord? Millise hoiatuse annab Jeesus kogudusele selle kohta, mis on teoksil?**

Sõnum Smürna kogudusele käib apostlite ajastu järgse koguduse kohta, mil Rooma impeerium kiusas kristlasi õelalt taga. Ilm 2:10 nimetatud „kümme päeva“ osutasid kümnele tagakiusamisaastale, mis algasid Diocletianuse ajal aastal 303 pKr ja kestsid aastani 313 pKr, mil Constantinus Suur väljastas Milano edikti, tagades kristlastele usuvabaduse.

Pergamon oli erinevate paganlike kultuste keskus, sealhulgas kreeka tervisejumala Asklepiose oma, keda nimetati „Päästjaks“ ja kelle kujutiseks oli madu. Rahvast tuli üle kogu maa Asklepiose templisse, et terveks saada. Pergamonil oli juhtroll keisrikultuse edendamisel, mis, nagu Smürnaski, oli sunduslik. Pole midagi imestada Jeesuse sõnade üle, et Pergamoni kristlased elasid linnas, „kus elab saatan“ ja kus asus tema troon.

`Loe Ilm 2:12–15. Kuidas esitleb Jeesus ennast sellele kogudusele? Milline oli tema hinnang selle koguduse vaimuliku olukorra kohta?`

_Ümbritsetuna paganlusest ja selle tohututest templitest, seisid Pergamoni kristlased silmitsi kiusatustega nii_ väljast- kui ka seestpoolt kogudust. Kuigi enamik neist jäi ustavaks, toetasid niinimetatud nikolaiidid kompromisse paganlusega selleks, et vältida tagakiusamist. Nii nagu Bileam, kes taganes usust ja võrgutas iisraellasi patustama Jumala vastu teel Tõotatud maale (4Ms 31:16), nii leidsid need koguduseliikmed, et on mugavam ja lausa tasuvam minna oma usuga kompromissile. Ehkki Jeruusalemma nõukogu oli keelanud „ebajumalatele pühendatut“ süüa ja olla „seksuaalselt ebamoraalne“ (Ap 15:29), hülgasid Bileami õpetust kuulutavad koguduseliikmed selle otsuse. Ainus lahendus, mida Jeesus Pergamonile pakkuda saab, on: „Paranda siis meelt“ (Ilm 2:16).

Pergamoni kogudus on prohvetlik pilt kogudusest umbes aastatel 313–538 pKr. Kuigi osa koguduseliikmeid jäi ustavaks, toimusid vaimulik allakäik ja ärataganemine hoogsalt.

**Mida tähendab mitte salata „minu usku“ (Ilm 2:13, vaata ka Ilm 14:12)? Kuidas saab see, kui keeldume oma usust lahti ütlemast, aidata meil vastu seista kompromissidele ja „olla ustav surmani“ (Ilm 2:10)?**
