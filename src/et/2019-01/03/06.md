---
title:  Kristlased Laodikeias
date:   17/01/2019
---

Viimane kogudus, kelle poole Jeesus pöördus, asus Laodikeias, ühes jõukas linnas, mis paiknes peamistel kaubateedel. Linn oli kuulus villatööstuse, pankade (kus hoiti tohutus koguses kulda) ja meditsiinikooli poolest, mis tootis silmasalvi. Laodikeia heaolu tegi kodanikud iseseisvaks ja isemajandavaks. 60. aasta paiku, kui maavärin selle linna hävitas, ütlesid linnakodanikud ära Rooma-poolsest abipakkumisest, väites, et kõik, mida nad vajavad, saavutavad nad oma tööga. Kuna linnas nappis vett, varustati linna akvedukti abil veega, mis tuli Hierapolise kuumaveeallikatest. Allikad olid Laodikeiast kaugemal, seetõttu oli vesi linna jõudes leige.

**Loe Ilm 3:14–17 koos Ho 12:8. Kuidas tungis selle linna iseseisev meelsus ka Laodikeia kristlastesse?**

Jeesus ei noominud Laodikeia kristlasi mingi tõsise patu pärast, nagu ketserlus või ärataganemine. Küll aga oli nende probleemiks enesega rahulolu, mis viis vaimulikku unisusse. Sarnaselt linna jõudva veega polnud nemadki värskendavalt külmad ega kuumad, vaid leiged. Nad pidasid ennast rikkaks ega mitte midagi vajavaks; ometi olid nad oma vaimuliku olukorra suhtes vaesed, alasti ja pimedad.

Kogudus Laodikeias esindab koguduse vaimulikku olukorda selle maailma ajaloo eelõhtul, nagu näitavad kindlad seosed Ilmutusraamatu lõpuaja osaga. Üks selline seos, mis esineb Jeesuse lisahoiatuses Ilm 16:15, osutab Kristuse õiguse „puhastele/valgetele rõivastele“, mida vajab vaimulikult alasti olev Laodikeia (vaata Ilm 3:18). Hoiatus hoida oma rõivaid ja mitte käia alasti ilmneb Harmagedooni vaimulikule lahingule viitamise keskel. Jeesuse hoiatuse ajastus võib näida esmapilgul üsna imelik, sest sel ajal ei ole enam võimalik neid rõivaid saada. Lõppude lõpuks on armuaeg siis juba kõikidele suletud. Kuid hoiatus hoida oma rõivaid esineb seoses kuuenda nuhtlusega ja Harmagedooniga seetõttu, et Jeesus tahab Laodikeiale meelde tuletada valmisolekut nüüd, mil kohutav konflikt on ees – enne, kui on igavesti hilja. Seega hoiatab Ilm 16:15 laodikeialasi selles, et kui nad ei pööra tähelepanu Jeesuse nõuandele ja valivad jääda alasti (Ilm 3:17, 18), on nad Tema tulekul kadunute hulgas ja häbis (vaata 1Jh 2:28–3:3).

Jeesus kinnitab laodikeialastele, et Ta armastab neid. Ta anub, et nad meelt parandaksid (Ilm 3:19). Oma üleskutse lõppu paigutab Ta pildikese endast kui Ülemlaulus (5:2–6) kirjeldatud armastajast, kes seisab ukse taga ja koputab ning palub sisselaskmist (Ilm 3:20). Igaühele, kes ukse avab ja Tema sisse laseb, tõotatakse väga isiklikku õhtustamist Tema seltsis ja lõpuks koos Temaga troonil valitsemist.

**Loe Ilm 3:18–22. Millist nõu annab Jeesus laodikeialastele? Mida sümboliseerivad kuld, valged riided ja silmasalv (vaata 1Pt 1:7; Js 61:10; Ef 1:17, 18)? Mida räägib see kõik meile kui seitsmenda päeva adventistidele, kes me tunneme ennast Laodikeia koguduses olevat?**
