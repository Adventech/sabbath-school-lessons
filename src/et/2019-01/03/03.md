---
title:  Kristuse sõnum Tüatiirale
date:   14/01/2019
---

Teiste linnadega võrreldes polnud Tüatiiral sellist poliitilist või kultuurilist tähtsust, mida me täna teaksime. Pealegi oli kogudus varjus. Selleks, et ajada äri või saada tööd, pidid inimesed kuuluma kaubandusliitudesse, gildidesse. Tüatiira kohta on märgitud, et see linn panustas eriti vastava nõude täitmisse. Gildi liikmed pidid käima gildi pidustustel ja tegema kaasa templi rituaalides, mille osaks olid sageli ebamoraalsed tegevused. Need, kes sellega ei nõustunud, heideti gildist välja ja nende suhtes rakendati majanduslikke sunniabinõusid. Tolle aja kristlastel tuli valida täieliku kompromissile mineku või evangeeliumile ustavaks jäämise vahel. Viimane tõi endaga kaasa majandusliku kindlustamatuse.

`Loe Ilm 2:18–29. Kuidas esitles Jeesus ennast Tüatiira kogudusele (vaata ka Tn 10:6)? Milliseid omadusi Jeesus selle koguduse puhul heaks kiitis ja mis teemad Teda murelikuks tegid?`

Sarnaselt Pergamoni kogudusega avaldati Tüatiira kogudusele survet, et ta läheks paganliku keskkonnaga kompromissile. Nimi „Iisebel“ osutab kuningas Ahabi naisele, kes juhtis Iisraeli ärataganemisse (1Kn 16:31–33). Jeesus kujutab teda vaimuliku hoorana. Need koguduse liikmed, kes läksid kompromissile ning võtsid omaks „eksitavad“ paganlikud mõttekäigud ja kombed, hoorasid temaga vaimulikus mõttes.

Kogudus Tüatiiras sümboliseerib olukorda kristluses aastatel 538–1565 pKr. Tollel ajajärgul ei tulnud oht koguduse jaoks väljastpoolt, vaid seestpoolt. Piibli asemele ilmus traditsioon, Kristuse preesterliku teenistuse asemele inimlik preestriamet ja tegusid hakati pidama päästevahendiks. Neid, kes ei võtnud omaks rikutud mõjusid, kiusati taga ja isegi tapeti. Sajanditeks leidis tõeline kogudus endale varjupaiga kõnnumaa piirkondades (vaata Ilm 12:6, 13, 14). Kuid Jeesus tunnustab Tüatiira kogudust nende usu ja armastuse, tegude ja teenimise pärast – osutades reformatsioonile ja Piibli inimeste kätte tagasi toomisele.

`Mõtle Ilm 2:25 sõnadele: „Pidage vaid kinni sellest, mis teil on, kuni ma tulen!“ Mida tähendavad need sõnad meie jaoks nii kogudusena kui ka isiklikult? Mida oleme saanud Jeesuselt, millest meil tuleb kinni hoida?`
