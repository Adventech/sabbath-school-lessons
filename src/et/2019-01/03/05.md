---
title:  Kristuse sõnum Filadelfiale
date:   16/01/2019
---

Kuues kogudus, kellele Jeesus läkituse saatis, asus Filadelfias (mis tähendab „vennalik armastus“). See linn paiknes keiserlikul kaubandusteel ning oli justkui värav – „avatud uks“ – laiale, viljakale platoole. Väljakaevamised näitavad, et Filadelfia oli keskus, kuhu inimesed tulid tervist taastama. Kuna linna raputasid sagedased maavärinad, kolisid linnaelanikud maale ja elasid tagasihoidlikes tarekestes.

`Loe Ilm 3:7–9. Kuidas sobib koguduse olukorraga see, mismoodi Jeesus ennast neile esitleb? Mida ütlevad Jeesuse sõnad: “Sul on vähe jõudu“ (Ilm 3:8) selle koguduse olukorra kohta?`

Sellele kogudusele saadetud sõnum sobib prohvetlikult protestantismi suure vaimuliku elustumise kohta Suurbritannias ja Ameerikas 1740.–1844. aasta paiku toimunud esimese ja teise ärkamise ajal. Neile antud valguse kohaselt püüdis Jumala rahvas tõesti pidada „mu sõna“ (Ilm 3:8) tolles ajas. Kasvavalt rõhutati kuulekust Jumala käskudele ja puhast eluviisi. „Avatud uks“ on ilmselgelt tee taevasesse pühamusse, sest piiblisalmis nimetatakse ka „Jumala templit“ (Ilm 3:12; võrdle Ilm 4:1, 2). Üks uks sulgus ja teine uks avanes – see kujund osutab muutusele, mis leidis aset Kristuse ülempreesterlikus teenistuses 1844. aastal.

**Loe Ilm 3:10–13. Mis annab mõista, et aeg on lühike ja Jeesuse tulek läheneb järjest? Milline tähendus on sellel, et Jumala nimi kirjutatakse Tema rahvale (2Tm 2:19)? Kui nimi esindab isiku iseloomu, siis mida räägib 2Ms 34:6 meile nende kohta, kes kannavad Jumala nime?**

Suured vaimulikud ärkamised leidsid aset Atlandi ookeani mõlemal küljel. Aastatel, mis suundusid 1844. poole, kuulutati sõnumit Kristuse peatsest tulekust erinevates maailmajagudes. Jumala tõotus kirjutada oma nimi nende peale, kes võidavad, näitab, et Jumala rahvast paistab välja Tema iseloom. Just sama tähtis, nagu on sõnum Kristuse peatsest tulekust, on sõnum, et Kristus tõotab valmistada oma rahva selleks suureks sündmuseks, andestades neile patud ja kirjutades nende südamesse oma seaduse (vaata Fl 1:6; Hb 10:16, 17).

`Mida Kristuse peatse tuleku ootus sinu jaoks tähendab? Kuidas annab meile kindlustunde Kristuse tõotus, et Ta lõpetab töö, mille alustas?`
