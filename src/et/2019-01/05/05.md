---
title:  Viienda pitseri avamine
date:   30/01/2019
---

`Loe Ilm 6:9, 10. Mis siin toimub?`

Piiblis tähistab sõna „hing“ isikut tervikuna (1Ms 2:7). Jumalale ustava ja tagakiusatud rahva märtrisurma kujutatakse siin ohvriteenistuse vere keeles, mis valati välja maapealse pühamu ohvrialtari jalamile (2Ms 29:12; 3Ms 4:7). Jumala rahvas on tunda saanud ebaõiglust ja surma evangeeliumile ustavaks jäämise pärast. Nad hüüavad Jumala poole, paludes Temal astuda esile ja nad õigeks mõista. Need piiblisalmid räägivad siin maal tehtud ebaõiglusest; need ei ütle sõnagi surnute olukorra kohta. Pealegi on ilmselge, et siin nähtud inimesed ei ole taevaõndsuses.

`Loe Ilm 6:11 koos 5Ms 32:43ga ja Ps 79:10ga. Kuidas vastas taevas Jumala märter-rahva palvetele?`

Märtrina surnud pühadele antud valged rüüd kujutavad Kristuse õigust, mis viib nende õigeksmõistmiseni – see on Tema and neile, kes võtavad vastu Tema armu pakkumise (Ilm 3:5; 19:8). Siis üteldi neile, et neil tuleb puhata seni, kuni nende vennad, kes lähevad läbi sarnastest kogemustest, tehakse täielikuks. Oluline on märkida, et kreekakeelses salmis Ilm 6:11 ei ole sõna _arv_. Ilmutusraamat ei räägi märtriks saanud pühade arvust, milleni tuleb jõuda enne Kristuse tagasitulekut, vaid nende iseloomu terviklikkusest. Jumala rahva teeb terviklikuks Kristuse õiguse rüü, mitte nende oma teened (Ilm 7:9, 10). Märtrina surnud pühad ei tõuse üles ega saa süüdistusest vabastatud enne Kristuse teist tulekut ja tuhandeaastase ajastu algust (Ilm 20:4).

Viienda pitseri sündmustik käib ajalooliselt perioodi kohta, mis viis usupuhastuseni ja järgnes sellele ning mille jooksul miljonid oma ustavuse pärast märtritena kannatasid (Mt 24:21). Ühtlasi toob see meelde Jumala kannatava rahva kogemuse kogu ajaloo jooksul, Aabelist (1Ms 4:10) kuni ajani, mil Jumal lõpuks maksab kätte „oma sulaste vere“ (Ilm 19:2).

**„Kui kaua, oh Issand?“ on olnud Jumala kannatava rahva hüüd kogu ajaloo kestel. Kes poleks kordagi heidelnud õigluse puudumisega oma elus? Millise lohutuse leiad viiendas pitseris nähtust, teades, et ühel päeval toimitakse tõepoolest õiglaselt?**
