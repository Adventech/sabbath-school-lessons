---
title:  Neljanda pitseri sündmustik
date:   29/01/2019
---

`Loe Ilm 6:7, 8. Milline vaatepilt siin esile tuleb? Kuidas on see seotud eelnevaga?`

Neljanda pitseri puhul kasutatakse kreeka keeles hobuse värvi kohta sõna _chloros_, mis on laguneva surnukeha tuhakarva hall värv. Ratsaniku nimeks on Surm; temaga on kaasas Hades, Surmavald. Neil kahel lubatakse maa peal olevatest inimestest üks neljandik (Mt 24:7, 8) hävitada mõõgaga, näljaga, surmaga ning metsloomadega.

Hea uudis on see, et Surma ja Surmavalla võim on väga piiratud; neile antakse voli üksnes osa üle (veerandi üle) ilmamaast. Jeesus kinnitab meile, et Temal on surma ja surmavalla võtmed (vaata Ilm 1:18).

`Heida veel pilk Efesose, Smürna, Pergamoni ja Tüatiira koguduste sõnumile Ilm 2. peatükis. Võrdle olukorda neis kogudustes esimese nelja pitseri avamisel ilmnenud vaatepiltidega. Milliseid paralleele sa nende vahel täheldad?`

Seitsme pitseri vaatepildid kujutavad koguduse tulevikku. Nii, nagu oli lugu seitsme koguduse puhul, nii on pitserid vastavuses kristliku ajaloo erinevate ajajärkudega. Apostellikul ajastul levis evangeelium kiiresti kogu maailmas. Sellele järgnes tagakiusamise periood Rooma impeeriumis esimese sajandi lõpust kuni neljanda sajandi alguseni, nagu seda kujutas teise pitseri juures nähtu. Kolmas pitser osutab neljanda ja viienda sajandi kompromisside perioodile, mida iseloomustas vaimulik nälg Piibli ja selle tõdede mõttes ning mis viis „pimeda keskajani“. Neljas pitser kujutab tabavalt vaimulikku surma, mis iseloomustas kristlust peaaegu tuhande aasta jooksul.

`Ilm 6:6 märgib, et kolmanda pitseri nuhtlus ei mõjutanud „õli ja veini“. Õli sümboliseerib Püha Vaimu (1Sm 16:13; Ap 10:38) ning vein päästet Jeesuses Kristuses (Mk 2:22). Mida räägib nende sümbolite tähendus meile tõsiasjast, et isegi siis, kui Jumala Sõna napib, tegutseb Püha Vaim ometi ning pääste on ikkagi saadaval kõikidele, kes tõde otsivad?`