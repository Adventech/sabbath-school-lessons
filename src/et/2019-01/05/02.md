---
title:  Esimese pitseri avamine
date:   27/01/2019
---

`Loe Ilm 6:1–8 koos 3Ms 26:21–26ga ja Mt 24:1–14ga. Pane tähele neis piibli­salmides olevaid ühiseid võtmesõnu. Mida saad teada esimese nelja pitseri tähenduse kohta nende paralleeltekstide põhjal?`

Seitsme pitseri sündmustikku tuleb mõista Vana Testamendi lepingus olevate needmiste kontekstis, mida lähemalt iseloomustavad sõnad mõõk, nälg, katk ja metsloomad (3Ms 26:21–26). Hesekiel nimetab neid „neljaks kurjaks nuhtluseks“ (Hs 14:21). Need olid distsiplinaarkaristused, mille abil Jumal – püüdes äratada enda rahvast mõistma oma vaimulikku olukorda – nuhtles neid siis, kui nad ei olnud lepingule ustavad. Sarnaselt on neli ratsanikku vahendid, mida Jumal kasutab selleks, et hoida oma rahvast ärkvel, kui nad ootavad Jeesuse tagasitulekut.

Samuti on lähedased paralleelid esimese nelja pitseri ja Mt 24:4–14 vahel, kus Jeesus selgitas, mis maailmas toimub. Neli ratsanikku on abinõud, millega Jumal hoiab oma rahvast õigel teel, tuletades neile meelde, et see maailm oma praegusel kujul ei ole nende kodu.

Kuigi sümbolina käsitatav, räägib Ilm 6:1, 2 ka vallutamisest. See viib mõtted Ilm 19:11–16-le, kus kujutatakse Kristust ratsutamas valgel hobusel, et juhtida taevased inglite armeed vabastama Tema teisel tulekul Tema rahvast. Puhtuse sümbolina seostatakse valge värv reeglina Kristuse ja Tema järelkäijatega. Hobuse seljas istuja hoiab käes ambu ning talle antakse kroon, pärg, mis tuletab meelde Jumala kujutamist Vanas Testamendis – ratsanik hobusel, amb käes, kes alistab oma rahva vaenlased (Ha 3:8–13; Ps 45:5, 6). Kreekakeelne sõna ratsaniku peas oleva pärja kohta (Ilm 6:2) on - _stephanos_, mis tähendab võidupärga (Ilm 2:10; 3:11). See ratsanik on võitleja, kes läheb edasi võideldes ja võitma.

Esimese pitseri sündmustik kujutab evangeeliumi levimist, mis sai võimsa alguse nelipühal. Evangeeliumi levitamisega hakkas Kristus oma riiki laiendama. Oli ja on ikka veel palju territooriume, mida võita, ning palju inimesi, kellest saavad Jeesuse järelkäijad, enne kui lõplik võitlus teostub Kristuse aulisel tulekul.

Prohvetlikult vastab esimese pitseri tegevus Efesose koguduse sõnumile; see kirjeldab apostellikku perioodi, mille jooksul evangeelium maailmas kiiresti levis (Kl 1:23).

`Miks peame kogu aeg meeles pidama, et Kristuses oleme alati võitja poolel, hoolimata parasjagu käesolevatest olukordadest?`