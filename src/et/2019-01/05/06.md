---
title:  Kuuenda pitseri avamine
date:   31/01/2019
---

Viiendas pitseris näeme Jumala rahvast kannatamas ebaõigluse pärast selles vaenulikus maailmas ning hüüdmas, et Jumal nende heaks sekkuks. Jumalal on saabunud aeg sekkuda vastuseks oma rahva palvetele.

`Loe Ilm 6:12–14 koos Mt 24:29, 30ga ja 2Ts 1:7–10ga. Millelt siin kate tõmmatakse?`

Kuuenda pitseri kolmest viimasest märgist rääkis Jeesus juba Mt 24:29, 30. Need pidid ilmnema keskaja „suure viletsuse“ lõpu, 1798. aasta eel (Ilm 7:14) Kristuse teise tuleku ettekuulutajatena. Nii nagu Mt 24. peatükis, nii on siin päike, kuu, „taevatähed“ (meteoorid) ja taevas sõna otseses mõttes võetavad. Sõnade _nagu_ ja _otsekui_ kasutamine maalib pildi tegelikust asjast või sündmusest – päike läks mustaks nagu leinariie ja kuu muutus nagu vereks ning taevatähed kukkusid maa peale, nii nagu tuulest sikutatud viigipuu viskab maha oma suvemarjad. Läänemaailma kristlased tundsid Jeesuse sõnade täitumise ära 1755. aasta Lissaboni maavärinas, 1780. aasta 19. mai pimedas päevas, (mida kogesid New Yorgi idaosa ja Uusinglismaa lõunaosa) ning mõjuvas meteooride sajus Atlandi ookeani kohal 13. novembril 1833. aastal. Ilm 6:12–14 prohvetikuulutuse täitumine viis terve rea vaimulike ärkamisteni ja arusaamiseni, et Kristuse teine tulek oli lähedal.

Loe Ilm 6:15–17. Samuti loe Js 2:19, Ho 10:8 ja Lk 23:30. Need vaatepildid kujutavad inimesi igasugustelt eluradadelt otsimas paaniliselt varjupaika Kristuse tuleku kohutavas hirmus. Nad paluvad kaljudel ja mägedel katta neid selleks, et olla varjatud „troonil istuja palge eest ning Talle viha eest“ (Ilm 6:16). Kui Kristus tuleb, „et olla kirgastatud oma pühade hulgas“ (2Ts 1:10), on saabunud aeg õigluse jalule seadmiseks. Õelate lõppu kirjeldatakse Ilm 19:17–21.

See vaatepilt lõppeb õudusest haaratud õelate inimeste retoorilise küsimusega: „Nende suur vihapäev on tulnud, kes suudaks jääda seisma?“ (6:17; vaata ka Na 1:6, Ml 3:2). Vastus sellele küsimusele antakse Ilm 7:4 – sel päeval suudab jääda püsima pitseeritud Jumala rahvas.

`„Kes suudab taluda tema tuleku päeva?“ (Ml 3:2). Kuidas vastaksid sellele küsimusele ja millised piibellikud põhjendused sa selle vastuse tarvis esitaksid? Jaga oma vastust hingamispäeval klassis.`