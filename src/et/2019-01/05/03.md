---
title:  Teine pitser ja kolmas pitser
date:   28/01/2019
---

`Loe Ilm 6:3, 4. Millest räägitakse tulipunase hobuse ja selle seljas istuja kirjelduse kaudu evangeeliumi kohta?`

Punane on vere värv. Ratsanikul on suur mõõk ja talle antakse voli võtta maa pealt ära rahu ning avada seega inimestele tee üksteise tapmiseks.

Teine pitser kirjeldab evangeeliumi eemale lükkamise tagajärgi teisest sajandist alates. Kuna Kristus peab evangeeliumi kuulutamise abil vaimulikku sõda, osutavad kurjuse jõud tugevat vastupanu. Paratamatult järgneb tagakiusamine. Ratsanik ei tegele tapmisega. Küll aga võtab ta maa pealt ära rahu ning paratamatult järgneb tagakiusamine. (Vaata Mt 10:34.)

`Loe Ilm 6:5, 6 koos 3Ms 26:26ga ja Hs 4:16ga. Millise tõsiasjaga ühendatakse viide evangeeliumi levitamisele, kui kirjeldatakse musta hobust ja sellel ratsutajat?`

Ratsanik mustal hobusel hoiab käes kaalusid toidu kaalumiseks. Antakse teada: „Mõõt nisu ühe teenari eest ja kolm mõõtu otri ühe teenari eest“ (Ilm 6:6). Tolles maailma osas olid nisu, õli ja viinamari elu põhivajaduste rahuldajad (5Ms 11:14). Süüa leiba, milles olevat teravilja hoolikalt kaaluti, tähendas suurt nappust või näljahäda (3Ms 26:26; Hs 4:16). Johannese eluajal oli üks teenar päevapalk (Mt 20:2). Normaalsetes oludes sai päevapalga eest rahuldada kõik perekonna vajadused selleks päevaks. Kuid nälg paisutas tavahinnad tohutult üles. Kolmandas pitseris nähtav ütleb, et kogu päeva töö kulub paraja toidu ostmiseks ainult ühe inimese jaoks. Et toita väikest peret, kasutatakse päevapalka kolme mõõdu otrade ostmiseks; oder oli odavam, koredam vaeste toit.

Kolmanda pitseri sündmustik osutab evangeeliumi eemale lükkamise edasistele tagajärgedele neljandast sajandist alates, mil kogudus sai poliitiliseks jõuks. Kui valge hobune esindab evangeeliumi kuulutamist, siis must hobune tähistab evangeeliumi puudumist ja toetumist inimlikele traditsioonidele. Teravili sümboliseerib Piiblis Jumala Sõna (Lk 8:11). Evangeeliumi hülgamine tekitab paratamatult Jumala Sõna nälja, sarnase, millest prohvetlikult kuulutas Aamos (Am 8:11–13).