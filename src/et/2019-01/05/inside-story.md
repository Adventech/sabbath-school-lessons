---
title: Misjonilugu
date: 01/02/2019
---

#### Lapsendatud matustel

_Loo on kirja pannud Andrew McChesney._

Leinajad kogunesid seitsmenda päeva adventistide Milange kirikusse ühe noore ema matusele. Milange on linnake, mis asub kolme kilomeetri kaugusel Mosambiigi ja Malawi piirist. Naine, keda maeti, oli surnud HIV komplikatsioonidesse viis päeva pärast seda, kui ta sünnitas poisslapse. Naise HIV-positiivne abikaasa, poisi isa, oli surnud varem. Beebi kisas kogu matuse aja.

„Ta nuttis sellepärast, et mitte keegi ei andnud talle süüa,“ ütles 61aastane talunik Clemente Mateus Malala, kes matusel viibis.

Clemente rääkis pärast matust lapse sugulastega ning sai teada, et neil oli vähe raha piima ja mähkmete jaoks. Ta mõtles vajalike asjade ostmisele, kuid muretses, kas sugulased neid mitte maha ei müü. Seepärast pakkus ta, et lapsendab beebi.

Lapsendatud poiss, Laston, on nüüd viieaastane ja noorim neljast orvust, keda Clemente ning tema naine on enda juurde võtnud. Ühtlasi on neil neli täiskasvanud bioloogilist last.

Clemente, kes kasvatab Mosambiigi põllumajanduslikus lääneosas rohelisi ube ja maisi, on aktiivne koguduseliige ning lihtliikmest evangelist, kes on enam kui 13 aastaga juhtinud 430 inimest ristimiseni. Kuid miski pole puudutanud ta südant nii, nagu tema neljas lapsendatud laps, kes kaotas oma vanemad AIDSile.

„Jumal on mind õnnistanud ja ma olen saanud inimesi Tema juurde tuua, aga tõeline õnn tuleb siis, kui kannad hoolt selliste orbude eest,“ ütles ta. „Täskasvanud, keda ma Kristuse juurde juhin, suudavad oma füüsiliste vajaduste eest hoolt kanda, kuid orvud kannatavad ilma minuta kahekordselt: nende füüsilised vajadused jäävad rahuldamata ja nad võivad kaotada pääste.“

HIV/AIDS on Mosambiigi peamine väljakutse ning Clemente püüab seitsmenda päeva adventistina midagi muuta. Ta lapsendas oma esimese orvu, Rojerio, pärast seda, kui ta nägi kaheaastast poissi teeäärses prügis tuhnimas. Sugulased ütlesid talle, et Rojerio vanemad on surnud, ning andsid poisi rõõmuga üle, kui Clemente pakkus end last kasvatama.

Clemente lapsendas samamoodi veel kaks last, mõlemad tüdrukud.

Rojerio on nüüd 15aastane ning tüdrukud 11 ja 8. „Vähemalt saan ma võtta mõne lapse ja teda oma kodus toita,“ ütles Clemente. Ta igatseb adventkooli järele, kus tema lapsendatud lapsed Milanges õppida saaksid. „Meilt kui koguduselt oodatakse, et investeeriksime koguduse tuleviku haridusse,“ ütles ta.

_Osa selle veerandaasta kolmeteistkümnenda hingamispäeva annetustest aitab ehitada niisuguse kooli Clemente’i kodulinna. Täname teid misjoniannetuste eest._
