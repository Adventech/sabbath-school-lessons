---
title:  Maast üles tulev metsaline
date:   26/02/2019
---

Esimene pool Ilm 13. peatükist kirjeldab roomakatoliku võimu, mis oli tegev 1260päevase/aastase prohvetliku perioodi jooksul. Prantsuse revolutsiooni sündmustega sai see usulis-poliitiline süsteem surmahaava. Kuid surmahaav paraneb lõpuks ja süsteem taastub. Selle peatüki teine pool kirjeldab, kuidas mere-metsalise surmahaavast paranemine tegelikult toimub.

`Loe Ilm 13:11. Millised tunnusjooned on omased teisele metsalisele? Mis tähtsust on Ilm 12:14–16 valguses tõsiasjal, et see metsaline ilmub välja maa seest?`

Johannes jälgib veel ühe metsalise esiletulekut. Erinevalt esimesest metsalisest tõuseb teine metsaline maa seest. See teine metsaline on maailmavõim, kelle mõju on esimese metsalise omaga samas suurusjärgus. Kuid vastupidiselt mere-metsalisele, kes oli hirmuäratava välimusega, näib maa-metsaline ohutuna, vähemalt alguses. Sellel oli „kaks sarve otsekui tallel“ (Ilm 13:11). Niisugune talleke-metsaline loob pildi Kristusest. Seega paistab see lõpuaja võim välja Kristuse-sarnane.

See võim kerkib 1260 päeva/aasta lõppedes esile maa-alalt, mis kaitses naist (kes sümboliseerib Jumala tõelist kogudust) lohe tagakiusava veetulva eest (Ilm 12:14–16). Maa-metsaline on laval ilmselgelt uus tegija; see kerkis maailmavõimuna esile _pärast seda_, kui mere-metsaline sai Prantsuse revolutsiooni käigus surmahaava, mis tähendab, et maa-metsaline on eranditult lõpuaja tegelaskuju.

„Milline Uue Maailma rahvas tõusis võimule aastal 1798 ning tõotas saada tugevaks ja suureks, tõmmates endale kohe maailma tähelepanu? Sümboli lahtimõtestamine ei tekita mingit probleemi. Üks ja ainult üks rahvas vastab selle prohvetikuulutuse iseloomustusele, nimelt – Ameerika Ühendriigid.“ – Ellen G. White, _Suur võitlus_, lk 440.

Ilm 13:11 näitab aga, et suurelt jaolt protestantlik Ameerika hakkab lõpuks rääkima nagu lohe, nagu kurat ise, sarnanedes oma üleilmse mõju poolest Rooma impeeriumiga. See lõpuaja võim on vahend, millega panna kogu maailm kummardama esimest metsalist, kes sai surmahaava. Teisisõnu, Ameerika Ühendriigid, mis pakkus kord kaitset ja peavarju kogudusele, hakkab mingist hetkest etendama lõpuaja sündmustes tagakiusaja osa.

**Kui Ameerika Ühendriike samastati esmakordselt Ilm 13. ptk teise metsalisega, polnud Ühendriikidel ligilähedaltki sellist võimu ja mõju nagu nüüd. Kuidas aitab see tõsiasi kinnitada, et Ameerika Ühendriigid on võim, mida siinses prohvetikuulutuses kirjeldatakse?**
