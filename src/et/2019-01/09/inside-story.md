---
title: Misjonilugu
date: 01/03/2019
---

#### Solomon ja lehm

_Loo on kirja pannud Andrew McChesney._

Mordecai Msimanga hakkas uskuma Jumalat ning temast sai misjonär kaas-zimbabwelastele pärast seda, kui ta oli juhtumisi kuulnud jutlust Saalomoni Ülemlaulust.

Mordecai ristiti seitsmenda päeva adventistide kogudusse noore mehena Rodeesias 1963. aastal ning ta kolis riigi suuruselt teise linna Bulawayosse, et leida tööd. Ta lõpetas palvetamise ja Piibli lugemise.

„Minust sai kangekaelne inimene, kes jooksis 22 aastat koguduse eest ära,“ ütles ta.

Nende aastate jooksul sai Mordecaist sõdur ja ta võitles Zimbabwe iseseisvussõjas. Pärast iseseisvuse saavutamist 1980. aastal elas ta endale ja keeldus Jumalale mõtlemast.

Ühel päeval otsustas mees lehma osta. Müüja aga käis adventistide laagrikoosolekutel, nii läks Mordecai teda sinna otsima. Laagrikoosoleku platsile jõudnud, sai ta teada, et müüja oli just äsja ära läinud. Nii istus Mordecai maha teda ootama.

Kõneleja luges Saalomoni Ülemlaulust ja need sõnad lõikusid Mordecai südamesse. „Võtke meile kinni rebased, väikesed rebased, kes rikuvad viinamägesid, sest meie viinamäed õitsevad“ (Ül 2:15).

Kõneleja ütles, et rebased neelasid aplalt iisraellaste viljasaaki ja Jumal lubas seda, sest iisraellased keeldusid kangekaelselt meelt parandamast ja Jumalale kuuletumast.

Kui Mordecai kuulas, taipas ta, et seisab silmitsi hävinguga, kui keeldub kangekaelselt meelt parandamast ja Jumalale kuuletumast.

„Ma olin samasugune nagu iisraellased, kes jooksid Jumalast eemale,“ ütles ta.

Talle tulid meelde need paljud korrad, mil Jumal oli teda minevikus kaitsnud. Ta oli käinud sõjas ja tulnud sellest välja ainsagi vigastuseta. Tema patud näisid tohutud. Mordecai hakkas nuuksuma. Ta ei suutnud oma südamevalu kontrollida ja pisarad voolasid üle ta põskede ning tema tihkumine muutus valjuks ahastavaks nutuks.

„Sain aru, et ma olen patune oma Jumala ees,“ ütles ta hiljem.

Mordecai seisis püsti ja astus valju häälega nuttes kõnepuldi juurde. Kõneleja peatas jutluse ja esitas kohe altarikutse. Kümned inimesed, keda puudutasid paadunud sõjaveterani pisarad, tulid ette, et anda oma süda üle Jeesusele.

68aastane Mordecai on töötanud 2006. aastast peale Globaalmisjoni teerajajana, misjonärina, kes levitab evangeeliumi oma rahva hulgas piirkonnas, kus pole kogudust. Ta on ajanud välja kurje vaime ja usku on pöördunud üks terve 16liikmeline kogudus, sealhulgas nende pastor.

Mordecai tänab Jumalat, et tema lehmaostmisplaan luhta läks.

„Jumala Vaim juhtis mu sinna istuma ja kuulama ning ma tänan Jumalat selle eest,“ ütles ta.

_Rohkemat loe lingist [bit.ly/mordecai-zimbabw](http://bit.ly/mordecai-zimbabwe)._