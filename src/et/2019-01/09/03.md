---
title:  Mere-metsalise tegevus
date:   25/02/2019
---

Ilm 13:5 esitab veelkord tagakiusamisaja pikkuse, millest rääkisime eilses õppetunnis. 42 kuud metsalise tegevusest on sama ajalõik, mis 1260 päeva/aastat tagakiusamist naise/koguduse suhtes Ilm 12:6, 14. (Üks prohvetlik päev sümboliseerib üht aastat [4Ms 14:34; Hs 4:6], vaata 7. õppetüki teisipäevast osa.) Aasta 538 sobib tähistama selle prohvetliku perioodi algust, mil Rooma kirik koos enda peaks oleva paavstiga tõstis ennast ise esile vaimuliku ja ilmaliku võimuna, mis domineeris Läänemaailmas keskaja jooksul. Prantsuse revolutsiooni sündmused tekitasid metsalisele surmahaava 1798. aastal, lõpetades teatud ajaks selle kiriku despootliku valitsemise ja riigi mahitatud religiooni.

`Võrdle Ilm 13:5–8 Tn 7:24 ja 25ga ja 2Ts 2:2–12ga. Mil viisil kajavad mere-metsalise tegudest vastu väikese sarve kirjeldused ja seadusevastane inimene?`

Mere-metsalise tegevust prohvetliku 1260 päeva/aasta jooksul nimetatakse jumalateotuseks. Uues Testamendis nimetatakse jumalateotuseks väitmist, et ollakse Jumalaga võrdne (Jh 10:33; Mt 26:63–65), ning tegevust, millega haaratakse endale Tema autoriteet (Mk 2:7). Mere-metsalise jumalateotused on suunatud Jumala vastu, „tema nime ja tema telgi“ ja nende vastu, „kes viibivad taevas“ (Ilm 13:6). Jumala eluasemeks on taevane pühamu, kus Kristus tegutseb meie päästmise nimel. Mere-metsaline püüab eitada Kristuse vahendustegevust, püüdes seda asendada inimliku preesterkonnaga, kes väidab end ajavat meie pääste ja pattude andestamise asju. Jumalateotus ongi see, kui võetakse endale need volitused, mis kuuluvad üksnes Jumalale.

Ilm 13. ptk osutab kristluses toimunud suurele ärataganemise ajale, milleni jõuti siis, kui roomakatoliiklus hakkas väitma, et paavstil kui kirikupeal on Jumala positsioon ja autoriteet. Need, kes keeldusid Roomale allumast, kogesid tagakiusu ja märtrisurma. Kuigi tänapäeval peetakse selliseid avaldusi kalkideks, lausa fanaatilisteks, ei saa olevik kustutada ajalugu, olenemata sellest, kui palju mõni inimene seda teha soovib.

`Kuidas olla tõetruud koguduse ajaloo kohta käivate prohvetikuulutuste osas ning jääda samas ometi heatahtlikuks ja hoolikaks, kui esitame kaasinimestele selliseid tõdesid?`