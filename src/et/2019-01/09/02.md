---
title:  Merest üles tulev metsaline
date:   24/02/2019
---

`Loe Ilm 13:1–4, 8 ja Ilm 17:8. Millised tunnusjooned seda metsalist iseloomustavad ja millised on selle elufaasid?`

Johannes näeb, kuidas koletislik elukas tuleb merest välja. Kuna metsloom esindab poliitilist jõudu, siis osutab mere-metsalise kirjeldus võimule, mille valdavaks tunnusjooneks oli religioon. Meri sümboliseerib tihedalt asustatud Euroopa ala, millest tõuseb mere-metsaline, et võimutseda pärast Rooma impeeriumi kokkuvarisemist (vaata Ilm 17:15).

Johannes kirjeldab seda metsalist siis, kui too veest nähtavale ilmub. Metsalisel on seitse pead ja kümme sarve, samamoodi nagu lohel Ilm 12:3, 4, mis näitab tema tihedat sidet paganliku Roomaga. Metsalise peade peal on jumalateotuse nimed ning sarvede peal kuninglikud kroonid. Metsalise pead on kuningriigid, keda Saatan on kasutanud Jumala rahva tagakiusamiseks ajaloo käigus (vaata Ilm 17:9–11). Jumalateotuse nimi viitab jumalikule tiitlile, mida metsaline nõudleb. Kümme sarve osutavad Tn 7:24le, sümboliseerides rahvaid, kes tõusid esile pärast Rooma impeeriumi lagunemist. Kõik need mere-metsalise tunnusjooned osutavad paavstlusele, mis kasvas välja Rooma impeeriumist.

Merest üles tulev metsaline on pantri sarnane, karusarnaste jalgadega ja lõvisarnase suuga. Niimoodi ühendab see metsaline Tn 7:2–7 kirjeldatud nelja maailmariiki sümboliseeriva eluka tunnusjooned: Baabülon, Meedia-Pärsia, Kreeka ja Rooma. Johannes loetleb neid vastupidises järjekorras, mis näitab tema esimese sajandi vaatevinklist, et mere-metsaline on seotud Tn 7. peatüki neljanda elukaga, Rooma impeeriumiga.

Lohe (paganlik Rooma, millele Saatan võimu annab) andis sellele metsalisele oma väe, oma trooni ja suure meelevalla. Just nii, nagu Isa oli andnud oma trooni ja meelevalla Kristusele (Ilm 2:27), panustab Saatan metsalisse kui oma kaasvalitsejasse ja esindajasse maa peal.

Ilm 13:5–7 märgib, et selle metsalise tagakiusu ajaline kestus kristlikus ajaloos on 42 „kuud“. Nagu näinud oleme, kestis voorusliku naise tagakiusamine „üks aeg, kaks aega ja pool aega“; see tähendab kolm ja pool „aega“ ehk prohvetlikku „aastat“ (Ilm 12:13, 14; võrdle Tn 7:25). Nelikümmend kaks prohvetlikku „kuud“ on 30 päevaga korrutatuna 42ga, ehk 1260 päeva/aastat (Ilm 12:6). Seega osutavad „üks aeg, kaks aega ja pool aega“, 42 „kuud“ ja 1260 „päeva“ kõik samale 1260aastasele perioodile. See etapp lõppeb siis, kui Johannes näeb, et „üks ta [metsalise] peadest oli nagu surmavalt haavatud“ (kaldkiri lisatud). Selle „surmahaava“ järgnev paranemine osutab ajale pärast 1798. aastat, mil metsaline kosub ja tema võim taastatakse. Surmahaava paranemine tekitab maailma silmis imetlust ning „kogu ilmamaa“ kummardab nii lohet kui ka seda metsalist.