---
title:  Metsalise kuju
date:   27/02/2019
---

**Loe Ilm 13:12, 13. Kuidas aitavad 1Kn 18:38 ja Ap 2:3 meil aru saada tallesarnase metsalise petvast tegevusest – millest suurim on tule taevast alla toomine?**

Imetegude tegemisega veenab tallesarnane metsaline paljusid, et tema sõnad on tõde, vaatamata sellele, et ta pole täiesti kooskõlas Pühakirjaga. „Spiritismi abil tehakse imetegusid, tervistatakse haigeid ja tehakse palju muid vaieldamatuid imesid.“ – Ellen G. White, _Suur võitlus_, lk 588. Need imed aitavad tallesarnasel metsalisel veenda maakera elanikke selles, et tuleb teha kuju merest esile tulnud metsalisele, kes sai surmahaava.

Merest esile tulnud metsalise surmahaava paranemine osutab Rooma paavstluse kui usulis-poliitilise võimu ennistamisele. Tallesarnane metsaline hakkab rääkima nagu lohe ja viljeleb mere-metsalise võimu, näidates, et muutub sama sallimatuks nagu nende sümbolitega kujutatud riigid.

„Selline tegevus on aga otseselt vastuolus selle valitsuse põhimõtetega, vabaduse seadustega, sõltumatuse deklaratsiooni otsekoheste ja pühalike tunnistustega ning konstitutsiooniga… Just sellisest vastuolulisest tegevusest kõneleb see sümbol: talle sarvedega metsaline – avalikus tunnistuses laitmatu, vaga ja ohutu –, kuid kes räägib nagu lohe…

Ta käsib „ilmamaa elanikke _teha_ kuju metsalisele“. Siin on jutt selgelt valitsusvormist, milles seadusandlik võim on rahva käes. See tõsiasi aga kinnitab kõige veenvamalt, et Ühendriigid on rahvas, kellest räägitakse prohvetikuulutuses. Kuid mis on see „metsalise kuju“? Ja kuidas see moodustub? Selle kuju teeb kahe sarvega metsaline ja see on kuju esimesele metsalisele. Seda nimetatakse ka metsalise kujuks. Et teada saada, milline on metsalise kuju ja kuidas see moodustatakse, peame uurima metsalise enese – paavstluse – iseloomulikke jooni.

Kui varajane kogudus kaotas evangeeliumi puhtuse ja lihtsuse ning võttis vastu paganlikud tseremooniad ja tavad, kaotas ta Jumala Vaimu ja väe. Selleks, et valitseda inimeste südametunnistuse üle, tuli otsida ilmaliku võimu toetust. Niiviisi sündis paavstlus – kirik, kes hoidis ohjes riigivõimu ja kasutas seda oma eesmärkide saavutamiseks, eriti „ketserluse“ karistamiseks…

Kui Ühendriikide juhtivad kirikud moodustavad ühiste õpetuspunktide alusel liidu ning hakkavad seejärel mõju avaldama riigile, et nende määrustele voli anda ja nende korraldusi peale sundida, siis on protestantlik Ameerika teinud kuju paavstlusele ning selle vältimatuks tagajärjeks on teisitimõtlejate karistamine…

„Kuju metsalisele“ kujutab langenud protestantismi vormi, mis areneb siis, kui protestantlikud kirikud otsivad riigivõimu toetust oma dogmade kehtestamiseks.“ – Ellen G. White, _Suur võitlus_, lk 442–445.
