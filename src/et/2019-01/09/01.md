---
title:  Hingamispäeva pärastlõuna
date:   23/02/2019
---

### Selle nädala õppeaine:
Ilm 13. ptk; Ilm 17:8; Tn 7:24; 2Ts 2:2–12; Ilm 12:14–16; 1Kn 18:38.

> <p>Juhtsalm:</p>
> „Ja lohe vihastas naise peale ja läks sõdima nendega, kes olid jäänud üle naise soost, kes hoiavad tallel Jumala käske ja kellel on Jeesuse tunnistus“ (Ilm 12:17).

Ilmutusraamatu 12. peatükk kirjeldab Saatana rünnakuid Jumalale ustava rahva vastu, sealhulgas tagakiusamist paganliku ja hiljem paavstliku Rooma poolt 1260 päeva/aasta jooksul (aastad 538–1798; vaata Ilm 12:6, 13, 14 ja 7. õppetüki teisipäevast osa). 13. peatükk kirjeldab üksikasjalikumalt Saatana rünnakuid kristlikus ajaloos oma kahe liitlase abil, keda kumbagi kujutatakse metsalisena. Saatana juhtimise all ühinevad aja lõpuosas lohe ja need kaks metsalist, et panna vastu Jumala lunastavale tegevusele, ning püüavad võita maailma poolehoidu.

On vaja ettevaatust. Kerge on tõlgendada prohvetikuulutusi, mis on juba minevikus toimunud. Kuid kui tuleme veel täitumata prohvetikuulutuste juurde, nagu teeme teisipäevases osas, siis tuleb meil olla hoolikam. Jumal näitab meile, mis aja lõpus juhtuma hakkab, et see meid ei üllataks, kuid Ta ei räägi meile kõiki üksikasju, mida teada tahaksime.

Meil tuleb alati meeles pidada, et kuigi prohvetikuulutused ütlevad meile, mis lõpuks toimub, ei ütle need, _millal_ ja _kuidas täpselt_ lõpusündmused lahti rulluvad. Seega peame olema hoolikad ja mitte spekuleerima selle üle, mida prohvetikuulutus meile ütleb. Ärgem unustagem, et Ilmutusraamatu prohvetikuulutustel on praktiline eesmärk: õpetada meile, kuidas täna elada ja tulevikuks valmistuda.

_Selle nädala õppetükki õppides valmistud hingamispäevaks, 2. märtsiks._