---
title:  Metsalise märk
date:   28/02/2019
---

Ilm 13. ptk näitab, et tallesarnasel metsalisel on lõpukriisis juhtroll. See maailmavõim rajab üleilmse süsteemi, püüdes kontrollida inimeste uskumusi. See süsteem on paavstliku kontrolli all olnud keskaegse kristluse peegelpilt.

`Loe Ilm 13:16, 17 koos 5Ms 6:4–8ga. Mis seos Jumala käskudega on märgi asetamisel parema käe peale või otsaesisele?`

Inimestele kõigist ühiskonnaklassidest avaldatakse survet võtta metsalise märk oma parema käe peale või oma otsaesisele.

Just samamoodi, nagu pitser laubal tähistas neid, keda Jumal peab enda omaks (Ilm 7:3, 4; Ilm 14:1), nii tähistab metsalise märk metsalise kummardajaid.

Metsalise märk ei ole mingisugune nähtav märk. Selle asetamine parema käe peale või otsaesisele võltsib juhiseid, mida Mooses andis iisraellastele – siduda Jumala seadus märgiks oma käe peale ja/või oma „silmade vahele“ (5Ms 6:8). Paremal käel on tegemist käitumisega, otsaesisel aga on pistmist mõistuse ehk mentaalse nõustumisega. Osa valib metsalise märgi vastuvõtmise selleks, et ähvardavast surmast pääseda, teised aga allutavad täielikult oma mõistuse- ja vaimujõu selle ärataganenud süsteemi kummardamisele.

Lõpukriisi keskseks teemaks saab kummardamine ja kuulekus Jumalale Tema seaduste pidamise kujul (Ilm 14:12). Jumalale ustav olemise ja Talle kuuletumise proovikiviks saab just hingamispäeva käsk. Nii nagu hingamispäev tähistab Jumala ustava rahva sõnakuulmist (Hs 20:12, 20), nii tähistab metsalise märk lojaalsust metsalisele.

Metsalise märk sisaldab Jumala korralduse asendamist inimese korraldusega. Selle tõsiasja suurim tõend on inimeste poolt jumalakummardamiseks sisse seatud pühapäev (vaata Tn 7:25); pühapäev seati sisse seitsmenda päeva hingamispäeva asemel, selle päeva asemel, mida meie Looja Pühakirjas kehtivaks tegi. Püüe Jumala autoriteedi märk muuta ja asendada teise päevaga on püüe anastada Jumala enda koht ja võim. „Metsalise märgiks saab paavstlik hingamispäev… Kui väljastatakse käskkiri, mis sunnib peale võltsihingamispäeva, ning kui kolmanda ingli vali hüüd hoiatab inimesi kummardamast metsalist ja tema kuju…, siis need, kes jätkavad üleastumist, võtavad omaks metsalise märgi.“ – Ellen G. White, _Evangelism_, lk 234, 235.

Ilm 13:18 ütleb: „Siin olgu tarkust! Kellel on mõistust, see arvutagu välja metsalise arv, sest see on inimese arv, ja tema arv on kuussada kuuskümmend kuus.“ Kes see inimene on? Paulus nimetab teda „seadusevastaseks inimeseks“ (2Ts 2:3). See määratlus osutab paavstlikule võimule, mida sümboliseeris mere-metsaline. Tema peade peal olevad jumalateotuse nimed osutavad tõsiasjale, et ta väidab jumaliku tiitli olevat enda oma ja iseenda meelest on ta maa peal Jumala Poja asemel.