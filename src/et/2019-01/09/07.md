---
title:  Toetav mõte
date:   01/03/2019
---

Ilmutusraamat näitab, et hingamispäevast saab ajaloo lõpul kuulekuse tähis. Meil tuleb aga meeles pidada, et see ei tähenda veel, nagu oleks inimesel, kes _praegu_ pühapäeva peab, metsalise märk. Pühapäeva pidamine saab „metsalise märgiks“ alles siis, kui jumalakummardamise päevast on selgelt aru saadud ning inimene langetab pettustele vaatamata oma valiku kas Jumala poolt või Tema vastu. See aeg aga on veel ees.

„Mitte keegi ei ole veel omaks võtnud metsalise märki. Läbikatsumise aeg ei ole veel saabunud. Igas koguduses on tõelisi kristlasi, roomakatoliku kogudus pole siin erandiks. Mitte kedagi ei mõisteta süüdi enne, kui nad on saanud valgust ning näinud neljanda käsu kohustuslikkust. Kuid siis, kui väljastatakse käskkiri, mis sunnib peale võltshingamispäeva, ning kui kolmanda ingli vali hüüd hoiatab inimesi kummardamast metsalist ja tema kuju, tõmmatakse selge eraldusjoon vale ja tõe vahele. Siis võtavad need, kes jätkavad üleastumist, omaks metsalise märgi.“ – Ellen G. White, _Evangelism_, lk 234, 235.

Meenutame, et pühapäeva pidamine praegu ei märgi inimest kadumaläinuks, täpselt samamoodi nagu hingamispäeva pidamine ei märgi inimest päästetuks. Tuleb aga aeg, mil „metsalise märk“ saab keskseks teemaks ja jumalakummardamise päeva valimisest saab ustavuse proovikivi. Ilmutusraamat anub, et Jumala rahvas võtaks Piibli, uuriks prohvetlikke sõnu enda jaoks südant läbikatsuvas meelsuses ning pingutaks igati jõudu, et viia evangeelium nendeni, keda Kristus pole veel puudutanud.

**Küsimused aruteluks:**

1. Kui sa jälgid olukorda tänapäeva maailmas, siis milliseid suundumusi näed usulises ja poliitilises sfääris, mis näivad viivat välja Ilm 13. ptk prohvetikuulutuse täitumiseni?

2. Milline peab olema meie suhtumine teiste uskkondade kristlastesse ajal, mil ootame lõppu? Mõtle järgnevale nõuandele: „Meie evangeeliumitöölised peaksid püüdma pääseda ligi teiste uskkondade evangeeliumitöölistele. Palvetage nende inimeste pärast ja nendega koos, kelle eest Kristus vahendustööd teeb. Neil on kanda pühalik vastutus. Kristuse sõnumikandjatena peaksime ilmutama sügavat, innukat huvi karja selliste karjuste vastu.“ – Ellen G. White, _Tunnistused kogudusele_, 6. kd, lk 78.

3. Kuidas vältida oma suhtumises teiste uskkondade kristlastesse üleolekutunnet või mittekristlikku meelsust? Kuidas väljendada neile ja nende isiklikule usule lugupidamist ilma, et läheksime kompromissile oma uskumustega?
