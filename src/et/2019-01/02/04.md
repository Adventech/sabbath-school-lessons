---
title:  Johannese nägemus Kristusest Patmosel
date:   08/01/2019
---

`Loe Ilm 1:12–18. Võrdle Johannese kirjeldust Kristusest Tn 10:5, 6 kujutatud jumaliku olendi omaga. Milline on nägemuses Jeesuse välimus? Mida Ta teeb?`

Johannes näeb Jeesust kandmas ülempreesterlikku rüüd, kui Ta jalutab lambijalgade keskel. Pilt lambijalgade keskel kõndivast Jeesusest osutab Jumala tõotusele vana-aja Iisraeli rahva kohta, et Ta käib nende keskel nende Jumalana (3Ms 26:12). Ilmutusraamatus kujutavad lambijalad seitset kogudust Aasias, kellele Ilmutusraamat kirjutisena algselt saadeti (Ilm 1:20), ning lambijalad (nagu kolmapäevases osas näeme) sümboliseerivad ka Jumala kogudust ajaloo jooksul. Püha Vaimu tõttu jätkub Jeesuse valvas hool oma maapealse koguduse üle. Ta on pidevalt oma rahvaga, kuni viib nad nende igavesse koju.

Peale selle pärineb pildike Jeesusest preestrina lambijalgade keskel Jeruusalemma templi rituaalsest praktikast. Ametisse määratud preestri igapäevane ülesanne oli hoida püha paiga lambid heledalt põlemas. Tal tuli hubisevaid lampe korrastada ja täita, vahetada lampidel välja põlenud tahid, kallata lampidesse värske õli ja need siis taas läita. Niimoodi õppis preester tundma iga üksiku lambi olukorda. Samamoodi on Jeesus isiklikult tuttav oma rahva kõikide vajaduste ja olukordadega ning kostab igaühe eest isiklikult.

`Loe Ilm 2:2, 9, 13, 19; 3:1, 8, 15. Mida ütleb kinnitus „Ma tean“ selle kohta, kuidas on Jeesus tuttav Jumala rahva olukorra ja vajadustega?`

Jeesus samastab ennast Jumala aunimedega: „Esimene ja Viimne“ (vaata Js 44:6; 48:12). Kreeka keeles käib „viimse“ kohta sõna _eschatos_, millest tuleneb sõna eshatoloogia („viimne aeg“). Selle sõna tähendus näitab, et eshatoloogia tähelepanu keskpunktis on Jeesus Kristus, kelle öelda on viimane sõna lõpusündmustes. „Tema on Elav“ ja Tema käes on „surma ja surmavalla võtmed“ (Ilm 1:18). Jeesusele on Tema surma ja ülestõusmise tõttu antud voli avada surma väravad (Ii 17:16; Ps 9:14). Kõik, kes usaldavad Teda, tõusevad oma hauast igavesele elule (1Kr 15:21–23). Jeesuse ustavatel järelkäijatel ei ole vaja karta, kuna isegi surnud on Tema järelevalve all. Kui juba surnutega on nii, eks hoia Ta siis elavaid seda enam? (Vaata 1Ts 4:16, 17.)
