---
title:  Kristuse sõnum enne ja nüüd
date:   09/01/2019
---

`Loe Ilm 1:11, 19, 20. Jeesus andis igaühele seitsmest Aasia kogudusest ainulaadse sõnumi. Tegelikkuses oli kogudusi selles piirkonnas rohkem kui seitse. Mida annab mainitud tõsiasi mõista selle kohta, et neil sõnumitel on sümboolne tähendus kristlaste jaoks üldiselt?`

Sõnumid, mida Jeesus käskis Johannesel saata seitsmele kogudusele, on kirjas Ilmutuse 2. ja 3. peatükis. Nende tähendus kehtib kolmel tasandil:

1. _Ajalooline rakendus._ Need sõnumid saadeti algselt seitsmele kogudusele, mis asusid esimese sajandi Aasia edukates linnades. Sealsed kristlased seisid vastakuti tõsiste väljakutsetega. Palju linnu oli alustanud oma templites keisri jumaldamisega, märgiks enda ustavusest Roomale. Imperaatori jumaldamine sai kohustuslikuks. Kodanikelt oodati ka osalemist avalikel üritustel ja paganlikes religioossetes tseremooniates. Kuna paljud kristlased keeldusid sellises tegevuses osalemast, seisid nende ees katsumused, nii mõnigi kord märtrisurm. Kristuse korraldusel kirjutas Johannes need seitse sõnumit, et aidata selliste väljakutsete ees olevaid usklikke.

2. _Prohvetlik rakendus._ Ilmutusraamat on prohvetlik raamat, kuid ainult seitse kogudust valiti sõnumeid saama. See tõsiasigi osutab nende sõnumite prohvetlikule olemusele. Vaimulikud olukorrad seitsmes koguduses vastavad täpselt Jumala koguduse vaimulikule olukorrale erinevatel ajalooperioodidel. Need seitse sõnumit on mõeldud pakkuma taevast vaatenurka kristluse vaimuliku olukorra kohta esimesest sajandist pKr kuni maailma lõpuni.

3. _Kõiki puudutav rakendus._ Just nii, nagu kogu Ilmutusraamat saadeti ühe tervikkirjana lugemiseks igasse kogudusse (Ilm 1:11; Ilm 22:16), nii sisaldavad need seitse sõnumit ka õppetunde, mida saavad rakendada erinevad kristlased eri aegadel. Sel moel kujutavad need sõnumid erinevaid kristlaste tüüpe paljudes kohtades ja eri ajal. Näiteks, ehkki tänapäeva kristluse üldiseks iseloomustajaks on Laodikeia, võib osa kristlasi samastada ennast mõnele teisele kogudusele iseloomulike joontega. Hea sõnum on selles, et missugune ka meie vaimulik olukord on, Jumal „kohtub langenud inimlastega seal, kus nad on“.“ – Ellen G. White, _Valitud kuulutused_, 1. raamat, lk 22.

**Kujuta ette, kui Issand saadaks sinu kohalikule kogudusele samas vormis kirja, nagu kirjutati seitsmele kogudusele. Mida võiks selline kiri öelda väljakutsete kohta, millega su kogudus silmitsi on, ja sinu koguduse vaimuliku olukorra kohta?**
