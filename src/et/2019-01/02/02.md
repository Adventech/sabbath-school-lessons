---
title:  Patmosel
date:   06/01/2019
---

`Loe Ilm 1:9. Mida räägib Johannes meile olukordadest, milles ta Ilmutuseraamatu nägemused sai?`

Patmos on viljatu, kaljune saar Egeuse meres; 10 miili pikk ja laiemast kohast 6 miili lai. Roomlased kasutasid seda ja teisi ümberkaudseid saari poliitiliste õigusrikkujate väljasaatmise kolooniana. Varakristlikud kirjanikud, kes elasid umbes sellel ajal, mil kirjutati Ilmutusraamat, märgivad ühel häälel, et Rooma ametivõimud olid pagendanud Johannese Patmosele, kuna too jäi evangeeliumile ustavaks. Eakas apostel tundis oma nahal kindlasti kõiki Rooma vangi raskusi. Tõenäoliselt koheldi teda kurjategijana, aheldati vangiraudu, anti napilt toitu ja sunniti tegema rasket tööd roomlastest valvurite armutute piitsaplaksude all.

„Patmos, viljatu kaljusaar Egeuse meres, oli Rooma võimude poolt valitud kurjategijate asupaigaks; Jumala sulase jaoks sai see sünge paik aga taeva väravaks. Siin, eemal eluaskeldustest ja varasemate aastate aktiivsest tööst, sai talle osaks läbikäimine Jumala, Kristuse ja taevaste inglitega, kellelt ta sai õpetusi koguduse jaoks kõikideks tulevasteks ajastuteks.“ – Ellen G. White, _Apostlite teod_, lk 570, 571.

`Millised teised Piibli tegelased on talunud raskusi, vaatamata sellele (või just selle tõttu), et nad on jäänud Jumalale ustavaks? Vaata Tn 3:16–23, Ap 7:54–60.`

Kristuse järelkäijad ei peaks iialgi unustama, et kui nad ka leiavad end Johannesega sarnastes oludes, pole nad üksi jäetud. Sama Jeesus, kes tuli Johannese juurde lohutavate ja julgustavate sõnadega Patmose eluraskuste keskel, on veelgi oma rahva juures, et hoida ja toetada neid keerulistes olukordades.

**Kuidas mõistame vahet Kristuse pärast kannatamise ja muudel põhjustel (sealhulgas omaenda valede valikute pärast) kannatamise vahel? Või mida öelda kannatuste kohta, millel ei näi olevat mingit head põhjust? Kuidas õppida usaldama Issandat igas olukorras?**
