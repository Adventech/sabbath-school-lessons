---
title:  Toetav mõte
date:   11/01/2019
---

Loe Ellen G. White’i raamatust _Apostlite teod_ peatükki „Patmos“, lk 568–577.

„Johannese tagakiusamisest sai armu vahend. Ülestõusnud Päästja au muutis Patmose kirkaks. Johannes oli näinud Kristust inimese kujul, naelaarmidega kätes ja jalgades, mis jäävad alatiseks Tema ausäraks. Nüüd lubati tal veel näha oma ülestõusnud Issandat, kaetud auhiilgusega niivõrd, kuivõrd inimolevus suudab näha ja elama jääda.

Kristuse ilmumine Johannesele peaks olema kõikide – nii usklike kui ka mitteusklike – jaoks tõend, et meil on ülestõusnud Kristus. See peaks andma kogudusele elujõu. Aeg-ajalt ümbritsevad sünged pilved Jumala rahvast. Näib, et surutis ja tagakiusamine kustutab nad ära. Kuid sellistel aegadel antakse kõige tähtsamad õppetunnid. Kristus astub sageli sisse vanglatesse ja ilmutab ennast oma valitutele. Tema on tuleriidal nendega tules. Nii nagu pimedaimal ööl säravad tähed kõige heledamalt, nii ilmnevad Jumala au säravaimad kiired kõige sügavamas pimeduses. Mida tumedam on taevas, seda selgemad ja muljetavaldavamad on ülestõusnud Päästja, Õiguse Päikese kiired.“ – Ellen G. White, _The Youth’s Instructor_, 5. aprill, 1900.

**Küsimused aruteluks:**

`1. Johannes andis lugejatele edasi seda, mida ta Patmosel nägi ja kuulis. Kui sa loed Ilm 1:12–20, siis mida sina näed ja kuuled? Millised lohutussõnad saad siin ilmutatust?`

`2. Esimene ingel Ilm 14:7 kutsub lõpuajal Maa elanikke üles kummardama „teda, kes on teinud taeva ja maa ja mere ja vete allikad“. Selline sõnastus pärineb 2Ms 20:11. Mida kõneleb see meile hingamispäeva tähtsusest lõpuajal, nagu Ilmutusraamat sellest räägib?`

`3. Paljud kristlased on silmitsi kummalise irooniaga. Mida kauem nad koguduses on, seda kergemini nende usk kahaneb või välja sureb. Peaks aga toimuma vastupidi. Lõpuks on ju nii, et mida kauem me koos Jeesusega käime, seda rohkem õpime tundma Teda ja Tema armastust meie vastu. Kuidas hoida usu tuld põlemas; ja mitte ainult põlemas, vaid üha heledamalt põlemas?`
