---
title: Misjonilugu
date: 11/01/2019
---

#### Kingituseks laps

_Loo on kirja pannud Andrew McChesney._

Janice Clarkil ei olnud üldse plaani lapsendada endise õpilase beebit, kuid ühel külmal märtsikuu päeval helises telefon.

Janice Clarkil ei olnud üldse plaani lapsendada endise õpilase beebit, kuid ühel külmal märtsikuu päeval helises telefon. „Ma saan lapse, aga ei saa teda endale jätta, ja pidasin aru, kas teie võiksite ta võtta,“ ütles Annette. „Mida sa selle „ta võtta“ all mõtled?“ küsis Janice, 47aastane kehalise kasvatuse õpetaja Mamawi Atosketani Põlisrahva Koolist, mis on seitsmenda päeva adventistide misjonikool Canadas oleva Alberta provintsi põlisrahva laste jaoks.

„Tahan, et te ta lapsendaksite,“ ütles 18aastane Annette, kellel oli juba kaks last. Janice’i meelest polnud tüdrukul tõsi taga, kuid ta püüdis Annettega ja tema vanematega kokku saada. Kõik püüdlused luhtusid.

Kaks kuud hiljem helises Janice’i telefon. Helistas Annette.

„Kas saate haiglasse tulla ja olla mulle homme sünnituse juures toeks?“ küsis ta. Ta pidi lapse sünnitama keisrilõikega.

Janice ja tema abikaasa, kellel oli viis bioloogilist last ja neli kasulast, jõudsid haiglasse varahommikul. Medõde tervitas neid sõnadega: „Oo, te olete kasuvanemad.“

Janice oli rabatud. Ta oli mõelnud, et Annette plaanid tita suhtes olid muutunud, sest ta oli toona helistades vaid korra lapsendamist nimetanud.

Haiglatoas küsis Janice ootavalt emalt tema plaanide kohta.

„Mis lapsele nimeks saab?“ küsis ta.

„See on teie laps,“ ütles Annette. „Teil tuleb talle nimi panna.“

Alles siis jõudis Janice’ile kohale, et see laps hakkab kuuluma talle.

Mõni tund hiljem, 12. mail 2016. aastal, sündis terve poisslaps. Janice jäi selleks ööks haiglasse ja viis lapse päev hiljem oma koju. Ta pani beebile nimeks Huxley.

Janice usub, et Annette andis tita talle, kuna õpetajad selles koolis olid armastusväärsed. „Asi polnud minus isiklikult,“ ütles ta. „Töötasin kooliajal selle perekonnaga aastaid. Tema ja kõik ta õed-vennad teadsid, et õpetajad armastavad neid. Just sellepärast palus ta meil olla poisile vanemateks.“

Janice’ile tulid pisarad silma, kui ta seda rääkis.

„Tunnen end nii väikesena, kui mõtlen, et olen osa sellest suurest pildist,“ ütleb ta. „Loodan, et õpetan Huxleyd tundma tema Loojat.“

_Osa 2018. aasta teise veerandaasta kolmeteistkümnenda hingamispäeva annetusest aitas Mamawi Atosketani Põlisrahva Koolil oma programmi laiendada. Endise õpilase nimi on muudetud._
