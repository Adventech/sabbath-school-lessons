---
title:  Sõnum Efesose kogudusele
date:   10/10/2019
---

Efesos oli Roomale kuuluva Aasia provintsi pealinn ja ühtlasi suurim linn, mis asus tähtsaimate kaubateede ääres. Aasia peamise meresadamana oli see väga oluline kaubanduslik ja religioosne keskus. Linn oli täis selliseid avalikke hooneid nagu templid, teatrid, spordisaalid, saunad ja lõbumajad. Seda tunti ka nõidusega tegelemise poolest ning see oli kurikuulus ebamoraalsuse ja ebausu tõttu. Ometi oli just Efesoses provintsi mõjukaim kristlik kogudus.

`Loe Ilm 2:1–4 kõrvuti Jr 2:2ga. Kuidas esitleb Jeesus ennast Efesose kogudusele? Millised selle koguduse head omadused Jeesus ära märgib? Millist muret Jeesus väljendab?`

Algusperioodil tunti Efesose usklikke nende ustavuse ja armastuse poolest (Ef 1:15). Kuigi Efesose kristlased kogesid survet nii väljast kui ka koguduse seest, jäid nad vankumatuks ja ustavaks. Nad olid töökad ja sõnakuulelikud tõele; jah, nad ei sallinud endi keskel valeõpetajaid. Kuid nende armastus Kristuse ja kaasliikmete suhtes hakkas kahanema. Ehkki kogudus jäi kindlameelseks ja ustavaks, oli nende oma lamp ilma Kristuse armastuseta kustumisohus.

`Loe Ilm 2:5–7. Millist kolme tegu õhutab Jeesus seda kogudust korda saatma, et virgutada oma esimest armastust ning pühendumist Kristusele ja kaasusklikele? Kuidas on need kolm ülesannet järjestikku omavahel seotud?`

Prohvetlikult vastab olukord Efesose koguduses aastate 31–100 pKr üldisele olukorrale ja vaimulikule seisundile. Apostellikku kogudust iseloomustasid evangeeliumi armastamine ja ustavus sellele. Kuid esimese sajandi lõpuks hakkas kogudus kaotama oma esimese armastuse tuld ning lahkus seega evangeeliumi lihtsusest ja puhtusest.

**Kujuta ennast ette sellise koguduse osana, kelle armastus kahaneb. Liikmed ei pruugi korda saata ühtki teadaolevat või avalikku pattu. Teatud tasemel teevad nad ikkagi seda, mis on õige; ometi elavad nad vormilikult ja külmalt. Kuidas nõustaks Jeesus sellises olukorras kogudust?**
