---
title:  Raamatu eesmärk
date:   31/12/2018
---

Ilm 1:1 räägib meile sedagi, et käesoleva raamatu eesmärgiks on näidata tulevasi sündmusi, _alates selle raamatu kirjutamise ajast_. Igaüks, kes on Ilmutusraamatuga tuttav, märkab, et tulevased sündmused – kas juba täitunud (vähemasti meie vaatenurgast tänapäeval) või veel toimuma hakkavad (taas meie tänapäevasest vaatenurgast) – võtavad enda alla suurema osa selle sisust.

Piibellike prohvetikuulutuste põhieesmärk on meile kinnitada, et vaatamata sellele, mida tulevik toob, on see Jumala kontrolli all. Ilmutusraamat teeb just nii: kinnitab meile, et Jeesus Kristus on oma rahvaga selle maailma ajaloo jooksul kuni murettekitavate lõpusündmusteni.

Järelikult on Ilmutusraamatu prohvetikuulutustel kaks praktilist eesmärki: õpetada meile, kuidas elada tänapäeval, ja valmistada meid ette tulevikuks.

`Loe 5Ms 29:28. Kuidas aitab see piiblisalm meil mõista, miks pole nii mõndagi meile avaldatud? Mis eesmärgil selle piiblisalmi järgi meile midagi avalikuks tehakse? See tähendab, miks meile sellest räägitakse? Vaata ka Ilm 22:7.`

Ilmutusraamatu lõpuaja prohvetikuulutuste avaldamise mõtteks ei ole rahuldada meid painavat uudishimu tuleviku suhtes. See raamat paljastab tulevikust ainult need tahud, mida meil on vaja teada. Need tehakse meile avalikuks selleks, et tajuksime, kui tõsine on peagi juhtuma hakkav, ja mõistaksime oma sõltumist Jumalast ning kuuletuksime selles sõltumises Talle.

Sajandeid on lõpuaja sündmustega kaasnenud palju oletustele tuginevaid arutlusi ja veel rohkem kõmu. Varanduse on kokku ajanud need, kes kohest lõppu ette kuulutades on lüpsnud oma karja hirmutamisega, et antagu kõik raha evangeeliumitöö heaks, sest lõpp on ju käes. Igal korral jäi lõpp aga tulemata ning inimesed jäeti pettunult ja heitunult sinnapaika. Nii nagu kõike head, mida Jumal on meile andnud, nii saab ka prohvetikuulutusi oma huvides ära kasutada ja kuritarvitada.

`Loe Jh 14:29. Millise otsustavalt tähtsa põhimõtte leiame siit prohvetikuulutuste jaoks?`
