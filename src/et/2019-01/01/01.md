---
title:  Hingamispäeva pärastlõuna
date:   29/12/2018
---

### Selle nädala õppeaine
Ilm 1:1–8; Jh 14:1-3; 5Ms 29:28; Jh 14:29; Rm 1:7; Fl 3:20; Tn 7:13, 14.

> <p>Juhtsalm</p>
> „Õnnis on see, kes loeb, ning need, kes kuulavad neid ennustuse sõnu ja hoiavad tallel, mis sellesse on kirjutatud, sest aeg on lähedal“ (Ilm 1:3).

Ilmutusraamatu prohvetikuulutused avaldati nägemuses apostel Johannesele enam kui üheksateist sajandit tagasi, kui ta oli pagenduses Patmose-nimelisel kaljusel saarel, mis asus Egeuse meres (Ilm 1:9). Ilm 1:3 tõotab õnnistust neile, kes seda loevad ja kuulavad ning selle õpetustele kuuletuvad (võrdle Lk 6:47, 48). See salm viitab kirikusse sõnumit kuulama tulnud kogudusele. Neid ei õnnistata aga mitte ainult sellepärast, et nad loevad või kuulavad, vaid sellepärast, et nad kuuletuvad selle raamatu sõnadele (Ilm 22:7).

Ilmutusraamatu prohvetikuulutused väljendavad hoolt, mis on Jumalal oma rahva suhtes. Need näitavad meile, et praegune elu on lühike ja habras, et Jeesuse käes on pääste, et Tema on taevas meie Ülempreester ja Kuningas ning meid kutsutakse levitama evangeeliumi.

Piibellikud prohvetikuulutused on justkui lamp, mis põleb pimedas paigas (2Pt 1:19). Need on mõeldud pakkuma meie tänasesse ellu juhtimist ja meie tulevikku lootust. Vajame sellist prohvetlikku juhtimist kuni Kristuse tulekuni ning Jumala igavese riigi rajamiseni.

_Selle nädala õppetükki õppides valmistud hingamispäevaks, 5. jaanuariks._
