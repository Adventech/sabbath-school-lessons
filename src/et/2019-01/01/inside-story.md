---
title: Misjonilugu
date: 04/10/2018
---

#### Tunnistuse vägi

_Loo on kirja pannud Manuel Mafugula._

Sündisin pühapäeva pidavas perekonnas Milanges. See linnake asub 3 kilomeetri kaugusel Mosambiigi ja Malawi Vabariigi piirist. Minu tutvumine seitsmenda päeva adventistide kogudusega sai alguse Adelina-nimelise tüdruku kaudu. Tema oli 16aastane ja käis seitsmendas klassis ning ta palus mult abi kodutöö tegemisel. Mina olin 21aastane ja kümnendas klassis.

Kui olin Adelinat aidanud, hakkas ta rääkima adventkogudusest. Ta jutustas mulle hingamispäevast ja selgitas, et Jumal seadis jumalakummardamise päevaks laupäeva, mitte pühapäeva.

Hiljem kinkis Adelina mulle Piibli. Ta oli alla jooninud neljanda käsu 2Ms 20:8 ja Hs 20:20, kus on kirjutatud: „Pühitsege minu hingamispäevi, et need oleksid leppemärgiks minu ja teie vahel.“ Sellele leheküljele Piiblis oli ta kirjutanud: „Loe Mk 2:27, 28.“ Avasin Markuse evangeeliumi ja lugesin Jeesuse sõnu: „Hingamispäev on tehtud inimese jaoks, mitte inimene hingamispäeva jaoks; nõnda on Inimese Poeg ka hingamispäeva isand.“

Kui ma seda lugesin, taipasin, et pühitsesin igal nädalal vale päeva. Otsustasin, et lähen koos Adelinaga kirikusse ja saan rohkem teada, ning peagi kummardasin ma Jumalat laupäeval. See tekitas probleeme minu pühapäeva pidavas koguduses, kus ma olin tegutsenud noortejuhina. Koguduse pastor tuli mu isa juurde ja isa käskis mul kogudusse tagasi tulla. Kui ma keeldusin, teatas isa: „Kui sa oma vanemaid ei kuula, siis ei ela sa enam nendega koos.“ Ta ajas mind kodust ära.

Rääkisin Adelina vanematele, mis oli juhtunud, ning nemad andsid mulle elupaiga niikauaks, kui ma keskkooli lõpetasin. Mind ristiti kaks aastat hiljem.

Jumal aitas mul lõpetada keskkooli ja kolledži ning lubas saada töökoha keemiaõpetajana Milange riigikoolis. Hiljem abiellusin Adelinaga, tüdrukuga, kes mind hingamispäevaga tuttavaks tegi.

Jumal on saanud minu isiklikku tunnistust hämmastaval kombel kasutada. Olen rääkinud sellest noortele oma endisest pühapäeva pidavast kogudusest ja kaks neist on saanud adventistiks. Rääkisin oma isale-emale ja nemadki ristiti. Räägin kõigile: usaldage Issandat iga päev. Temale ei ole midagi võimatu.

_Osa selle veerandaasta kolmeteistkümnenda hingamispäeva annetusest aitab avada esimese seitsmenda päeva adventistide algkooli Migueli kodulinnas Milanges. Olge tänatud misjoniannetuste eest._
