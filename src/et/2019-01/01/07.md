---
title:  Toetav mõte
date:   04/01/2019
---

Loe Ellen G. White’i raamatust _Testimonies to Ministers and Gospel Workers_ lõiku „Taanieli ja Ilmutusraamatu uurimine“, lk 112–119.

„See ilmutus anti kogudusele õpetuseks ja troostiks kogu kristliku ajastu kestel… „Ilmutus“ tähendab, et midagi on ilmutatud. Issand ise ilmutas oma sulasele selles raamatus sisalduvaid saladusi ning Tema eesmärk on, et need saladused oleksid avatud uurimiseks kõikidele. Selle raamatu tõed on adresseeritud neile, kes elavad selle maailma ajaloo viimseil päevil, just niisamuti nagu olid neilegi, kes elasid Johannese ajal. Mõned nendes prohvetikuulutustes kirjeldatud sündmustest on möödas, mõned toimuvad praegu; mõned toovad silme ette suure võitluse lõpu pimeduse jõudude ja taeva Vürsti vahel, mõned ilmutavad lunastatute võidutsemist ja rõõme uueksloodud maal.

Ärgu keegi arvaku, et kuna ta ei suuda seletada Ilmutusraamatus sisalduva iga sümboli tähendust, siis on kasutu uurida seda raamatut ning püüda teada saada selles leiduvate erinevate tõdede tähendust. See, kes need saladused Johannesele ilmutas, annab igale hoolsale tõeotsijale otsekui eelmaitse taevastest asjadest. Need, kelle süda on avatud tõe vastuvõtmiseks, tehakse võimeliseks aru saama Ilmutusraamatu õpetustest. Neile saavad osaks õnnistused, mis on tõotatud kõigile, „kes kuulavad neid ennustuse sõnu ja hoiavad tallel, mis sellesse on kirjutatud“.“ – Ellen G. White, _Apostlite teod_ , lk 583–585.

**Küsimused aruteluks:**

`1. Kui Ilmutusraamat võtab katte Jeesuselt Kristuselt, siis miks on tänapäeval sõnal _apokalüpsis_ negatiivne tähendus? Mida räägib see negatiivsus meile kristlaste hulgas levinud arusaamast Ilmutusraamatu kohta? Miks seostub Ilmutusraamatu prohvetikuulutustega sageli sõna hirm?`

`2. Mõtle mõnele luhtunud ettekuulutusele, mida mõned inimesed viimase 20 aasta jooksul on esitanud lõpuaja sündmuste ja Jeesuse tulekuga seoses. Olenemata neid ettekuulutusi esitanud inimeste südamest või motiividest (mida me nagunii ei tea), mis on selliste luhtunud ettekuulutuste negatiivsed tagajärjed? Missuguse enesetunde tekitavad nad inimestele, kes niisugustesse ettekuulutustesse uskusid? Millisesse valgusesse seavad sellised luhtunud ettekuulutused kristlusest väljaspool olijate silmis kristlased üldiselt? Kuidas saavutame prohvetikuulutusi uskuvate inimestena, kes peavad lõpuaja sündmusi teetähisteks, õige tasakaalu selles, kuidas me prohvetikuulutust mõistame ja kaasinimestele õpetame?`