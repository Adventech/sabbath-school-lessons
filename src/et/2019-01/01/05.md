---
title:  Jumal
date:   02/01/2019
---

Ilmutusraamat algab sarnaste tervitustega, mida leiame Pauluse kirjadest. See raamat saadeti algselt justkui kirjana Johannese aja Väike-Aasia seitsmele kogudusele (vaata Ilm 1:1). Ometi ei kirjutatud Ilmutusraamatut ainult neile, vaid kõikidele kristlaste põlvkondadele ajaloo jooksul.

`Loe Ilm 1:4, 5 ja Rm 1:7. Millise ühise tervituse mõlemast leiame ja kes niimoodi tervitab?`

Mõlemad piiblisalmid toovad esile kirjale omase tervituse: „Armu ja rahu teile.“ See fraas koosneb kreekapärasest tervitusest _charis_ (arm) ja heebreapärasest tervitusest _shalom_ („rahu“, „hea käekäik“). Nagu neist piiblisalmidest näeme, on armu ja rahu andjateks Jumala kolm isikut.

Jumal Isa kohta öeldakse, et Ta on „kes on ja kes oli ja kes tuleb“ (vaata Ilm 1:8; Ilm 4:8). See osutab Jumala nimele Jahve – „MA OLEN SEE, KES MA OLEN“ (2Ms 3:14) – ning osutab Jumala igavesele olemasolule.

Pühale Vaimule osutatakse nimetusega „[Jumala] seitse vaimu“ (võrdle Ilm 4:5 ja Ilm 5:6). Pühakirjas on seitse täiuse arv. „Seitse vaimu“ tähendab, et Püha Vaim on tegev kõigis seitsmes koguduses. See kujund osutab Püha Vaimu töö kõikehaaravusele ja Tema alatisele tegevusele Jumala rahva hulgas ajaloo kestel, võimaldades inimestel täita nende kutsumist.

Jeesuse Kristuse kohta kasutatakse kolme tiitlit: „Kes on ustav tunnistaja, esikpoeg surnuist ja maa kuningate valitseja“ (Ilm 1:5). Need osutavad Tema surmale ristil, Tema ülestõusmisele ja Tema valitsemisele taevas. Siis annab Johannes teada, mida Jeesus on teinud: Ta „armastab meid ning on meid lunastanud meie pattudest oma verega ning… on meid teinud kuningriigiks, preestreiks Jumalale ja oma Isale“ (Ilm 1:5, 6).

Ta „armastab meid“ osutab originaalis, kreeka keeles, Kristuse jätkuvale armastusele, mis kätkeb mineviku, oleviku ja tuleviku. Tema, kes meid armastab, on vabastanud meid meie pattudest oma verega. Kreeka keeles osutab tegusõna „lunastanud“ lõpetatud tegevusele minevikus: kui Jeesus suri ristil, siis kandis Ta meie pattude eest igaveseks hoolt.

Ef 2:6 ja Fl 3:20 kirjeldavad lunastatuid taeva kodanikena, kes äratatakse üles ja pannakse koos Jeesusega istuma taevastele asemetele. Mida see võiks tähendada ja kuidas võime praegu nautida seda aulist seisundit Kristuses – olla „kuningad ja preestrid“ –, ehkki oleme endiselt siin patust neetud maal? Kuidas võiks see tõsiasi mõjutada meie eluviisi?
