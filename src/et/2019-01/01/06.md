---
title:  Ilmutusraamatu põhitoon
date:   03/01/2019
---

Ilmutusraamatu sissejuhatuse kokkuvõte osutab kogu raamatu tegelikule fookusele: Jeesuse taastulekule väes ja aus. Kristuse tõotust tulla taas korratakse selle raamatu kokkuvõttes kolm korda (Ilm 22:7, 12, 20).

`Loe Ilm 1:7, 8. Nende salmide sõnastus pärineb mitmest prohvetlikust piiblisalmist: Tn 7:13, 14; Sk 12:10; Mt 24:30. Mida räägivad need piiblisalmid meile sellest, et Kristuse teine tulek on kindel?``

Ilmutusraamatus on Kristuse teine tulek lõpp-punkt, mille poole ajalugu liigub. Tema teine tulek tähistab selle maailma ajaloo lõppu ja Jumala igavese riigi algust, samuti ka vabanemist kõiksugusest kurjusest, ängist, valust ja surmast.

Sarnaselt Uue Testamendi muude osadega osutab Ilm 1:7 sõna-sõnalt võetavale, nähtavale ja isiklikule Kristuse tulekule kuninglikus aus. Iga inimene, kes sel ajal Maal elab, sealhulgas need, „kes tema on läbi torganud“, näevad Tema tulekut. Loetud _sõnad osutavad teatud inimeste erilisele ülesäratamisele_ vahetult enne Kristuse taastulekut, kaasa arvatud need, kes Ta risti lõid. Kuigi Jeesus toob oma tulekuga pääsemise neile, kes Teda ootavad, toob Ta kohtuotsuse neile, kes on põlastanud Tema armu ja armastust.

Kristuse tuleku kindlust kinnitatakse sõnadega: „Jah, aamen“ (Ilm 1:7). Sõna _jah_ on kreeka keeles _nai_ ning _amen_ on heebrea kinnitussõna. Need kaks sõna koos väljendavad kindlat olemist. Need sõnad ka lõpetavad selle raamatu (vaata ka Ilm 22:20).

„Rohkem kui kaheksateist sajandit on möödunud ajast, mil Päästja andis oma tuleku tõotuse. Sajandite jooksul on Tema sõnad täitnud julgusega Talle ustavate inimeste südame. See tõotus ei ole veel täitunud: Eluandja hääl ei ole veel kutsunud magavaid pühi välja nende hauast; kuid Tema öeldu pole sugugi vähem kindel. Jumalale teada ajal täidab Ta oma sõna. Kas peaks keegi praegu väsima? Kas peaksime kaotama oma usuhaarde nüüd, kui oleme igavesele maailmale nii lähedal? Kas peaksime ütlema: Sellesse linna on veel nii pikk maa minna? Ei, ei. Veel pisut ja me näeme Kuningat Tema ilus. Veel pisut ja Tema pühib kõik pisarad meie silmist. Veel pisut ning Tema esitab meid „laitmatuina Tema aulise palge ees hõiskamisega“.“ – Ellen G. White, _The Advent Review and Sabbath Herald_,13. nov 1913. 

Tõotus on täpselt nii tugev nagu selle andja ausameelsus ja suutlikkus oma sõnu täita. Kuidas annab tõsiasi, et teise tuleku tõotuse on andnud Jumal, kes on kõiki oma tõotusi möödanikus pidanud, sulle kindlustunde, et Kristus tuleb tagasi, nagu Ta on tõotanud?
