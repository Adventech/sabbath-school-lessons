---
title:  Ilmutusraamatu sümbolkeel
date:   01/01/2019
---

`Loe Ilm 13:1; Tn7:1–3 ja Hs 1:1–14.`

Ilm 1:1 jätkab: „Ta näitas [_avaldas_ – NKJV] seda, läkitades oma ingli oma sulase Johannese juurde.“ Leiame siit ühe selle raamatu väga tähtsa sõna. _Näitama_, _avaldama_ on tõlge kreekakeelsest sõnast _semainō_, mis tähendab „sümboolsete märkide kaudu näitama“, „läbi lillede ütlema“. Seda sõna kasutab Vana Testamendi kreekakeelne tõlge (Septuaginta) sel puhul, kui Taaniel selgitab kuningas Nebukadnetsarile, et kullast, hõbedast, vasest ja rauast valmistatud kujuga andis Jumal „kuningale teada, mis tulevikus sünnib“ (Tn 2:45). Sama sõna kasutamisega ütleb Johannes meile, et Ilmutusraamatu vaatepilte ja sündmusi avaldati talle nägemuses kujundikeeles. Pühast Vaimust juhituna pani Johannes need kujundlikud vaatepildid ustavalt kirja nii, nagu ta neid nägi (Ilm 1:2). 

Väljendusviisi, mida Ilmutusraamatu prohvetikuulutuste kirjapanekul kasutati, ei tohi seega suuremalt jaolt tõlgendada sõna-sõnalt. Reeglina eeldab Piibli lugemine üldiselt teksti kirjatähelist mõistmist (välja arvatud siis, kui tekst osutab kavatsuslikule sümboolsele tähendusele), kuid Ilmutusraamatut lugedes – välja arvatud siis, kui tekst osutab sõnasõnalisele mõttele – tuleb meil seda tõlgendada sümboolselt. Kuigi ennustatud vaatepildid ja sündmused on iseenesest reaalsed, väljendatakse neid tavaliselt kujundikeeles.

Ilmutusraamatu suuresti sümboolse iseloomu meeles pidamine kaitseb meid prohvetliku sõnumi väänamise eest. Püüdes määratleda selles raamatus kasutatud sümboleid, peame olema hoolikad, et me ei tooks teksti sisse mõtet, mis tuleneb inimlikust ettekujutusest või nende sümbolite tähendusest meie praeguses kultuuris. See-eest tuleb meil minna ülejäänud Piibli lehekülgedel leiduvate sümbolite juurde, et saada aru Ilmutusraamatu sümbolitest.

Õigupoolest tuleb siis, kui püüame avada Ilmutusraamatu sümbolite tähendust, pidada meeles, et valdav osa neist on võetud Vanast Testamendist. Jumal tahtis sellega, et maalis tulevikku mineviku väljendusviisis, vajutada meie meeltesse tõsiasja, et Tema päästev tegevus tulevikus on vägagi sarnane Tema päästva tegevusega minevikus. Seda, mida Ta tegi oma rahva heaks minevikus, teeb Ta nende heaks taas tulevikus. Katsudes avada Ilmutusraamatu sümbolite ja kujundite sisu, tuleb meil pöörata tähelepanu alustuseks Vanale Testamendile.
