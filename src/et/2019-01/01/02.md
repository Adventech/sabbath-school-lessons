---
title:  Selle raamatu pealkiri
date:   30/12/2018
---

`Loe Ilm 1:1, 2. Mis on selle raamatu täieliku pealkirja tähendus? Mida õpime pealkirjast selle kohta, kellest Ilmutusraamat tegelikult räägib?`

Ilm 1:1 ütleb selle raamatu pealkirja olevat „Jeesuse Kristuse ilmutus“. Sõna _ilmutus_ tuleb kreekakeelsest sõnast _apokalupsis_ (apokalüpsis), mis tähendab, „paljastama“ või „kattest vabastama“. Apokalüpsis on Jeesuse Kristuse vabastamine kattest; ühest küljest vabastatakse Jeesus kattest ning teisalt on Tema see, kes saladusi paljastab. Kuna ilmutus tuli Jumalalt Jeesuse Kristuse kaudu (vaata Ilm 22:16), kinnitab see raamat, et Jeesus on selle sisuline keskpunkt. Apokalüpsis on Tema eneseilmutus oma rahvale ning väljendab seda, kuidas Ta neist hoolib.

Jeesus on Ilmutusraamatu keskne tegelane. See raamat algab Temaga (Ilm 1:5–8) ja lõppeb Temaga (Ilm 22:12–16). „Laske Taanieli raamatul kõneleda, laske Ilmutusraamatul kõneleda ja rääkige, mis on tõde. Kuid esitage iga selle teema lõiku nii, et silme ette tõstetakse Jeesus kui kogu lootuse keskpunkt, „Taaveti juur ja sugu, särav koidutäht“.“ – Ellen G. White, _Testimonies to Ministers and Gospel Work­ers_, lk 118.

Pealegi on apokalüpsise Jeesus nelja evangeeliumi Jeesus. Ilmutusraamat annab lisateavet Jeesuse ja Tema lunastustöö kohta oma rahva heaks, mille kirjeldamist evangeeliumid alustasid. See raamat võtab tähelepanu alla Jeesuse olemasolu ja tegevuse erinevad tahud ning algab sisuliselt sealt, kus evangeeliumid lõppesid – Jeesuse ülestõusmise ja taevasse minemisega.

Koos kirjaga heebrealastele toonitab Ilmutusraamat Jeesuse teenistust taevas. See näitab, et pärast Jeesuse taevasse minemist pühitseti Ta kuninglikku ja preesterlikku teenistusse taevases pühamus. Ilma Ilmutusraamatuta (ja kirjata heebrealastele) oleks meie teadmine Kristuse ülempreesterlikust tegevusest taevas oma rahva heaks väga kitsapiiriline. Kuid koos kirjaga heebrealastele võimaldab Ilmutusraamat meil heita ainulaadse pilgu sellele, mida Jeesus Kristus meie heaks teeb.

`Loe Jh 14:1–3. Kuidas aitab siinne väga selgesisuline tõotus meil paremini aru saada sellest, mida Jeesus meie heaks taevas just praegu teeb? Milline lootus sellest imelisest tõotusest tuleneb?`
