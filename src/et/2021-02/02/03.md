---
title: 'Leping Noaga'
date: 05/04/2021
---

**„Aga sinuga ma teen lepingu ja sina pead minema laeva, sina ja su pojad, su naine ja su poegade naised sinuga“ (1Ms 6:18).**

Selles salmis esineb sõna „leping“ Piiblis esimest korda ning seda on kasutatud kontekstis, kus Jumal on just rääkinud Noale otsusest hävitada maa patu lausalise ja jätkuva leviku tõttu. Kuigi selle hävingu toob üleilmne veeuputus, ei jäta Jumal enda loodud maailma maha. Ta pakub jätkuvalt lepingusuhet ning võtab selle pärast veeuputust esimesena kasutusele. Jumalik „Mina“, kes seda lepingut pakub, on Noa julgeoleku alus. Lepingut pidava Jumalana tõotab Issand kaitsta pereliikmeid, kes tahavad pühendada elu Temaga suhtes olemisele, mille tulemuseks on sõnakuulmine.

`Kas leping Noaga oli ühepoolne? Meenuta, et juba lepingu mõiste ise viitab rohkem kui ühele poolele. Kas Noa pidas omalt poolt lepingut? Millised õppetunnid saame vastustest nendele küsimustele?`

Jumal rääkis Noale, et tuleb veeuputus ja maailm hävitatakse. Kuid Jumal sõlmis Noaga tehingu, millega tõotas päästa tema ja ta perekonna. Niisiis olid panused väga suured, sest kui Jumal ei oleks lepingut omalt poolt pidanud, siis oleks Noa, vaatamata kõigele, mida ta tegi, koos ülejäänud maailmaga minema pühitud.

Jumal ütles, et Ta teeb Noaga „lepingu“. See sõna tähendab juba ise kavatsust austada tõsiasja, et ütleja teeb seda, mida lubab. Tegemist pole mingi tujuka väljaütlemisega. See sõna sisaldab pühendumist. Mis siis, kui Issand oleks Noale öelnud: „Vaata, selle maailma lõpetab kohutav üleujutus ja võib-olla ma säästan su, aga võib-olla mitte. Sina tee samal ajal seda ja seda ja seda ja siis ma vaatan, mis saab, aga ma ei garanteeri midagi.“ Selline ütlus ei paku ju kindlustunnet ega lubadust, mida sõna „leping“ endas sisaldab.

`Osa inimesi on väitnud, et Noa-aegne veeuputus oli kohalik üleujutus, mitte aga üleilmne. Kui nii, siis selles kontekstis, mida Jumal 1Ms 9:15 tõotab (vaata ka Js 54:9), taganeb Ta oma lepingutõotusest iga kord, kui toimub järgmine kohalik üleujutus (ja näib, et neid toimub alatasa). Seevastu tõsiasi, et ei ole olnud veel üht üleilmset veeuputust, tõestab Jumala lepingutõotuse paikapidavust. Lühidalt, mida räägib niisugune asjaolu sellest, kuidas saame Tema tõotusi usaldada?`