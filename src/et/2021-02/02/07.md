---
title: Toetav Mõte  
date:  09/04/2021  
---

Loe Ellen G. White’i raamatust „Patriarhid ja prohvetid“ peatükki „Aabraham Kaananis“, lk 132–138; raamatust „Prohvetid ja kuningad“ peatükki „Jumala prohvetid toetasid neid“, lk 569–571.

„Ike, mis köidab meid teenimises, on Jumala käsk. Suur armastuse käsk, millest kõneldi Eedenis, mida kuulutati Siinail ning mis uues lepingus kirjutatakse südamesse, on see, mis seob inimese Jumala tahtega. Kui me jääks oma kalduvuste hooleks, jääks käima teed, mida meie tahame, langeksime paratamatult Saatana võimusesse ja muutuksime tema sarnaseks. Sellepärast seobki Jumal meid oma tahtega, mis on suurepärane, ülev ja õilistav. Ta soovib, et me täidaksime oma elukohustusi kannatlikult ja mõistlikult. Kristus kandis inimesena seda tööiket. Ta ütles: „Sinu tahtmist, mu Jumal, teen ma hea meelega ja sinu Seadus on mu südames“ (Ps 40:9). „Ma ei ole ju taevast alla tulnud oma tahtmist tegema, vaid tema tahtmist, kes minu on saatnud“ (Jh 6:38). Armastus Jumala vastu, soov austada Teda, ja armastus langenud inimsoo vastu ajendasid Jeesust tulema maa peale kannatama ja surema. Armastus oli Tema elu juhtiv jõud. Ta palub meil omaks võtta sama põhimõtte.“ – Ellen G. White, „Ajastute igatsus“, lk 329, 330.

**Küsimused aruteluks:**

`1. Kas Jumala leping Noaga, Aabrahamiga, Moosesega ja meiega on Aadamaga tehtud lepingu jätkamine või on see midagi uut? Võrdle 1Ms 3:15; 1Ms 22:18; Gl 3:8, 16.`

`2. Miks on lepingu isiklik, suhte valdkond niivõrd tähtis? Öelgem nii: sul võib kellegagi olla seaduslikult siduv kokkulepe, „leping“, ilma lähedase, isikliku läbikäimiseta. Issand aga otsib oma rahvaga sõlmitud lepingusuhte puhul teistsugust asetust. Miks nii? Arutlege.`

`3. Mille poolest on selle lepingu heaks võrdluseks abielu? Mille poolest ei küündi võrdlus abieluga seda lepingut kirjeldama?`

**Kokkuvõte:** Patu sissetung katkestas suhte, mille Looja alguses meie esivanemate näol inimperega lõi. Nüüd püüab Jumal taasluua sama armastavat suhet lepingu abil. Leping tähistab nii pühendunud suhet Jumala ja meie vahel (nagu abieluside) kui ka lepet meid päästa ja Meistriga kooskõlla tuua. Jumal, keda ajendab Tema suur armastus meie vastu, on lepingusuhte Algataja. Armurikaste tõotuste ja armurikaste tegude kaudu keelitab Ta meid Temaga liituma.

---

Annetus >> Maailmamisjon toeta.advent.ee  

Päikeseloojang 20.19