---
title: Uus leping (Jr 31 -31–33)  
date:  08/04/2021  
---

Need salmid on Vanas Testamendis esimesed, kus mainitakse niinimetatud „uut lepingut“. Selle kaastekst räägib vangipõlvest tagasi tulevast Iisraelist ning õnnistustest, mida nad Jumalalt saavad. Taas, nagu kõigil teistel kordadel, algatab Jumal lepingu ning samuti täidab Jumal selle oma armust.

Pööra tähelepanu ka siinsele luulekeelele. Jumal räägib endast kui abielu­mehest; Ta räägib, et Tema kirjutab seaduse nende südamesse ning, kasutades Aabrahamiga sõlmitud lepingu sõnavara, ütleb, et Tema on nende Jumal ja nemad on Tema rahvas. Niisiis on leping, just nagu varem, midagi enamat kui lihtsalt üks õiguslikult siduv kokkulepe, mida tehakse tänapäeva kohtutes.

`Loe Jr 31:33. Võrdle seda 2Ms 6:7ga, mis esitab Iisraeliga sõlmitud lepingu üksikasju. Taas, milline põhimõte siit läbi käib? Mida Jumal oma rahvalt tahab?`

`Loe Jr 31:34. Võrdle seda Jh 17:3 öelduga. Mis on põhiline, mida Issand sellele suhtele alust rajades teeb?`

Jr 31:31–34 hakkavad silma armu ja kuulekuse üksikasjad, täpselt samuti nagu varasemate lepingute puhul. Jumal annab nende patud andeks, Jumal asub nendega suhtlema, Jumal laseb neil elus armust osa saada. Selle tulemuseks on, et inimesed lihtsalt kuulavad Tema sõna – mitte ilma mõtlemata, mehaaniliselt, vaid sellepärast, et nad tunnevad Teda, armastavad Teda ja tahavad Teda teenida. Siit ilmneb selle lepingusuhte sisu, mida Issand oma rahvaga otsib.

`Kuidas saad sina aru mõttekäigust, et seadus kirjutatakse meie südamesse? Kas siit aimub, et seadus muutub subjektiivseks ja isiklikuks, mida tõlgendada ja kohaldada meie igaühe südame hääle järgi? Või tähendab see midagi muud? Kui nii, siis mida?`