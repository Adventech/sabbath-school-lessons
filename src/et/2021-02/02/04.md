---
title: 'Leping Aabrahamiga'
date: 06/04/2021
---

**„Siis ma õnnistan neid, kes sind õnnistavad, panen vande alla selle, kes sind neab, ja sinu nimel õnnistavad endid kõik suguvõsad maa peal“ (1Ms 12:3).**

`Loe 1Ms 12:1–3. Loetle erinevaid lubadusi, mida Jumal Aabrahamile andis.`

`Märkad, et nende tõotuste hulgas ütleb Jumal Aabrahamile, et „sinu nimel õnnistavad endid kõik suguvõsad maa peal“ (1Ms 12:3). Mida see tähendab? Kuidas õnnistati maailma kõiki perekondi Aabrahamis? Vaata Gl 3:6–9. Mil viisil saad neis ammustes tõotustes näha tõotust, et tuleb Messias Jeesus? Vaata Gl 3:29.`

Selles esimeses kirjapandud jumalikus ilmutuses Aabrahamile tõotas Jumal luua Aabrahamiga lähedase ja püsiva suhte juba enne, kui Ta ühegi sõnaga lepingu tegemisest rääkis. Otsesed viited lepingule, mille Jumal tegi, tulevad hiljem (1Ms 15:4–21; 1Ms 17:1–14). Sel hetkel pakub Jumal tohutu tähtsusega suhet Tema enda ja inimese vahel. Korduv väljend „Ma teen“ 1Ms 12:1–3 vihjab Jumala pakkumise ja tõotuse sügavusele ja suurusele.

Lisaks saab Aabraham erilise, kuid proovilepaneva korralduse: „Mine“. Ta kuuletub usus (Hb 11:8), kuid mitte selleks, et saada tõotatud õnnistusi. Tema sõnakuulmine on usu vastus armastavale suhtele, millele _Jumal_ soovib aluse panna. Öelgem nii, et Aabraham juba uskus Jumalasse, juba usaldas Jumalat, tal oli juba usku Jumala tõotustesse. Tal pidi olema, sest vastasel juhul poleks ta iialgi jätnud oma sugukonda ega esivanemate maad, et alustada teekonda tundmatusse. Tema sõnakuulmine näitas tema usku nii inimestele kui ka inglitele.

Juba siis tõi Aabraham esile usu ja tegude vahelise põhisuhte. Meid päästetakse usust, usust, millest tulenevad sõnakuulelikud teod. Enne on päästetõotus, sellele järgnevad teod. Kuigi lepingulist osadust ja õnnistusi ei saa olla ilma kuulekuseta, on kuulekus usus vastamine sellele, mida Jumal on juba teinud. Sellise usu näiteks on 1Jh 4:19 esitatud põhimõte: „Meie armastame, sest tema [Jumal] on meid enne armastanud“.

`Loe 1Ms 15:6. Kuidas osutab see paljuski kõikide lepingutõotuste alusele? Miks on see õnnistus üks hinnalisimaid?`