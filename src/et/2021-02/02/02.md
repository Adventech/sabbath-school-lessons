---
title: Algteadmised lepingust  
date:  04/04/2021  
---

**„Ma teen lepingu enese ja sinu vahel ja teen sind väga paljuks“ (1Ms 17:2).**

„Heebreakeelne sõna, mida tõlgitakse kui „leping“ (esineb Vanas Testamendis umbes 287 korral) on _berith_. Seda võib tõlkida ka kui „testament“ või „viimne tahe“. Selle sõna päritolu on ebaselge, kuid see on tähistanud kahe poole omavahelist seotust. Seda kasutati paljude eri tüüpi „sidemete“ kirjeldamiseks, nii inimestevaheliste kui ka inimese ja Jumala vaheliste. Tavaliselt kasutatakse seda sõna siis, kui mõlemaks pooleks on inimesed, selgesti religioosses mõttes aga siis, kui leping sõlmitakse Jumala ja inimese vahel. Tegelikult võeti tavakasutuses olev mõiste kõnekujundina üle religioossesse kasutusse, kus see sai sügavama varjundi, tähenduse.“ – J. Arthur Thompson, „Covenant (OT), The International Standard Bible Encyclopedia“, parandatud trükk, (Grand Rapids, MI: William B. Eerdmans Publishing Company, 1979), 1. kd, lk 790.

Abielulepingu sarnaselt piiritleb piibellik leping _suhte_ ja _kokkuleppe_. Piibelliku lepingu kokkulepe sisaldab kolme põhiosa:

1. Jumal kinnitas lepingutõotused vandega (Gl 3:16, Hb 6:13, 17).

2. Lepingukohustuseks oli kuuletumine Jumala tahtele, mis avaldub kümnes käsus (5Ms 4:13).

3. Abinõuks, kuidas Jumala lepingukohustus lõplikult täitub, on Kristus ja lunastusplaan (Js 42:1, 6).

`Vaata ülaltoodud kolme põhiosa (Jumala tõotused, meie kuulekus, lunastusplaan). Kuidas näed seda kolmikut toimimas oma eluteel koos Issandaga? Pane mõne lausega kirja, kuidas need sinu elus praegu avalduvad.`

Vanas Testamendis juhendas inimesi lunastuse asjus sümbolite varal esitatud ohverdamissüsteem. Selliste sümbolite abil õppisid usuisad ja Iisrael harjutama usku tulevasse Päästjasse. Rituaalide kaudu anti patukahetsejale patt andeks ja ta vabastati süüst. Nii jäid alles lepingulised õnnistused ning võis jätkuda vaimulik kasvamine – elu uuendamine Jumala näo järgi – ka siis, kui inimkonnal ei õnnestunud oma osa lepingust täita.

`Kuigi seda sõna esineb ka inimeste vahel sõlmitud lepingute puhul, tähistab sõna berith heebreakeelses Piiblis peamiselt Jumala ja inimkonna vahelisi suhteid. Mis laadi suhet – arvestades seda, kes on Jumal ja kes oleme meie Temaga võrreldes – selline leping kujutab?`