---
title: Misjonilugu
date: 09/04/2021
---

#### Talunik rajab kogudusi

_Loo on kirja pannud Andrew McChesney Adventmisjonist._

Seitsmenda päeva adventistist evangeeliumitööline palus teoloogilise koolituseta talunikul Huang Wen-Mingil aidata rajada kogudust tema kodust kahe ja poole tunni tee kaugusel asuvasse külakesse Lõuna-Taiwanis.

Wen-Ming üllatus. Ta ei olnud koguduseliige, kuid käis oma kodukülas igal hingamispäeval jumalateenistusel. Ta nõustus aitama ja rääkis ühe koguduseliikmega, kellel oli tolles teises külas, kus ühtki adventisti ei elanud, naissugulane Ba-Eao. Ba-Eao lubas oma kodus kodukirikut pidada. Selles kodukirikus jutlustasid Wen-Ming ja pastor vaheldumisi igal hingamispäeval ning kuue kuuga ristiti kuus inimest. Umbes pool aastat hiljem ristiti Wen-Ming ka ise.

Adventkoguduse juhtidele jättis sügava mulje tõsiasi, et Jumal õnnistas Wen-Mingi jõupingutusi Lõuna-Taiwanis, piirkonnas, kus kogudus oli näinud vaeva läbimurde saavutamisel. Taiwani Liit palus tal rajada koguduse veel ühte lõunapoolsesse külla, Santi. Kuus aastat hiljem õilmitses seal kogudus ning Wen-Mingil paluti taasavada kogudus Siateyas. Esimest korda oli Wen-Ming mures. Ta mõtles oma teoloogia-alase väljaõppe puudumisele ja palvetas.

Esimesel hingamispäeval, kui Wen-Ming kiriku uksed taasavas, oli kohal kaks inimest. Ta julgustas kaht jumalateenistusele tulnut kutsuma oma naabrid reede õhtuti enda koju ja järgmiseks päevaks jumalateenistusele. Kaheksa aastaga oli koguduses 74 liiget.

Seitseteist aastat koguduste rajajana tegutsenud Wen-Ming ütles välja oma saladuse – ta toimis üksnes Kristuse meetodil, mille Ellen White võttis kokku sõnadega: „Üksnes Kristuse meetod tagab inimesteni jõudmises tõelise edu. Päästja seltsis inimestega nagu see, kes soovib neile head. Ta osutas nende vastu kaastunnet, teenis nende vajadusi ja võitis nende usalduse. Siis käskis Ta: „Järgne mulle!“ („Tervise teenistuses“, lk 143).

75aastane Wen-Ming ütles, et ta püüab teenida inimeste vajadusi. Siateyas tõi ta oma talust igal hingamispäeval osadussöömaajale mangosid, arbuuse ja guajaave. Kolme aasta pärast hakkasid jumalateenistusele tulijad tema eeskujul toimima.

Noor pastor, kes vahetas Wen-Mingi välja Siateya kogudusejuhi kohal, küsis imetlusega: „Kuidas sa seda kogudust kasvatasid? Kuidas saan mina kasvatada kogudust nii, nagu sina seda tegid?“

„Ilmuta halastust, ole kannatlik, ole alandlik ja armasta kaasinimesi,“ vastas Wen-Ming. „Ole lihtsalt nagu Jeesus.“

_Osa 2018. aasta kolmeteistkümnenda hingamispäeva annetusest aitas Taiwani adventkogudusel avada kuus tervisesuunitlusega linlikku mõjukeskust. Täname sind sinu misjoniannetuste eest, mis aitavad kaasa evangeeliumi levitamisele._