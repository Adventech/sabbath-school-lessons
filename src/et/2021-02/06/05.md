---
title: Järelejäänud  
date:  05/05/2021  
---

`Vaatamata Iisraeli korduvale tsüklile – usust taganemine, jumalik karistus, meeleparandus – leidub neis salmides lootus. Missugune?`

`Js 4:3`

`Mi 4:6, 7`

`Sf 3:12, 13`

Kuigi sõnakuulmatus rikkus Jumala plaani muistse Iisraeli jaoks, ei nurjunud plaan kunagi täielikult. Umbrohu hulgas kasvas ikkagi mõni lill. Paljud Vana Testamendi prohvetid räägivad ustavatest järelejäänutest, kelle Jumal enda jaoks armsaks kimbuks nopib.

Jumala eesmärk ustava jäägi tekitamisel ja hoidmisel oli sama, mis kogu Iisraeliga – kasutada neid Jumalast määratud vahendeina „rahvaste keskel minu auhiilguse“ kuulutamiseks (Js 66:19). Selle abil ühinevad teised ustavatega „kummardama kuningat, vägede Issandat“ (Sk 14:16). Seega, ükskõik kui halvaks olud muutusid, oli ja on Jumalal alati mõni ustav inimene, kes Jumala valitud rahva hulgas toimuvale ärataganemisele vaatamata hoiab oma kutsumist ja valikut kindlana (2Pt 1:10). Milles iganes valdav osa rahvast langes, oli ikka neid, kes püüdsid nii hästi, kui nad suutsid, omalt poolt lepingust kinni pidada (vaata näiteks 1Kn 19:14–18). Ja ehkki nad võib-olla kannatasid koos oma rahvaga (näiteks maalt pagendamist), kuulub neile lõplik ja ülim lepingutõotus – igavene elu.

`Loe Jh 10:27, 28. Mida Jeesus siin ütleb? Kasuta Tema sõnu ja neis leiduvaid tõotusi muistse Iisraeli ärataganemise oludes. Kuidas aitavad need sõnad selgust tuua tõsiasja, et on olemas ustavad järelejäänud?`

Mõni aasta tagasi loobus üks noor naine täiesti oma kristlikust usust peamiselt sellepärast, et patt, ärataganemine ja silmakirjalikkus, mida ta oma kodukoguduses nägi, röövis temalt julguse. „Need inimesed ei olnud tegelikult kristlased,“ ütles ta, kasutades öeldut enda loobumise vabandamiseks. Tuginedes oma vastuses tänase osa põhimõtetele, selgita, miks ei pea tema vabandus paika.