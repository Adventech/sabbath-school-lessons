---
title: 'Iisrael ja leping'
date: 04/05/2021
---

**„Aga nad ei kuulanud ega pööranud kõrva, vaid käisid igaüks oma kurja südame paadumuses; seepärast lasksin ma tulla nende peale kõik selle seaduse sõnad, mida ma olin käskinud täita, aga mida nad ei täitnud“ (Jr 11:8).**

Vaatle seda salmi. Issand ütles, et Tema laskis nende peale tulla „kõik selle seaduse sõnad“. _Aga Ta räägib ju millestki halvast!_ Kaldume lepingust küll mõtlema kui millestki, mis kingib meile head, kuid sellel on ka teine pool. Nägime sama põhimõtet Noa puhul. Jumal kinkis Noale imelise kaitse hävingus, kuid Noal tuli olla sõnakuulelik selleks, et saada Jumala armu õnnistus. Kui ta poleks olnud kuulekas, oleks ette pöördunud lepingu teine külg.

`Võrdle tänast salmi 1Ms 6:5ga, mis räägib veeuputuse-eelsest maailmast. Milline seos siin on? Mida räägivad need piiblisalmid sellest, kui oluline on oma mõtete kontrollimine?`

Kahjuks oli Iisraeli rahva ajalugu suuresti korduv muster – ärataganemine, millele järgnes jumalik karistus, siis meeleparandus ja sõnakuulmise ajajärk. Ainult Taaveti ja Saalomoni valitsemise ajal oli neil Tõotatud maa-ala üle täielik kontroll.

Vaata Jeremija kirja pandud lauseid Iisraeli ärataganemisest: „On öeldud: Vaata, kui mees saadab ära oma naise ja see läheb tema juurest minema ning saab teisele mehele: kas esimene tohib teda jälle tagasi võtta? Kas pole nõnda, et maa saaks sellest roojaseks? Sina oled teinud hooratööd paljude armatsejatega ja tahad pöörduda tagasi minu juurde, ütleb Issand…Aga otsekui naine on truuduseta oma eluseltsilise vastu, nõnda olete teie, Iisraeli sugu, olnud truudusetud minu vastu, ütleb Issand“ (Jr 3:1, 20).

See toob esile varemkäsitletu: leping, mille Jumal tahab meiega sõlmida, ei ole lihtsalt külm juriidiline kokkulepe kahe äripartneri vahel, kes soovivad endale suurimat kasu lõigata. Lepingusuhe on sama tõsine ja püha pühendumine nagu abielu ning just seepärast kasutab Issand niisugust kujundit.

Iva on selles, et Iisraeli ärataganemise lähtekohaks ei ole sõnakuulmatus. Ärataganemine algas purunenud isiklikust suhtest Issandaga, lõhest, mis tõi kaasa sõnakuulmatuse, mis omakorda tingis rahva karistamise.

`Miks on isiklik, suhte külg kristlikus elus nii tähtis? Kui meie suhe Jumalaga ei ole õige, siis miks kaldume hõlpsalt tegema pattu ja olema sõnakuulmatud? Mida ütleksid kellelegi, kes küsib: „Kuidas luua Jumalaga sügav, armastav suhe?“`