---
title: 'Vaimne Iisrael'
date: 06/05/2021
---

Ükskõik, millised olid muistse Iisraeli vead ja langused, ei jätnud Issand kõrvale plaani luua ustav rahvas, kes Teda teenib. Tegelikult vaatas Vana Testament ette ajale, mil Issand loob vaimse Iisraeli, juutidest ja paganatest koosneva ustavate usklike kogumi, kes viib edasi evangeeliumi kuulutamise tööd maailmas. Tere tulemast algristikogudusse.

`Loe Gl 3:26–29.`

`1. Millisest tõotusest räägib Paulus 29. salmis?`

`2. Milline põhimõte teeb inimesest nende tõotuste pärija? (Gl 3:26)`

`3. Miks kõrvaldab Paulus eristamise soo, rahvuse ja sotsiaalse seisundi põhjal?`

`4. Mida tähendab olla „üks Kristuses“?`

`5. Loe Rm 4:16, 17. Kuidas aitavad need salmid meil mõista Pauluse öeldut Gl 3:26–29?`

Kristus kui Aabrahami poeg sai erilises mõttes lepingutõotuste pärijaks. Ristimise kaudu omandame suguluse Kristusega ning Tema tõttu omandame õiguse saada osa Aabrahamile antud tõotustest. Seega leiame Kristuses kõik, mida Jumal Aabrahamile tõotas, ning need tõotused saavad meie omaks mitte rahvuse, rassi või soo alusel, vaid armust, mille Jumal meile usu kaudu kingib.

„Aabrahamile ja tema soole tõotatud maa polnud ainult Kaananimaa, vaid kogu maailm. Apostel lausub: „Seda tõotust, et ta saab maailma pärijaks, ei antud Aabrahamile ega tema soole Seaduse kaudu, vaid usuõiguse kaudu“ (Rm 4:13). Piibel õpetab selgesti, et Aabrahamile antud tõotused täituvad Kristuse kaudu… [Usklikud saavad] „kadumatu ja rüvetamatu ja närtsimatu pärandi“ (1Pt 1:4), kui kogu maailm vabastatakse patu needusest.“ – Ellen G. White, „Patriarhid ja prohvetid“, lk 170. See tõotus täitub otseses mõttes siis, kui pühad elavad uuel maal koos Kristusega igavesest ajast igavesti (Tn 7:27).