---
title: Maatehing (1Ms 35 -12)  
date:  03/05/2021  
---

Kõigepealt anti Aabrahamile tõotus, et Jumala rahvale antakse maa, siis korrati seda Iisakile ja Jaakobile. Joosepi surivoodil lausutud sõnad kordasid sama tõotust (1Ms 50:24). Jumal andis Aabrahamile aga teada sedagi, et möödub „nelisada aastat“, enne kui Aabrahami sugu selle maa oma valdusse saab (1Ms 15:13, 16).

Tõotuse täitumine algas Moosese ja Joosua ajal. Mooses kordas jumalikku käsku: „Vaata, mina annan selle maa teile ette: minge ja pärige maa“ (5Ms 1:8).

`Loe 5Ms 28:1, 15. Mida need sõnad mõista annavad? Ühesõnaga, lepingu osana antakse neile maa. Leping tähendab kohustusi. Mis olid Iisraeli kohustused?`

5Ms 28. peatüki esimene osa toob välja õnnistused, mida Iisrael saab Jumala tahte järgi toimides. Sama peatüki teine pool loeb üles needused, mis saavad neile osaks siis, kui nad Jumala tahte järgi ei toimi. Need needused täitusid „suures osas, mitte küll täiesti, seetõttu, et patule lihtsalt anti võimalus peensusteni esile tuua oma kurjad tagajärjed… „Kes oma lihalikule loomusele külvab, see lõikab lihalikust loomusest kaduvust“ (Gl 6:8). Nagu vesi, mis omapäi jättes ei lõpeta voolamist seni, kuni oma taseme saavutab; nagu kell, mis omapäi jäetuna ei lõpeta käimist seni, kuni täiesti maha käib; nagu puu, mis kasvama jäetuna ei saa teisiti, kui kannab omakohast vilja; nii saavutab patt oma taseme, käib oma käimise, valmistab oma vilja ja „selle tulemus on surm“ (Rm [6:] 21).“ – „The Pulpit Commentary: Deuteronomy“, toimetajad H. D. M. Spence and Joseph S. Exell (Peabody, MA: Hendrickson Publishers, 1890), 3. kd, lk 439.

Lõpuks ei olnud ka kõik maa kohta antud tõotused tingimusteta. Need olid lepingu osa. Iisraelil tuli kokkuleppes täita oma osa; vastasel juhul tõotused tühistusid. Issand tegi rohkem kui korra väga selgeks, et juhul, kui rahvas on sõnakuulmatu, võetakse neilt maa ära. Loe 3Ms 26:27–33. On võimatu kujutleda, et Issand saanuks olla veel selgesõnalisem.

`Ootame kristlastena aega, mil saada ja jääda tõotatud maale siis, kui taevas ja maa luuakse uueks. Seda on meile tõotatud samamoodi, nagu heebrealastele tõotati maapealset Tõotatud maad. Erinevus on aga selles, et kui me sinna kord saame, siis pole meil seda enam võimalik kaotada (5Ms 7:18). Samas on meile antud sinna saamise tingimused. Millised on sinu arusaamist mööda need tingimused, eriti üksnes usu kaudu pääsemise kontekstis?`