---
title: „Omandrahvaks…“  
date:  02/05/2021  
---

**„Sest sa oled Issandale, oma Jumalale, pühitsetud rahvas; Issand, su Jumal, on sind valinud olema temale omandrahvaks kõigist rahvaist, kes maa peal on“ (5Ms 7:6).**

Pole kahtlustki: Issand oli eriliselt valinud heebrea rahva Tema esindajaks maa peal. Sõna, mida eeltoodud piiblisalmis tõlgitakse kui „omandrahvas“, „iserahvas“ (1926), on originaalis _segullah_ ning kannab tähendust „hinnatud vara“ või „eriline aare“. Oluline on meeles pidada sedagi, et valik oli täielikult Jumala oma, Tema armu väljendus. Rahvas endas polnud midagi, mille tõttu nad seda armu pälvinuks. Ei saanudki olla, sest arm on midagi, mis tuleb teenimata.

`Loe Hs 16:8. Kuidas aitab see selgitada tõsiasja, et Issand valis Iisraeli?`

„Miks Jahve Iisraeli valis? See oli arusaamatu. Tegemist oli väikese inimhulgaga, kel polnud märkimisväärset kultuuri ega mõju. Neil polnud mingeid erilisi isikuomadusi, mis valikut õigustanuks. Valimine oli ainult Jumala tegu… Sellise valiku lõplik põhjus peitub jumaliku armastuse saladuses. Ometi on tõsi, et Jumal armastas Iisraeli ja Jumal valis ta, austades seeläbi esiisadele antud tõotust… Ta valiti tänu Jahve armastusele. Jahve jõuga vabastati ta Egiptuse orjusest. Kui ta taipaks neid tohutuid tõsiasju, siis hoomaks ta, et on tõepoolest püha, eriliselt kallikspeetud rahvas. Seetõttu oli ülimalt taunitav igasugune kalduvus sellist üllast seisust loovutada.“ – J. A. Thompson, „Deuteronomy“ (London: Inter-Varsity Press, 1974), lk 130, 131.

Jumaliku plaani alusel pidid iisraellased olema ühtaegu kuninglik ja preesterlik sugu. Kurjas maailmas pidid nad olema kõlbelised ja vaimulikud kuningad sel moel, et nad pidid patu üle võidu saama (Ilm 20:6). Preestritena pidid nad palvete, kiituslaulude ja ohvritega lähenema Issandale. Vahendajatena Jumala ja paganlike rahvaste vahel tuli neil olla juhendajateks, jutlustajateks ja prohvetiteks ning püha eluviisi eeskujuks – Taeva õige religiooni näitvahendiks.

`Vaata tänase salmi üht osa, milles Issand ütleb, et nad pidid olema „üle kõigist rahvaist, kes maa peal on“ [eesti keeles „omandrahvaks kõigist rahvaist, kes maa peal on“]. Mida sa arvad, mida see salm silmas peab – arvestades kõike, mida Sõna õpetab alandlikkuse vooruse ja uhkuse ohtlikkuse kohta? Mil viisil pidid nad olema kõigist rahvaist „üle“? Kas peaksime kasutama enda kui koguduse kohta sama mõistet? Kui jah, siis kuidas?`