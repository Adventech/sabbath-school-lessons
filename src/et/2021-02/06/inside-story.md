---
title: Misjonilugu
date: 07/05/2021
---

#### Sammhaaval

_Loo on kirja pannud Andrew McChesney Adventmisjonist._

Doktor Hernando Díaz oli meeleheitel. Ta ei olnud oma 2aastase poja haiguse pärast enam kaks aastat arstina töötanud. Ta vajas elukohta ja tööd.

Hernando kolis oma perekonna endisest kodulinnast Põhja-Colombias Medellini, riigi suuruselt teise linna, lootuses leida haigla, kus Samueli neeruprobleeme ravida. Kuid pärast aasta otsa haiglas elamist vajas ta elukohta Samuelile, oma naisele Erica Monicale ja nende 11aastasele pojale Immerile. Haigla lähikonnas ei paistnud miski olevat taskukohane. Ta palvetas ja leidis maja, mille omanik üüris tube üliõpilastele, ning küsis vaba elamispinda.

„Mul on ainult üks tühi tuba ja üks üliõpilane on selle eest juba maksnud,“ ütles omanik.

„Vaata,“ ütles Hernando, „Jumal tõi mu siia, sest ma vajan elamispinda.“

Omanik andis talle selle toa kuueks kuuks tasuta.

Sellise lahke žesti peale oli Hernando kindel, et Jumal juhtis teda.

Immer oli elanud selle aasta sugulaste juures ühes teises linnas ja Hernando tahtis ta panna haigla lähedal asuvasse kristlikku kooli. Haigla vastuvõtulauas olev naine kuulis tema otsingust. „Ma tean lähikonnas üht head kristlikku kooli,“ ütles naine. „Mu vennatütred õppisid seal. See kuulub seitsmenda päeva adventistidele.“

Hernandole ei öelnud adventkogudus midagi. Kuid kooli külastamine jättis sügava mulje ja Immer asus seal õppima. Üsna kooliaasta alguses rääkis Immer õpetajale, et tema isa on arst. „Palu tal anda mulle oma CV, et saaksin selle edastada adventkliinikule,“ ütles õpetaja. Ta teadis, et Colombia Adventülikooli juures asuv Adventistide Meditsiinikeskus nägi uue arsti leidmisega vaeva.

Immer rääkis sellest isale ja Hernando andis oma CV õpetajale.

„Tahan töötada, kuid ei saa, sest mul on vaja olla oma väikelapsega,“ ütles ta.

„Ärge muretsege,“ ütles õpetaja. „Lihtsalt tulge vestlusele.“

Kui kliinik vestluse asjus helistas, selgitas Hernando, et vajab paindlikku töögraafikut. Ta võeti kohe tööle. „Teeme teile vastava graafiku,“ ütles juhataja, lisades, et saab aidata ka Samueli tervisedokumente korda ajada.

Tänulik Hernando ühines kliiniku meeskonnaga. Ta tutvus adventusuga ja võttis vastu kutse tulla kirikusse. Tema arusaamine Jumala armastusest kasvas. „Adventistid olid külalislahked, alandlikud ja minu aitamisest siiralt huvitatud,“ ütles ta. „Tõin ka oma pere kirikusse.“ Hernando ja tema perekond astus adventkogudusse. Täna on Samuel terve 8aastane poiss ja Hernando töötab täiskohaga Adventistide Meditsiinikeskuses, kus ta on juhtinud rohkem kui 100 inimest – nii patsiente kui ka teisi – oma isikliku tunnistuse kaudu Kristuse juurde.

Hernando usub, et Jumal juhtis teda samm-sammult. „Teised haiglad ei saanud koos minuga töötada,“ ütles ta. „On ime, et adventkliinik mu palkas.“