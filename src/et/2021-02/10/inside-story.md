---
title: Misjonilugu
date: 04/06/2021
---

#### Turistide kogudus

_Loo on kirja pannud Andrew McChesney Adventmisjonist._

Uus pastor oli rabatud, kui ta ilmus Seitsmenda Paeva Adventistide Bukaresti Rahvusvahelisse kogudusse – ainsasse inglise keelt kõnelevasse kogudusse Rumeenia pealinnas – ning leidis eest ainult kolm inimest. Kõik kolm olid rumeenlased.

Kolm nädalat hiljem sai pastor Benjamin Stan teada, et üks kolmest, 21aastane naine, oli lahkunud. Pastor mõtles, miks juhtis Jumal ta surnud koguduse juurde. „Miks ma siin olen?“ palvetas ta. „Miks sa mulle sellise kutse esitasid?“

Sel hetkel astus uksest sisse kaks ameerika turisti. Benjamin taipas, et turistidel oli vaja kohta, kus Jumalat teenida. Ta jätkas palvetamist.

Paar nädalat hiljem leidis ta kiriku ukse eest ootamas ülikonnas ja lipsus mehe. Mees elas perega Poolas ja töötas Rumeenias. Ta kuulus ühte teise kristlikku uskkonda, kuid pärast piibliõpet tahtis ta käia hingamispäeva pidavas kirikus. Benjamin taipas, et on võõrtöölisi, kes Rumeenias töötavad, aga ei räägi rumeenia keelt. Nad vajavad kohta, kus Jumalat teenida.

Mõne kuu pärast tegi Benjamin ettepaneku hakata hingamispäeva hommikuti pidama hingamispäevakooli ja jumalateenistust. Seni polnud selles koguduses hingamispäevakooli olnud ning tunnipikkune jumalateenistus oli toimunud hingamispäeva õhtul. Kaks liiget olid ettepanekule vastu. Nad käisid hommikuti rumeeniakeelsetes kogudustes ega tahtnud oma sealseid sõpru kaotada. Kuid Benjamin ei andnud järele. „Me ei käi siin inglise keelt õppimas,“ ütles ta. „Käime siin Piiblit õppimas. Meil on vaja olla kogudus.“

Teisi kogudusi külastades kutsus Benjamin kaks teismelist ja ühe 30aastase mehe appi jumalateenistusi pidama. Ta andis sotsiaalmeedias teada uutest hommikustest jumalateenistustest. Esimesel hingamispäeval oli kohal 32 inimest.

„Oleksite pidanud nägema kahe liikme näoilmet, kui nad kohale jõudsid,“ meenutab Benjamin. „Nende silmad olid suured. Neid üllatas, et kirikus oli nii palju inimesi, eelkõige noori.“

Mõni nädal hiljem ristiti Poolast pärit mees.

Täna ei kahtle Benjamin vähimatki selles, et kogudus, millele pani 2010. aastal aluse pastor Adrian Bocaneanu, täidab Bukarestis olulist osa. Seal on 26 liiget ning igal nädalal on kohal 30 kuni 50 inimest, sealhulgas turistid, võõrtöölised ja rahvusvahelised üliõpilased.

Mis sai neist kolmest inimesest, kes Benjamini esimesel hingamispäeval kohal olid? Nad on nüüd väga aktiivsed – ka noor naine, kes ära läks. Ta tuli tagasi ja töötab juhtivas ametis.

_Saad Seitsmenda Päeva Adventistide Bukaresti Rahvusvahelise kogudusega ühendust võtta veebis aadressil facebook.com/englishadventist._