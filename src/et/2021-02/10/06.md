---
title: Uue lepingu preester  
date:  03/06/2021  
---

Kiri heebrealastele rõhutab tugevalt Jeesust meie Ülempreestrina taevases pühamus. Tegelikult on just kiri heebrealastele Uue Testamendi kõige selgem uue lepingu seletus, kuna selle rõhuasetus on Kristusel kui Ülempreestril. See pole juhuslikult nii. Kristuse taevane teenistus on läbi põimunud uue lepingu tõotustega.

Vana Testamendi aegne pühamuteenistus oli vahend, mille kaudu õpetati vana lepingu tõdesid. Selle keskmes oli ohver ja vahendus. Loomad tapeti ja preester vahendas vere. Loomulikult olid need kõik sümbolid päästest, mis on üksnes Jeesuses. Neis iseenesest ei olnud päästet.

`Loe Hb 10:4. Miks ei päästnud ohvriloomade surm? Miks ei piisa pääste saamiseks looma surmast?`

Kõik ohvrid ja nendega kaasnev preestripoolne vahendustegevus täitusid Kristuses. Jeesusest sai Ohver, kelle veri on uue lepingu alus. Kristuse veri jõustas uue lepingu nii, et muutis Siinail sõlmitud lepingu ja selle ohvrid „vanaks“ ehk kehtetuks. Tõeline ohver toodi ühe korra ja alatiseks (Hb 9:26). Kuna Kristus suri, ei olnud enam vaja ühtki looma tappa. Maapealne pühamuteenistus oli oma ülesande täitnud.

`Loe Mt 27:51, mis räägib sellest, et siis, kui Jeesus suri, rebiti lõhki maapealse pühamu eesriie. Kuidas aitab see sündmus meil aru saada, miks maapealne pühamu asendati?`

Loomohvritega seostus loomulikult preesterlik teenistus ehk leviidid, kes ohverdasid ja vahendasid maapealses pühamus ohvreid rahva heaks. Kui aga ohvrite toomine lakkas, lakkas ka vajadus nende teenimistöö järele. Kõik leidis täitumise Jeesuses, kes nüüd teenib taevases pühamus oma verega (vaata Hb 8:1–5). Kiri heebrealastele tõstab Kristuse esile Ülempreestrina taevas, kuhu Ta on astunud oma valatud verega (Hb 9:12), et olla vahendaja meie eest. See on meie jaoks uue lepingu lootuse ja tõotuse alus.

`Mis tunde tekitab sinus arusaamine, et praegugi teenib Jeesus taevas sinu eest oma verega? Kui palju usaldust ja kindlust annab see sulle pääsemise osas?`