---
title: Südametöö  
date:  31/05/2021  
---

Ajal, mil lõunapoolse Juuda kuningriigi aeg hakkas lõppema ja inimesed olid viidud Babüloonia vangipõlve, sõnastas Jumal prohvet Jeremija kaudu „uue lepingu“. Just sel ajal ilmub see mõiste Piiblisse esimest korda. Juba siis, kui kümne suguharuga põhjapoolne kuningriik Iisrael oli hävimas (umbes 150 aastat enne Jeremija aega), mainis Hoosea omakorda teise lepingu _kavandit_ (Ho 2:20–22).

`Loe Ho 2:20–22. Märkad paralleeli selle vahel, mida Issand siin oma rahvale ütleb ja mida Ta ütles Jr 31:31–34. Milliseid ühiseid kujundeid kasutatakse ja mida annab see taas teada lepingu põhitähenduse ning -olemuse kohta?`

Neil hetkedel ajaloos, mil lepingurahva vastuhakk ja uskmatus takistasid Jumala kavatsust nendega, saatis Ta prohvetid kuulutama, et Temale ustavaks jäänute jaoks ei olnud leping veel lõppenud. Vaatamata sellele, kui truudusetu võis rahvas olla, vaatamata ärataganemisele, vastuhakule ja sõnakuulmatusele nende seas kuulutas Issand ikkagi oma valmisolekut astuda lepingusuhtesse kõigiga, kes olid valmis kahetsema, kuuletuma ja Tema tõotustele toetuma.

`Heida pilk alljärgnevatele piiblisalmidele. Kuigi siin ei nimetata otsesõnu uut lepingut, siis milliseid üksikasju neis leidub, mis kajastavad uue lepingu taga olevaid põhimõtteid?`

`Hs 11:19`

`Hs 18:31`

`Hs 36:26`

Issand pakub „südant mõistmiseks, et mina olen Issand“ (Jr 24:7). Tema kõrvaldab „nende ihust kivise südame ja anna[b] neile lihase südame“ (Hs 11:19) ning Tema annab „uue südame“ ja „uue vaimu“ (Hs 36:26). Samuti ütleb Ta: „Ma panen teie sisse oma Vaimu“ (Hs 36:27). See Jumala töö on uue lepingu alus.

`Kui keegi tuleb su juurde ja ütleb: „Ma tahan uut südant, ma tahan, et käsk saaks kirjutatud mu südamesse, ma tahan Issandat mõistvat südant, aga ma ei tea, kuidas seda saada,“ siis mida sa sellele inimesele ütleksid?`