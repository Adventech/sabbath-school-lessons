---
title: 'Vana ja uus leping'
date: 01/06/2021
---

`„Ja võõrad, kes on liitunud Issandaga, teenivad teda ja armastavad Issanda nime, et saada tema sulaseiks, kõik, kes peavad hingamispäeva ega riku seda ja kes peavad kinni mu lepingust – needki ma viin oma pühale mäele ja ma rõõmustan neid oma palvekojas, ja nende põletus- ja tapaohvrid on mu altari peal meelepärased; sest mu koda nimetatakse palvekojaks kõigile rahvastele“ (Js 56:6, 7).`

Jeremija märgib, et uus leping tehakse „Iisraeli sooga“ (Jr 31:33). Kas see tähendab, et ainult otsene Aabrahami sugu, vere ja sünni poolest juudid, saavad lepingutõotused?

Ei! Tegelikult ei olnud see tõsi isegi Vana Testamendi ajal. Loomulikult on õige, et heebrea rahvale tervikuna anti lepingutõotused. Ometi ei välistatud seda tehes mitte kedagi teist. Vastupidi: kõiki, nii juute kui ka paganaid kutsuti neist tõotustest osa saama, kuid nad pidid olema nõus lepingut sõlmima. Kindlasti pole see praegu teisiti.

`Loe ülalolevaid piiblisalme Jesaja raamatus. Millised tingimused seatakse neile, kes tahavad teenida Issandat? Kas tõesti on mingi vahe selle vahel, mida Jumal neilt palus, ja selle vahel, mida Ta meilt tänapäeval palub? Selgita oma vastust.`

Ehkki uut lepingut nimetatakse „paremaks“ (vaata kolmapäevast osa), ei ole tõepoolest mingit erinevust põhiosades, mis moodustavad vana ja uue lepingu. Sama Jumal pakub päästet samamoodi, armust (2Ms 34:6; Rm 3:24); sama Jumal otsib inimesi, kes klammerduvad usu abil Temalt andeks saamise tõotustesse (Jr 31:34; Hb 8:12); sama Jumal püüab kirjutada käsku nende südamesse, kes usus Talle järgnevad (Jr 31:33; Hb 8:10), olgu nad juudid või paganad.

Uues Testamendis võtsid juudid, kes armuvalikule vastasid, vastu Jeesuse Kristuse ja Tema evangeeliumi. Mõnda aega moodustasid nad koguduse südamiku, „jäägi… armuvaliku järgi“ (Rm 11:5), vastandina neile, kes olid „paadunud“ (Rm 11:7). Samal ajal võtsid paganad, kes varem ei uskunud, vastu evangeeliumi ning poogiti Jumala tõelise rahva külge, mis hakkas koosnema usklikest, kellel ei tehtud vahet rahvusliku või rassilise kuuluvuse järgi (Rm 11:13–24). Niisiis tõi Kristuse veri ligi paganaid, „kes tol ajal olid ilma Kristuseta, kaugel eemal Iisraeli kodakondsuse õigusest ja võõrad tõotuselepingule“ (Ef 2:12). Kristus vahendab „uut lepingut“ (Hb 9:15) kõikidele usklikele, hoolimata rahvusest või rassist.