---
title: '„Parem leping“ (Hb 8 -6)'
date: 02/06/2021
---

Eile nägime, et põhiosade poolest olid vana ja uus leping samad. Läbiv joon on pääsemine usu kaudu Jumalasse, kes annab andeks meie patud üksnes oma armust, mitte sellepärast, et miski meis seda vääriks. Andekssaamise tulemusena asume Temaga suhtlema ning allume Talle usus ja kuulekuses.

Ometi nimetab kiri heebrealastele uut lepingut „paremaks lepinguks“. Mida see meie meelest tähendab? Kuidas on üks leping teisest parem?

`Milles peitus vana lepingu luhtumise põhjus? (Hb 8:7, 8).`

Vana lepingu probleem ei olnud lepingus, vaid selles, et inimestel läks luhta lepingust usus kinni haarata (Hb 4:2). Uue paremus vana suhtes peitub asjaolus, et Jeesus – selle asemel, et tulla esile vaid loomohvrite kaudu (nagu vanas lepingus oli) – saab nüüd nähtavaks oma surma ja ülempreesterliku teenistuse tegelikkuses. Ühesõnaga, vanas lepingus pakutud pääste on sama, mis uues lepingus. Uues on aga lepingu Jumal avaldunud palju võimsamalt ja täielikumalt ning on selgunud Tema armastus langenud inimkonna vastu. See on parem kõige selle poolest, mida Vana Testament õpetas sümbolite ja näidiste kaudu, kuid mis täitus Jeesuses, kelle patuta elu, surma ja ülempreesterlikku teenistust maapealse pühamu teenistus sümbolites esitas (Hb 9:8–14).

Nüüd on meil sümbolite, näidiste ja näidete asemel Jeesus, kes on küll meie eest oma vere valanud tapetud Tall (Hb 9:12), kuid kes meie Ülempreestrina toimetab taevas teenistust meie eest (Hb 7:25). Ehkki pääste, mida Ta pakub, on seesama, teeb täielikum ilmutus Temast ja Temas olevast päästest, mis uues lepingus avaldub, selle vanast paremaks.

`Loe Hb 8:5 ja Hb 10:1. Millise sõnaga kirjeldab autor vana lepingu pühamuteenistust? Kuidas aitab selle sõna kasutamine meil aru saada uue lepingu paremusest?`

`Mõtle sellele, miks annab meie heaks toimunud Kristuse elu, surma ja ülempreesterliku teenistuse tundmine meile Jumalast parema arusaamise kui oli maapealse pühamu teenistuse loomohvrite rituaalist saadav?`