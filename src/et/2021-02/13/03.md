---
title: Süüst vaba  
date:  21/06/2021  
---

**„Nii ei ole nüüd enam mingit hukkamõistu neile, kes on Kristuses Jeesuses…, kes me ei käi oma loomuse, vaid Vaimu järgi“ (Rm 8:1).**

Üks noor naine tapeti julmalt ja tema tapja jäi teadmata. Politsei seadis üles lõksu: paigutas naise hauale varjatud mikrofoni. Mitu kuud pärast naise surma tuli ühel õhtul haua juurde keegi noormees, kes põlvitas ja nuttis ning palus naiselt andeks. Politsei muidugi jälgis tema sõnu ja nabis ta kuriteo eest kinni.

Mis tõi mehe hauale? Süütunne, mis muud?

Loomulikult ei ole keegi meist (loodame) kunagi teinud midagi nii halba nagu see noormees. Me kõik aga oleme süüdlased, oleme kõik teinud midagi, mille pärast meil on häbi ja mida tahaksime olematuks teha, kuid ei saa.

Tänu Jeesusele ja uue lepingu verele ei pea keegi meist elama süümepiinades. Tänase piiblisalmi põhjal ei mõisteta meid hukka. Lõppastme Kohtunik peab meid mitte süüdi olevaks, arvestab, nagu me poleks teinud seda, milles end süüdi tunneme.

`Kuidas aitavad siintoodud salmid meil aru saada Rm 8:1st? Jh 5:24; Rm 3:24, 25, 2Kr 5:21.`

Kui elame lepingusuhtes Issandaga, on üks suurim tõotus see, et meil ei tule enam elada süükoorma all. Lepinguvere tõttu saab võtta süükoorma meilt, kes valime astuda lepingusuhtesse Jumalaga, kes valime elada usu, meeleparanduse ja kuulekuse tingimuste järgi. Kui Saatan püüab meile kõrva sosistada, et Jumal ei tunnista meid omaks, sest oleme kurjad, halvad ja liiga patused, saame teha seda, mida Jeesus tegi, kui Saatan Teda kõrbes kiusas: saame osutada Pühakirjale ning üks parimaid salme, mida tsiteerida, on Rm 8:1. See ei tähenda patu reaalsuse eitamist meie elus; küll aga tähendab see, et lepingusuhte kaudu, mis meil Issandaga on, ei ela me enam patu hukkamõistu all. Jeesus maksis meie eest karistuse, ja nüüd seisab Ta Isa ees, toob meie kaitseks esile oma valatud vere ning pakub oma õigust meie pattude asemel.

`Mida muudab sinu elus see, et Issand on sulle andeks andnud iga sinu tehtud patu? Kuidas aitab see tõsiasi sul käituda kaasinimestega, kes on sinu vastu pattu teinud? Kuidas peaks see mõjutama sinu käitumisviisi nende inimestega?`