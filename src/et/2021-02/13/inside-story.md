---
title: Misjonilugu
date: 25/06/2021
---

#### Jumal on päriselt olemas

_Kirja pannud Andrew McChesney Adventmisjonist._

Cristian Suárez Colombiast hakkas uimasteid kasutama 14aastaselt.

18 eluaastaks oli ta kirglik narkomaan – ja lootustandev rokkmuusik, kes võitis hästituntud rokkbändi uue liikme valiku. Ta mõtles, et on jõudnud tippu, kui mängis metsistunud rahvahulgale väljamüüdud jalgpallistaadioneil.

Kui ta sai 21-aastaseks, otsustas ta soolokarjääri kasuks ja tema unistused kukkusid kokku. Pärast üht hirmuäratavat aastat polnud tal enam raha ega kodu. Ta kolis tagasi ema juurde. Uimastid näisid olevat ainus pelgupaik.

Cristian polnud kunagi Jumalasse uskunud. Kuid kurva, üksildase ja üksi koju jäänuna tõstis ta pilgu ning ütles: „Issand, ma ei tea, kes Sa oled. Ma isegi ei usu Sinusse. Aga kui Sa oled päriselt olemas, siis on mul vaja, et Sa seda mulle ütleksid. Kui Sa ütled mulle: „Olen päriselt olemas“, siis hakkan Sind järgima.“

Selsamal hetkel helises tema mobiiltelefon.

„Hallo, kas ma saaksin rääkida Cristian Suárezega,“ küsis ühe eakama naise hääl.

„Te räägitegi temaga,“ vastas Cristian. „Mida ma saan teie heaks teha?“

„Cristian, ma helistan sellepärast, et öelda sulle, et Jumal on päriselt olemas,“ teatas naine.

Cristian oli rabatud. Helistaja oli öelnud täpselt need sõnad, mida tema oli Jumalalt palunud selleks, et Temasse uskuda.

„Mis teie nimi on?“ küsis noormees.

Naine ütles, et on Nulbia, aga Cristian ei tundnud teda. Naine selgitas, et on 65aastane ja ühe tema muusikust sõbra, Leonardo õde.

„Miks te mulle just sellised sõnad ütlesite?“ küsis Cristian.

Naine meenutas, kuidas Cristian oli käinud esimest korda tema kodus kaks nädalat tagasi, et tema vend proovi viia. Tol ööl palvetas naine: „Issand, see mees vajab Sind.“ Ta sai vennalt Cristiani telefoninumbri ja tundis kaks nädalat hiljem tungi helistada. Naine palvetas: „Issand, kasuta mind“ ja helistas. Cristian helistas erutatult teisele sõbrale, Alfonsole, et talle sellest telefonikõnest rääkida. Alfonso tajus tema hääles kummalist kõla ja palus Cristianil enda juurde tulla. Cristianiga kohtudes oli tal käes Piibel. Cristian üllatus. Alfonso polnud nende aastate jooksul, mil nad sõbrad olid, kunagi Jumalast rääkinud. Sellel õhtul pidas Alfonso talle põhjaliku piiblitunni seitsmenda päeva adventistide uskumustest. Tuli välja, et Alfonso tahtis saada adventistiks.

Kolm kuud hiljem ristiti narkootikumidest vabanenud Cristian. Täna, aastakümme hiljem, õpib ta Colombia Adventülikoolis Medellinis (Colombia Vabariigis), et saada pastoriks. Alfonsogi on adventkogudusega ühinenud.

Cristianil pole Jumala suhtes enam vähimatki kahtlust. „Jumalale pole miski võimatu,“ ütles ta.

_Kolmeteistkümnenda hingamispäeva annetus aitab avada misjonitöö väljaõppekeskuse Colombia Adventülikoolis._