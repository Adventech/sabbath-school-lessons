---
title: Uus leping ja uus süda  
date:  22/06/2021  
---

**„Et Kristus usu kaudu elaks teie südameis ning te oleksite juurdunud ja kinnitatud armastuses, et te suudaksite koos kõigi pühadega tunnetada, milline on armastuse laius ja pikkus ja sügavus ja kõrgus, ning ära tunda Kristuse armastust, mis ületab iga tunnetuse, et te oleksite täidetud Jumala kogu täiusega“ (Ef 3:17–19).**

Nagu selle veerandaasta eelnevad õppetükid näitasid, on uus leping see, mille puhul paneb Issand käsu meie südamesse (Jr 31:31–33). Vähe sellest, et südames on käsk, seal on tänase piiblisalmi põhjal ka Kristus, mis on ju loogiline, sest Kristus ja Tema käsk on lahutamatult seotud. Seega jõuame meie südames oleva Kristuse käsuga ja seal elava Kristusega (kreekakeelne sõna, mida selles piiblisalmis tõlgitakse kui _elab_, tähendab ka „püsivalt elama asuma“, mis viitab jäävusele) lepingu teise hüveni – uue südameni.

`Miks vajame uut südant? Millised muutused ilmnevad neis, kellel on uus süda?`

Loe veelkord tänaseid salme. Märkad, kuidas Paulus rõhutab armastust, öeldes, et peame olema „juurdunud ja kinnitatud“ sellesse. Need sõnad räägivad armastuse alusmüüris olevast püsivusest, vankumatusest ja kestvusest. Meie usk ei tähenda midagi, kui selle juured pole Jumala armastuses ja kaasinimeste armastamises (Mt 22:37–39; 1Kr 13. ptk). See armastus ei tule tühjast. Vastupidi, armastus tuleb seepärast, et näeme vilksamisi Jumala armastust meie vastu (armastust, mis „ületab mõistmise“), mis avaldus Jeesuses. Selle tulemusena meie elu muutub, meie süda muutub ning me saame uute mõtete, uute soovide ja eesmärkidega uuteks inimeseks. Vastamine Jumala armastusele muudab meie südame ja sisendab armastust kaasinimeste vastu. Ehk just seda mõtleb Paulus, vähemalt osaliselt, kui ta räägib, et oleksime „täidetud Jumala kogu täiusega“.

`Loe 1Jh 4:16. Kuidas on see salm seotud Pauluse kirjutatuga Ef 3:17–19?`

`Vaata täna tundma õpitud salme. Mida saad teha, et neis piiblisalmides sisalduvad tõotused sinus täituksid? Kas on midagi, mida sul on vaja muuta, midagi, mis võib-olla segab kogemast „Jumala kogu täiust“ (Ef 3:19)? Pane kirja muutused, mida sul on oma elus vaja teha. Tee üks nimestik enda jaoks ja üks klassis jagamiseks, kui soovid. Kuidas saate aidata üksteisel vajalikke muutusi teha?`