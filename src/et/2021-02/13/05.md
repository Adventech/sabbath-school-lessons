---
title: Uus leping ja igavene elu  
date:  23/06/2021  
---

**„Mina olen ülestõusmine ja elu. Kes minusse usub, see elab, isegi kui ta sureb. Ükski, kes elab ja usub minusse, ei sure alatiseks“ (Jh 11:25, 26).**

Igavesel elul on kaks mõõdet. _Käesolev_ mõõde, _oleviku_ mõõde toob usklikule ülirohke elu kogemise praegu (Jh 10:10). See sisaldab paljusid tõotusi, mida on meile praeguse elu jaoks antud.

_Tuleviku_ mõõde on loomulikult igavene elu – tõotus ihulikust ülestõusmisest (Jh 5:28, 29; Jh 6:39). Kuigi see toimub alles tulevikus, on tegemist sündmusega, mis annab kõigele muule väärtuse; sündmusega, mis annab meie kõikidele kristlikele lootustele viimase lihvi.

`Uuri tänast piiblisalmi. Mida Jeesus siin ütleb? Kust leida igavest elu? Kuidas saame aru Tema sõnadest, et need, kes elavad ja Temasse usuvad, kui nad ka surevad, ei sure alatiseks? (Vaata Ilm 2:11; Ilm 20:6, 14; Ilm 21:8.)`

Mõistagi me kõik sureme, kuid Jeesuse sõnade kohaselt on see surm ainult uni, lühiajaline paus, mis lõpeb Temasse uskujatele ülestõusmisega elule. Kui Kristus tagasi tuleb, äratatakse Kristuses surnud surematuina üles ning elus olevad Kristuse järelkäijad muudetakse silmapilk surematuks. Nii Kristuses surnud kui ka Kristuses elavad inimesed saavad ühtmoodi ülestõusmise ihu. Sellest ajast algab Jumala rahvale surematus.

Tohutu suur rõõm on praegu teada, et me ei lõpeta hauas, et see pole lõpp, sest me saame uue elu, mis kestab igavesti.

„Kristus sai meiega üheks lihaks, et meie saaksime Temaga üheks vaimus. Selle ühenduse jõul astume me kord hauast välja – mitte ainult Kristuse väe avaldumise tõttu, vaid selle tõttu, et Tema elu on usu kaudu saanud meie eluks. Nendel, kes näevad Kristuse tõelist olemust ning võtavad Ta vastu oma südamesse, on igavene elu. Vaimu läbi elab Kristus meis ja usu kaudu südamesse vastu võetud Püha Vaim on igavese elu algus.“ – Ellen G. White, „Ajastute igatsus“, lk 388.

`Mismoodi saame praegu tunda rõõmu igavese elu hüvedest? Teiste sõnadega, mida see tõotus meiega praegu teeb? Pane kirja mõni hüve, mida see igavese elu tõotus sulle isiklikult igapäevaelus annab. Kuidas jagada seda lootust ja tõotust kellegagi, kes on just praegu hingehädas näiteks armastatud inimese surma pärast?`