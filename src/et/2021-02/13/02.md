---
title: Rõõm
date: 20/06/2021
---

**„Ja me kirjutame seda, et meie rõõm oleks täielik“ (1Jh 1:4).**

Vaata, mida Johannes siin kirjutab. Mõne lihtsa sõnaga väljendab ta, et meil kui lepingurahval peaks olema üks suur eelis – tõotus, et on rõõm.

Kristlastena öeldakse meile sageli, et me ei lähtuks tunnetest, et usk ei ole tunne ja et meil on vaja tunnetest kaugemale jõuda, ning see kõik on õige. Kuid samas oleme inimlapsed, tunnete, tundmuste ja meeleoludega olevused. Me ei saa oma tundeid salata; meil on vaja neid mõista, anda neile õige koht ning hoida neid nii palju kui võimalik kontrolli all. Kuid neid salata tähendab salata inimeseks olemist (sama hästi võime öelda, et ring ei ole ümmargune). Nii nagu see salm ütleb, peavad meil olema tunded (antud juhul rõõm), aga need peavad olema täielikud. Öeldu ei kõla ju sedamoodi, et tunded tuleb maha salata, eks ole?

`Loe läbi selle salmi kaastekst peatüki algusest alates. Mida kirjutab Johannes varakristlastele, millest ta lootis, et see teeb nende rõõmu täielikuks? Ja miks pidi see neile rõõmu tegema?`

Johannes oli üks kaheteistkümnest jüngrist. Ta oli peaaegu Kristuse kolme ja poole aastase tööperioodi algusest peale kohal, tunnistaja nii mõnelegi Jeesuse elu hämmastavaimale seigale (ta oli kohal risti juures, Ketsemanis ja ka muutmise mäel). Pealtnägijana oli ta kindlasti väga sobiv sel teemal rääkima.

Kuid märkad ka, et rõhk pole mitte temal endal, vaid sellel, mida Jeesus jüngrite heaks tegi, nii et neil on nüüd osadus üksteisega ja Jumala endaga. Jeesus on meie jaoks avanud tee sellisesse lähedasse suhtesse Issandaga; ning sellise osaduse – sellise suhte – tulemuseks on rõõm. Johannes tahab, et inimesed teaksid, kuidas see, mida nad on Jeesusest kuulnud, on tõsi (tema nägi, puudutas, tundis ja kuulis Teda), ja nii saavad nemadki luua rõõmurikka suhte oma taevase Isaga, kes neid armastab ning end neile oma Poja kaudu andis.

`Teatud mõttes esitab Johannes oma isikliku tunnistuse. Milline on sinu tunnistus sinu suhtest Jeesusega? Mida saad öelda, mis aitab kellelgi tunda suuremat rõõmu Issandast, just nagu Johannes siin edastada püüdis?`