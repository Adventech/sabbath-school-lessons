---
title: 'Puu juures'
date: 31/03/2021
---

**„Ja Issand Jumal keelas inimest ja ütles: „Kõigist aia puudest sa võid küll süüa, aga hea ja kurja tundmise puust sa ei tohi süüa, sest päeval, mil sa sellest sööd, pead sa surma surema!“ (1Ms 2:16, 17).**

See proovilepanek andis Aadamale ja Eevale võimaluse kasutada oma vaba tahet. Ühtlasi kutsus see neid üles Loojaga suhtlemisel vastama kas jaatavalt või eitavalt. Samas näitas see, et Jumal tegi nad vabadeks, põhimõtetega olevusteks. Eks ole, kui nad poleks saanud olla sõnakuulmatud, siis poleks Jumal üldse pidanud vaeva nägema nende hoiatamisega sõnakuulmatuse eest?

„Kõik selles peatükis eelnenu sillutab teed haripunktile [1Ms 2:16, 17]. Inimsoo tuleviku valgusvihk koondub sellele ainsale keelule. Inimese pead ei pea segi ajama probleemide paljusus. Meeles peab pidama vaid üht jumalikku korraldust. Ainult _ühe_ ettekirjutuse andmine annab märku Jahve halastusest. Pealegi esitab Ta selle ühe korralduse avara loa taustal: „…kõigist aia puudest sa võid küll süüa“, ja näitab nii, et see korraldus pole ränk.“ – H. C. Leupold, „Exposition of Genesis“ (Moosese esimese raamatu seletus; Columbus, OH: Wartburg Press, 1942), 1. kd, lk 127.

Aadamale ja Eevale esitatud üleskutsega kuuletuda ütles Jumal: Mina olen teie Looja ja mina olen teid teinud oma näo järgi. Mina hoian teie elu, sest minu tõttu te elate ja liigute ja olete olemas. Olen teie heaoluks ja õnneks kõik juba teinud (toit, kodu, inimlik selts) ning olen pannud teid selle maailma valitsejaiks minu käsu all. Kui olete valmis sellist suhet minuga kinnitama sellepärast, et ma armastan teid, siis olen ma teie Jumal ja teie olete minu lapsed. Te saate oma suhtumist ja selles peituvat usaldust kinnitada lihtsalt sellele erikorraldusele kuuletumisega.

Lõpuks ju saab meie suhe Jumalaga olla tõhus ja püsiv ainult siis, kui võtame vabatahtlikult omaks Tema tahte. Tema tahte kõrvale lükkamine väljendab olemuslikult Temast mitte sõltuda tahtmist. See laseb mõista, et enda meelest me Teda ei vaja. See on valik, mille tagajärg on kurja tundmine, ning kuri viib võõrandumiseni, üksinduseni, lootuste nurjumiseni ja surmani.

`Jumal pani proovile Aadama ja Eeva usalduse ja usu. Kas nad jäävad ustavaks oma Loojale, kes oli andnud neile kõik vajaliku nautimisväärses maailmas, või lähevad nad Tema tahtest eraldudes oma teed? On neil Temasse piisavalt usku, et võtta Teda Tema sõnast? Hea ja kurja tundmise puuga pandi proovile nende usaldus ja usk. Mismoodi seisame iga päev silmitsi sarnase proovilepanekuga? Kuidas on Jumala käsu otstarve sama, mis 1Ms 2:16, 17 antud käsul?`