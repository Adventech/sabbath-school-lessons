---
title: Looja näo järgi (1Ms 1 -27)  
date:  29/03/2021  
---

**Piibel teatab, et Jumal lõi inimkonna – mehe ja naise – „oma näo järgi“ (1Ms 1:27). Selle arusaama alusel vasta järgmistele küsimustele:**

`1. Mida tähendab, et Jumal lõi meid enda näo järgi? Milles me „Tema näo järgi“ oleme?`

`2. Kas Issand tegi (Moosese esimese raamatu sõnade põhjal) kedagi teist peale inimkonna veel „oma näo järgi“? Kui mitte, siis mida räägib see meie ainulaadsest seisusest? Millise õppetunni sellisest vastandusest ammutame?`

`3. Mida leiame inimkonna loomisaruandest, mis veel aitab eristada inimsugu kogu Issanda muust loomingust? Vaata 1Ms 2:7, 18–25.`

Kuigi meil tuleb Jumalast rääkida inimlike sõnadega, ei tohi me unustada, et Ta on vaimne olevus (Jh 4:24), kellele kuuluvad jumalikud omadused. Saame öelda vaid seda, et oma füüsilises, vaimses ja vaimulikus loomuses peegeldame mingil moel oma jumalikku Loojat, aga, vähemalt meie jaoks, jääb Tema puhul palju ikkagi varjatuks. Küll aga rõhutab Piibel meie mõistuse vaimseid ja vaimulikke külgi. Neid külgi saame arendada ja täiustada. Inimmõistuse ainulaadsus teeb võimalikuks Jumalaga lähedaselt suhelda; Jumala ülejäänud maapealse kätetöö jaoks on see võimatu.

Pööra tähelepanu ka ebaharilikule viisile, kuidas Jumal naise tegi. Nii mees kui ka naine jagavad uskumatut eesõigust olla tehtud Jumala näo järgi. Nende loomisel ei vihja miski ühe alaväärsusele teise suhtes. Jumal ise tegi mõlemad samast materjalist. Jumal tegi algusest peale mõlemad võrdseks ja seadis mõlemad erilisse suhtesse Temaga. Mõlemal oli sama võimalus arendada neile Jumalast antud iseloomu sel viisil, et see austaks Teda.

Jumal andis Aadamale kaaslase. Ta valmistas mehele „abi, kes talle kohane oli“; olevuse, kes sobis just temale seltsiliseks ning oli üks temaga armastuses ja osavõtlikkuses. Jumal lõi Eeva Aadamast võetud küljeluust, mis tähendas, et naine ei kontrollinud teda nagu pea, kuid polnud ka tema jalge alla tallamiseks; naine seisis mehe kõrval võrdsena, mehe poolt armastatuna ja kaitstuna. (Vaata Ellen G. White, „Patriarhid ja prohvetid“, lk 46.)