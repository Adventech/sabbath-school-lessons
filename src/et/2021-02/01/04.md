---
title: Jumal ja inimkond koos (1Ms 1 -28, 29)  
date:  30/03/2021  
---

Pööra tähelepanu esimestele sõnadele, mida Jumal inimkonnale lausus, vähemalt Pühakirjas esimesena lausututele. Ta rõhutab inimsoo võimet paljuneda, tuua esile rohkem omasuguseid. Ta suunab nende tähelepanu ka elusolenditele ja maale ning käsib neil maa täita, alistada ja selle üle valitseda. Samuti suunab Ta nende tähelepanu taimedele, mis on neile söögiks. Kokkuvõtlikult: Piiblis kirjapandu põhjal räägivad Jumala esimesed sõnad mehele ja naisele eelkõige nende vahekorrast ja suhtlusest füüsilise maailmaga.

`Mida räägib 1Ms 1:28, 29 meile sellest, kuidas Jumal näeb materiaalset maailma? Kas see annab mõista, et materiaalseis asjus ja neist rõõmu tundmises on midagi halba? Mida õpime inimkonna ajaloo esimestest vaatustest, mis aitab meil Jumala loominguga õiget suhet hoida?`

Nende sõnadega astub Jumal ka esimesed sammud inimkonnaga suhtlemise suunas. Ta räägib nendega, annab neile korraldused, ütleb, mida teha. Neis sõnades on ju varjul vastutus. Jumal palus neil valitseda Tema loodud imelise kätetöö üle.

`1Ms 1:28 ütleb, et Jumal õnnistas Aadamat ja Eevat. Mida see tähendab? Millisele suhtele nende ja Looja vahel see viitab?`

Jumal kõnetas Aadamat ja Eevat arukate olevustena, kes suudavad vastata Tema headusele, sõlmivad sõpruse ja on Temaga osaduses. Loodud lastena sõltusid Aadam ja Eeva oma Isa, Looja, õnnistustest ja hoolest. Ta varustas neid kõigega, mida nad vajasid. Nad ei teinud midagi, millega Tema antut väärida. Nad lihtsalt võtsid vastu selle, mida nad polnud välja teeninud.

Kui loeme mehe ja naise loomisest, näeme enne pattulangemist üksikasju sellest, millist suhet tahab Jumal meiega praegu, pärast pattulangemist. Vaata tänaõpitu üle ja leia, millised paralleelid aitavad sul mõista, kuidas suhtuda Temasse meie pattulangenud maailmas.