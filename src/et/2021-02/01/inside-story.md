---
title: Misjonilugu
date: 02/04/2021
---

#### Esimene kurt teoloogiaõpilane

_Loo on kirja pannud Jose Rodrigo Martinez Patron._

Minu ema, kes oli seitsmenda päeva adventist, märkas meie kodus Meridas (Mehhikos), et imikueas ei reageerinud ma häälele. Ta nimetas mu nime, aga mina ei pannud tähele.

Kui olin umbes 2aastane, otsis ema abi. Ta saatis mu erivajadustega laste kooli, kus mulle õpetati viipekeelt ja kõnelemist. Mu õpetaja õpetas tähtede ja sõnade kõla. Panin oma käe ta kurgule, kui ta rääkis, ja püüdsin siis oma kurguga seda häält korrata.

Mu ema nuttis, sest ta poeg ei kuulnud tema häält. „Ära muretse,“ ütles õpetaja. „Ole kannatlik. Kõik saab korda.“

Käisin erivajadustega laste koolis iga päev kaks tundi. Samuti õppisin adventistide koolis iga päev kaks tundi. Kogudusekool õpetas mulle lugemist ja kirjutamist ning, kõige tähtsam, õpetas mulle Jumala tundmist.

Käisin adventistide koolis kuni 8. eluaastani. Kuid koolil ei olnud õpetajat, kes osanuks viipekeelt, seepärast saatis ema mu lõpuks riigikooli, kus oli õpetaja, kes sai minuga suhelda.

Esimest korda kohtasin kuulmispuudega adventnoori siis, kui olin koguduse korraldatud konverentsil Linda Vista adventülikoolis. Oli suurepärane seltsida teiste adventnoortega, kellel oli sama erivajadus nagu minul. Mind kutsuti kahel järgneval aastal taas aastakoosolekule. Siis korraldas Inter-Ameerika Divisjon esimese erivajadustega inimeste konverentsi ning pidas selle Montemorelose ülikoolis Monterreys (Mehhikos). Sellel konverentsil tärkas minus soov teenida Jumalat pastorina. Aga kuidas? Ma ei oleks iialgi õppemaksu maksta suutnud.

Kui konverents lõppes, tegi ülikooli juht Ismael Castillo üllatava avalduse. „Kas keegi teist tahaks siin õppida?“ küsis ta.

Ta pakkus stipendiumi, mis kattis õppemaksu täies mahus. Siis taipasin, et Jumal kutsus mind pastoriametisse, ja tõusin püsti.

Olen esimene kurt üliõpilane Montemorelose ülikoolis. Praegu on käsil minu teine õppeaasta ülikoolis. On keeruline, sest keegi ei tunne viipekeelt. Keskendun kõvasti ja püüan lugeda õppejõudude huultelt. Esimesel õppeaastal kukkusin mõnest eksamist läbi ja mul tuli need ained uuesti teha.

Olen pidanud mitu evangeelsete koosolekute seeriat kuulmispuudega inimestele, kaasa arvatud Méxicos. Kogudused, kus on kurte inimesi, kutsuvad mind jutlustama.

Minu südames on suur igatsus kool lõpetada ja pastorina teenida. Unistan misjonipõllule minemisest, võib-olla misjonäritööst Hispaanias kuulmispuudega inimeste juures.

Palun palvetage kuulmispuudega inimeste pärast. Meil kõigil on igatsused. Me kõik tahame teha Issandale suuri asju.

_Kolmeteistkümnenda hingamispäeva annetus aitab avada misjonitööks väljaõppe keskuse Montemorelose ülikoolis._