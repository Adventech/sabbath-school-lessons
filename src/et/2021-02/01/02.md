---
title: 'Kuni alla välja on kilpkonnad…'
date: 28/03/2021
---

**„Alguses lõi Jumal taeva ja maa“ (1Ms 1:1)**

Üks lektor oli just rääkinud päikese ümber tiirlevate planeetide orbiitidest ning päikese ringlemisest galaktika keskme ümber, kui keegi mustades tennistes vana daam püsti tõusis ja ütles, et Maa on kilpkonna seljas lebav lame ketas. Teadlane küsis lõbustatult, millel see kilpkonn istub, ning naine vastas, et teise kilpkonna seljas. „Proua,“ naljatas teadlane edasi, „millel siis see kilpkonn istub?“ Naine vastas: „Järgmisel kilpkonnal.“ Aga enne, kui teadlane jõudis küsida, millel too kilpkonn istub, viibutas naine tema poole sõrme ja nähvas: „Ära näe vaeva, pojake, kuni alla välja on kilpkonnad.“

Ükskõik kui armas see lugu ka on, puudutab see inimese olemasolu kõige tähtsamat teemat – universumi olemust. Missugune on maailm, millest me end oma valikuta leiame. Miks me siin oleme? Kuidas siia saime? Ja kuhu me kõik lõpuks suundume?

Need on pea- ja põhiküsimused, mida inimene küsida saab, sest meie arusaam sellest, kes me oleme ja kuidas me siia saime, mõjutab meie arusaamist sellest, kuidas me elame ja kuidas siin olles käitume.

`Otsi üles järgmised salmid: 1Ms 1:1; Ps 100:3, Js 40:28; Ap 17:26; Ef 3:9; Hb 1:2, 10. Kuidas vastab igaüks neist omal moel eeltoodud küsimustele? Mis on neis kõigis ühine mõte?`

1Ms 1:1 (või ka teiste kirjakohtade) juures on huvipakkuv tõsiasi see, et Issand ei püüa tõestada Loojaks olemist. Selle tõsiasja esile toomisel ei kasutata täpsustavaid põhjendusi. Küll aga öeldakse seda lihtsalt ja selgelt, üritamata õigustada, selgitada või tõestada. Me kas võtame selle usus vastu või ei võta. Tegelikult on usk _ainus tee_, kuidas seda vastu võtta saab, ja nii ühel lihtsal põhjusel: keegi meist ei ole loomist ise pealt näinud. Tõepoolest on täiesti võimatu olla enda loomise juures. Isegi sekularistidel, ükskõik millist muud elu tekkimise vaadet nad toetavad, tuleb oma seisukohta pidada usuküsimuseks samal põhjusel nagu meil, kreatsionistidel: keegi meist ei näinud seda sündmust pealt.

Samas, ehkki Jumal on palunud meil uskuda Teda kui Loojat, ei palu Ta meil uskuda ilma häid põhjendusi esitamata. Tajudes, et peaaegu kõiges, mida usume, on vaja teatud määral usku, kirjuta üles põhjused, miks on mõtet uskuda, et oleme siin Looja kindla kavatsuse pärast, vastupidi uskumusele, et oleme alguse saanud puhtjuhuslikult.