---
title: 'Suhte purustamine'
date: 01/04/2021
---

**Kaldume uskuma tuttavaid inimesi ja vaistlikult umbusaldama tundmatuid. Eeva võinuks loomusunnil umbusaldada Saatanat. Liiati pidanuks iga otserünnak Jumala suunas panema ta Jumalat kaitsma. Millised sammud astus Saatan selleks, et Eeva loomulik kaitse maha võtta? (1Ms 3:1–6).**

„Kuigi Eeva üleastumine oli kahetsusväärne ja inimpere jaoks tulvil kõikvõimalikku häda, ei kiskunud tema valik kogu inimsugu tingimata samasse karistusse. Mitte niivõrd Eeva tegu, kuivõrd Aadama kaalutletud valik, mis langetati täie arusaamise juures Jumala korraldusest, tegi patust ja surmast inimkonna paratamatu osa. Eeva langes pettuse ohvriks, Aadam mitte.“ – „Piibli kommentaarid, SPA poolt välja antud“, 1. kd, lk 231.

Sellise jultunud üleastumise ja Jumala korralduse eiramise tõttu on nüüd Jumala ja inimkonna vaheline suhe purunenud. Avatud suhtlemise asemele Jumalaga tuli põgenemine Tema lähedusest (1Ms 3:8–10). Sõpruse ja ühtsuse asemele tuli võõrandumine ja lahuselu. Ilmus patt ja järgnesid kõik selle inetud tagajärjed. Kui midagi poleks ette võetud, oleks inimkond igaveseks kokku varisenud.

`Millised lootuse ja lubaduse sõnad ütles selle tragöödia keskel Jumal? (Vaata 1Ms 3:15.)`

Jumala üllatavad, prohvetlikku lootust täis sõnad kuulutavad ette Jumalast määratud vaenu mao ja naise vahel, naise järglaste ja mao järglaste vahel. Haripunktis on naise seemne esindusliku Järglase võidukas ilmumine, kes annab surmahoobi Saatana pähe, samas kui Saatan suudab ainult Messia kanda salvata.

Oma äärmises abituses tuli Aadamal ja Eeval ammutada sellest Messiat tõotavast ütlusest lootust; lootust, mis muutis nende elu, sest selle lootuse andis ja tagas Jumal. Tõotus Messiast ja lõplikust võidust, ükskõik kui ähmaselt seda tollal väljendati, kergendas süngust, millega patustamine nad kattis.

`Loe 1Ms 3:9, kui Jumal küsis Aadamalt ja Eevalt: „Kus te olete?“ Loomulikult teadis Jumal, kus nad olid. Tema sõnad ei olnud etteheide, vaid tõmbasid süüst vaevatud inimkonna tagasi Tema juurde. Lühidalt, Jumala esimestes sõnades pattulangenud inimesele oli lootus saada Jumalalt armu ja halastust. Mismoodi näeme nüüdki, et Jumal püüab meid Tema armu ja halastuse juurde kutsuda?`