---
title: Sidemed, mis seovad  
date:  17/05/2021  
---

`„Ja tema tegi teile teatavaks oma seadused, mida ta käskis teid täita – need kümme käsku; ja kirjutas need kahele kivilauale“ (5Ms 4:13).`

Ükskõik, kui palju oleme rõhutanud, et leping on alati armuleping ja et see on üksnes Jumala pälvimatu poolehoid neile, kes astuvad Temaga päästvasse suhtesse, ei ole arm vabandus sõnakuulmatuseks. Sootuks mitte; leping ja käsk kuuluvad kokku ning on tegelikult lahutamatud.

`Vaata äsja loetud piiblisalmi. Kui tihedalt seob see lepingu ja käsu? Kuidas on siit näha käsu väga põhilist osa lepingus?`

Mõeldes sellele, mis lepinguga on tegemist, on käsu lahutamatu osa arusaadav. Saades aru, et leping on muu hulgas omavaheline suhe, on ju vaja paika panna teatud reeglid ja piirid. Kui kaua kestaks abielu, sõprus või äripartnerlus, kui poleks kas otseselt väljendatud või vaikimisi mõistetud piire ehk reegelid? Abielumees otsustaks võtta tüdruksõbra või otsustaks sõber ennast teise rahakotist aidata või kutsuks äripartner teisega läbi rääkimata veel kellegi nende ettevõtmisega liituma. Selline tegevus oleks reeglite, seaduste ja põhimõtete rikkumine. Kui kaua kestaksid suhted niisugustes seaduseta oludes? Seepärast peavad olema kehtestatud piirid, piirangud ja reeglid. Üksnes nende abiga saab suhet hoida.

Tegelikult kasutataksegi koos sõnaga _leping_ mitmesuguseid sõnu. Näiteks esinevad sellega paralleelselt või väga tihedalt seotuna (kuna tähendus on peaaegu sama) sõnad _seadus_ (Ps 78:10), _seadmised_ (Ps 50:16, 1926), _tunnistus_ (PS 25:10), _korraldused_ (Ps 103:18) ning Issanda _sõna_ (5Ms 33:9). On ilmne, et „selle seaduse sõnad“ (Jr 11:3, 6, 8) on Jumala käsu, seadmiste, tunnistuste ja korralduste sõnad.

Jumala leping oma rahvaga, Iisraeliga, sisaldas erinevaid nõudmisi, mis olid väga olulised selle erilise suhte säilitamiseks, mida Ta oma rahvaga otsis. Kas praegu on midagi teisiti?

`Mõtle kellelegi, kellega oled lähedalt seotud. Kujuta nüüd ette, mis selle suhtega juhtuks, kui sa ei tunneks ennast reeglite, normide ja käskudega seotud olevat, vaid usuksid, et sul on täielik vabadus teha, mida tahad. Isegi siis, kui ütled, et sa armastad seda inimest ning et üksnes armastus otsustab, kuidas sa temasse suhtud, siis miks on ikkagi vaja reegleid? Arutlege.`