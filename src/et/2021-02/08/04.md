---
title: 'Lepingus olev seadus (5Ms 10 -12, 13)'
date: 18/05/2021
---

Millele läheb su mõte kõigepealt, kui mõtled seadusele? Politsenikule, piletikontrolörile, kohtunikule, vanglale? Või mõtled sa piirangutele, reeglitele, autoritaarsetele lapsevanematele ja karistusele? Aga võib-olla mõtled sa korrale, kooskõlale, stabiilsusele? Või ehk lausa… armastusele?

Heebrea keeles on sõnal _torah_, mis meie Piiblisse tõlgitakse kui „käsk“ või „seadus“, tähendus „õpetus“ või „eeskiri“. Selle sõnaga saab viidata kõikidele Jumala eeskirjadele, nii kõlblust, eraelu, ühiskonda kui ka religiooni puudutavatele. See tähistab kõiki neid tarku nõuandeid, mida Jumal on lahkelt oma rahvale andnud, et nende elu võiks olla rikas nii füüsiliselt kui ka vaimselt. Pole ime, et laulja nimetab õnnistatuks inimest, „kel on hea meel Issanda Seadusest ja kes uurib ta Seadust ööd ja päevad“ (Ps 1:2).

Kui loeme _seadust_ ehk _Toorat_ – Moosese raamatutesse talletatud eeskirju ja õpetusi, mis olid Iisraeli lepingu osaks – avaldab meile muljet eeskirjade lai valik. Seadus puudutab Iisraeli eluviisi kõiki osi – põllumajandust, tsiviilvalitsust, sotsiaalseid suhteid ja jumalateenimist.

`Mida sa arvad, miks andis Jumal Iisraelile nii palju eeskirju? (Vaata 5Ms 10:13.) Mismoodi tulid need eeskirjad rahva käekäigule kasuks?`

Lepingus oleva „käsu“ ülesanne oli anda lepingupooleks olevale inimesele juhised uue elu jaoks. Käsk teeb lepingu liikme tuttavaks Jumala tahtega, keda inimene õpib täielikumalt tundma, kui kuuletub usu kaudu Tema käskudele ja muud moodi väljendatavale Tema tahtele.

Lepingusse kuuluv käsk tõi välja elulise tõsiasja, et Iisrael ei tohiks jäljendada teiste rahvaste eluviise. Ärgu nad elagu üksnes oma loomuse seaduse, inimese vajaduste, soovide, kas või sotsiaalsete, poliitiliste ja majanduslike tarvete järgi. Elagu nad kõigis oma elu valdkondades jätkuvalt Jumala püha rahvana, preesterliku kuningriigina, omandrahvana kompromissitus sõnakuulmises üksnes lepingu teinud Jumala avaldatud tahtele.

`Muistse Iisraeli sarnaselt on seitsmenda päeva adventistid saanud prohvetianni tänapäevase avaldumise kaudu laia valiku nõuandeid, mis käsitlevad kristliku elu iga osa. Miks peaksime nägema neis nõuannetes kingitust Jumalalt, mitte aga ohtu iseseisvale mõttele ja tegevusele? Samas, millise kahjuga seisame silmitsi siis, kui pöörame selle kingituse käsumeelsuseks, nagu tegid iisraellased oma kingitustega? (Vaata Rm 9:32.)`