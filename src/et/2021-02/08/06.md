---
title: Kui…
date: 20/05/2021
---

`Otsi üles järgmised piiblisalmid. Mis on neil ühist ja mida õpetavad need lepingu olemusest?`

`1Ms 18:19`

`1Ms 26:4, 5`

`2Ms 19:5`

`3Ms 26:3`

Jumal tunnustab avalikult Aabrahami ustavat kuuletumist „mu sõna[le]“ ja ütleb, et ta „pidas, mis ma käskisin pidada – mu käske, seadlusi ja õpetusi“ (1Ms 26:5). Sellega antakse mõista, et Jumal ootas sellist eluviisi oma lepingupartneritelt, inimestelt. Siinail sõlmitud piibelliku lepingu üleskirjutus tervikuna teeb selgeks tõsiasja, et sõnakuulmise nõue on lepingu üks põhijoon.

2Ms 19:5 ütleb selgelt, „_kui_ te nüüd tõesti kuulate…“. Lepingu tingimuslik eripära on vaieldamatu; lepingutõotused olid tingimuslikud – ehkki armust antud, teenimatud ja nende jaoks kingitus. Inimesed võisid kingituse tagasi lükata, armu eitada ja tõotustele selja pöörata. Samamoodi nagu pääste ei tühista iial vaba tahet, ei tühista seda ka leping. Issand ei sunni inimesi astuma päästvasse suhtesse Temaga; ta ei suru neile lepingut peale. Ta pakub seda igaühele sundimatult; igaüks on kutsutud seda vastu võtma. Kui inimene lepingu vastu võtab, järgnevad kohustused – mitte et need oleksid lepingutõotuse pälvimise vahendiks, vaid need on lepingu õnnistuste vastu võtmise väliseks ilminguks. Iisraelil tuli kuuletuda selleks, et tõotused tema jaoks täituksid, mitte aga selleks, et õnnistusi pälvida. Iisraeli sõnakuulmine väljendas tõsiasja, mida tähendas olla Issandast õnnistatud. Sõnakuulmine ei teeni ära õnnistusi, justkui oleks Jumal kohustatud neid meile andma; küll aga loob sõnakuulmine olustiku, milles usuõnnistus saab ilmneda.

`„…kogu sellel teel, mida Issand, teie Jumal, teid on käskinud käia, et te jääksite elama, et teie käsi hästi käiks ja te pikendaksite oma päevi sellel maal, mille te pärite“ (5Ms 5:33). Kas Issand ütleb Iisraelile siin, et juhul, kui nad kuuletuvad, pälvivad nad õnnistusi; et sellised õnnistused on just need, mida Ta inimestele võlgu on? Või ütleb Ta: juhul, kui te kuuletute, on tulemuseks sellised õnnistused, sest sõnakuulmine avab mulle tee, mille kaudu ma saan teile õnnistusi anda? Mis vahe neil mõttekäikudel on?`