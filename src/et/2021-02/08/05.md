---
title: 'Jumala käsu püsivus'
date: 19/05/2021
---

`Millist tõde Jumala põhiolemusest õpetab meile lepingusuhtes peituv Jumala käsk? Ml 3:6; Jk 1:17.`

Jumala käsk on Tema tahte suuline või kirjalik väljendus (võrdle Ps 40:8). Kuna see on Tema iseloomu ärakiri, kinnitab selle lisamine lepingusse meile Jumala püsivust ja aumehelikkust. Ehkki me pole alati suutelised taipama Tema ettenägelikku hoolitsust, teame, et Ta on usaldusväärne. Tema universumis kehtivad vankumatud vaimsed ja füüsilised seadused.

See tõsiasi annab tõelise vabaduse ja turvatunde.

„Kindlus, et Jumal on ustav ja aumehelik, toetub tõele, et Tema on seaduse Jumal. Tema tahe ja Tema seadus on üks. Jumal ütleb, et õige on õige, sest see kirjeldab parimaid võimalikke suhteid. Seepärast ei ole Jumala käsk kunagi meelevaldne ega aldis kapriisidele ja väljamõeldistele. See [Jumala käsk] on kõige kindlam kogu universumis.“ – Walter R. Beach „Dimensions in Salvation“ (Washington, D.C.: Review and Herald Publishing Association, 1963), lk 143.

`Kui Jumala seadus ei saa inimest patust päästa, miks teeb Ta selle siis lepingu osaks? (Vihje: vaata Am 3:3.)`

Suhe nõuab kokkulepet ja kooskõla. Jumal on nii selle maailma Looja kui ka kõlbeline Juht ja käsku on vaja selleks, et Tema loodud mõistusega olevused elaksid kooskõlas Temaga. Tema seadus, Tema tahte väljendus, on Tema valitsuse põhialus. See on lepingupraktika ja lepingusuhte loomupärane norm ehk kohustus. Selle otstarve on kindlaks määrata meie kohustus Jumala ees (1.–4. käsk) ja meie kohustus kaasinimeste ees (5.–10. käsk); selle otstarve ei olegi päästa. Tähendab, sellega määratletakse, kuidas Jumala kava kohaselt Temaga lepingus olevatel lastel nende endi õnneks ja hüvanguks elada tuleb. See hoidis Iisraeli elufilosoofiat asendumast mõne muuga. Lepingusuhte otstave oli ja on tuua usklik Jumala ümbermuutva armu kaudu kooskõlla Tema tahte ja iseloomuga.

`Vaata ringi. Eks näed ju seadusetuse laastavat mõju? Kas sa ei märka omagi elus kahju, mida on põhjustanud Jumala käsust üleastumine? Mismoodi aitab selliste tõsiasjade olemasolu kinnitada, et Jumala käsk on hea ja käsul on elutähtis osa meie ning Jumala vahelistes suhetes?`