---
title: Iisraeli valimine (5Ms 7 -7)  
date:  16/05/2021  
---

Juudi traditsioonis õpetatakse, nagu sõlminuks Jumal Iisraeliga lepingu ainult sellepärast, et teised rahvad selle esialgu hülgasid. Sellise seisukoha poolt pole küll piibellikke tõendeid, kuid see aitab rõhutada mõtet, et ükskõik, mille tõttu Issand heebrea rahva valis, ei olnud põhjus selles, nagu oleksid nad väärinud kõrget au ja Issanda antud eesõigust. Neil polnud teeneid, millega saada Jumala armastuse ja Tema rahvaks valimise vääriliseks. Nad olid salkkond endisi orjahõime, neid oli vähe ning nad olid poliitiliselt ja sõjaliselt nõrgad. Kultuuri ja religiooni mõttes olid nad segu, ilmetud ja ilma suurema mõjuta. Seega oli Iisraeli valimise peapõhjuseks Jumala armastus ja armu saladus.

`Samas tuleb meil olla valimisest rääkides ettevaatlikud, sest see idee on täis võimalikku teoloogilist vääritimõistmist. Mille tarvis Jumal Iisraeli valis? Kas selleks, et neid lunastada ning kõik teised tagasi lükata ja hukkuma valida? Või valiti nad vahendiks, kes annab maailmale edasi seda, mida neile on pakutud? Kuidas aitavad järgmised piiblisalmid neile küsimustele paremini vastata?`

`2Ms 19:6`

`Js 56:7`

`Hb 2:9`

Meile kui seitsmenda päeva adventistidele meeldib end pidada Iisraeli tänapäevaseks vasteks, Issandast kutsututeks – mitte ainult selleks, et ise päästetud saada, vaid ka maailmale päästesõnumi kuulutamiseks kolme ingli kuulutuse taustal. Ühesõnaga, me usume, et meil on öelda seda, mida keegi teine ei ütle. Põhimõtteliselt toimus muistse Iisraeliga sama. Iisraeli valimise eesmärgiks polnud moodustada heebrea rahvast siseringi klubi, kes hoidnuks päästetõotust ja lunastust endale. Sootuks mitte, sest uskudes, et Kristus suri kogu inimsoo eest (Hb 2:9), usume, et Issand tahtis Iisraelile pakutud lunastust anda kogu maailmale. Eelduste kohaselt pidi Iisrael olema vahend, kelle abil päästmine teatavaks teha. Meie kogudus on kutsutud tegema sama.

`Vaata oma osa koguduses. Mida saad teha töö edendamiseks, milleks meid on kutsutud? Pea meeles, et kui sa aktiivselt ei aita, siis rohkem kui tõenäoliselt seisad sa mingil määral teel ees.`