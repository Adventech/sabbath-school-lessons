---
title: Misjonilugu  
date:  21/05/2021  
---

#### Seletamatu haiglakülastus

_Loo on kirja pannud Andrew McChesney Adventmisjonist._

Hernando Díaz astus haiglast välja, et Medellinis (Colombia Vabariigis) puhata. Ta oli viibinud viimased kaks tundi oma noorema poja Samueli juures, kui kunstliku neeru osakonnas puhastati poisi verd dialüüsiaparaadiga. Viimased kaks hemodialüüsi tundi oli poisi juures Hernando naine Erica Monica. Hernando vajus väsinult purskkaevuäärsele pingile ning lülitas mobiiltelefonis sisse jutluse. Hetk hiljem kõndis mööda keegi võõras ja küsis, kas ta võib sellele pingile istuda. Hernando noogutas, kuulates mobiilist jutlust edasi. Võõra mobiiltelefon helises.

„Olen otsustanud ennast ära tappa,“ ütles võõras vihaselt helistajale. „Ma pole suutnud kaks aastat enam tööd leida ja ma ei taha elada. Ära mulle helista.“

Rääkimise ajal näis ta olevat unustanud Hernando pingiserval. Aga kui ta lõpetas, naasis ta reaalsusesse. Jutlus köitis ta tähelepanu.

„Kas tegemist on kristliku jutlustajaga?“ küsis ta.

„Jah, on,“ vastas Hernando. „Kuulsin, et sa tahad endalt elu võtta.“

„Jah, just seda ma tahan,“ teatas mees. „Ma ei talu seda enam.“

„Minu meelest pole see juhus, et sa siin koos minuga istud,“ ütles Hernando. „Sa vajad abi. Kas tahaksid abi?“

„Jah, tahaksin küll.“

„Mida sa teed?“

„Olen raamatupidaja ja mul on pere, keda ma ülal pidada ei saa.“

„Kui keegi sulle ütleks: „Mina saan sind aidata ja su vajadused rahuldada ning anda sulle lootuse paremale tulevikule“, kas sa siis võtaksid selle vastu?“

„Muidugi!“

Hernando rääkis Jeesusest ja mees andis selsamal hetkel oma südame Jeesusele. Hernando julgustas teda oma CV-d usus välja saatma. Järgmisel päeval istus Hernando samal pingil ja nägi, et seesama mees otsib teda.

„Arva ära, mis juhtus!“ ütles mees. „Keegi helistas ja pakkus tööd. Tunnen ennast suurepäraselt!“

Hernando tänas Jumalat ja küsis uudishimulikult, keda mees eelmisel päeval haiglas külastas. Mees ütles, et tal ei olnud haiglas kedagi. „Tundsin eile vastupandamatut tungi haiglasse tulla,“ selgitas ta. „Istusin sinu kõrvale, sest ma ei teadnud, mida teha.“

Colombia Adventülikooli juures asuva Adventistide Meditsiinikeskuse seitsmenda päeva adventistist arstil Hernandol on palju seesuguseid lugusid. Viimase viie aasta jooksul on rohkem kui 100 inimest muutnud oma meelt enesetapu suhtes pärast seda, kui nad on temaga koos palvetanud.

„Nüüd elavad nad normaalset elu,“ ütles ta.

_Kolmeteistkümnenda hingamispäeva annetused aitavad avada misjonitöö väljaõppekeskuse Colombia Adventülikoolis._