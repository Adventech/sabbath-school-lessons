---
title: 'Patt, ohver ja heakskiit'
date: 07/06/2021
---

Vana Testamendi aegse patuse jaoks käis Jumala määratud tee patust ja süüst vabanemiseks loomohvrite kaudu. Iisraellaste ohvrisüsteemi kirjeldavad üksikasjalikult 3Ms 1.–7. peatükk. Erinevate ohvrite puhul tuli hoolikalt tähelepanu pöörata vere kasutamisele ja kõrvaldamisele. Tõepoolest täidab veri iisraellaste ohverdamissüsteemis toimingute puhul ühendavat osa.

Inimene, kes oli pattu teinud – ja astunud sellega üle lepingusuhtest ning suhet korraldavast seadusest – võis saada uuesti täielikku osadusse Jumalaga ja inimestega, kui tõi enda asemikuna ohvriks looma. Ohvrid koos kaasnevate talitustega olid Jumala määratud vahendid patust ja süüst puhtaks saamisel. Need olid kehtestatud selleks, et patune puhastada, kandes tema patu ja süü vere piserdamise kaudu pühamule üle, ning nii taastati meeleparandaja ühendus ja täielik lepinguosadus isikliku Jumalaga, kes on Issand Päästja.

`Kuidas heidavad need äsja esitatud seisukohad valgust eilse osa lõpus olevatele küsimustele?`

`Mis oli loomohvri prohvetlik tähendus? (Js 53:4–12; Hb 10:4).`

Vana Testamendi loomohvrid olid Jumala määratud vahendid patuse vabastamiseks patust ja süüst. Need muutsid patuse seisundi süüdiolevast ja surma väärt olekust andeks saanud ning Jumala ja inimese vahelise taastatud lepingusuhte olekusse. Kuid loomohvrid olid olemuselt ka prohvetlikud. Ükski loom ei olnud ju piisav asemik inimkonna patu ja süü lepitamiseks. Heebrea kirja kirjutaja märgib seda oma sõnastuses nii: „On võimatu, et härgade ja sikkude veri võtaks patud ära“ (Hb 10:4). Järelikult oli loomohver vahend, millega vaadata ettepoole tulevasele jumalik-inimlikule Jumala Sulasele, kes sureb asendajana maailma pattude eest. Just selle protsessi kaudu annab Issand patusele andeks ja võtab ta vastu ning sellega pannakse paika lepingusuhte alus.

`Kujutle, et oled Vana Testamendi ajal elanud inimene, mil pühamus ohverdati loomi. Meenuta sedagi, kui tähtsal kohal olid elusloomad majanduses, kultuuris ja kogu elulaadis. Millise õppetunni pidid ohvrid eeldatavalt inimestele patu hinna kohta andma?`