---
title: Sidemed
date: 06/06/2021
---

**„Ma panen oma eluaseme teie keskele ja mu hing ei põlga teid ära. Ma käin teie keskel ja olen teie Jumal, ja teie peate olema mu rahvas“ (3Ms 26:11, 12).**

Nüüdseks peaks olema selge, et olgu tegemist _vana_ või _uue_ lepinguga, Jumal otsib oma rahvaga lähedast, armastavat sidet. Õigupoolest aitavad lepingud põhimõtteliselt kujundada (parema sõna puudumisel) sellise sideme „reegleid“.

Ükskõik mis ajal või kontekstis on suhe lepingu puhul ülioluline. Suhte olemasoluks on aga vaja läbikäimist, suhtlemist, tihedat ühendust, eriti patuste, eksivate, kahtlevate inimeste jaoks. Seda teades astus Jumal loomulikult esimese sammu, tagamaks, et Ta avaldab ennast meile viisil, mis võimaldab meil – langenud inimkonna piirides – olla Temaga sisukas suhtes.

`Loe 2Ms 25:8; Issand käsib siin Iisraelil ehitada pühamu. Millega Issand seda soovi neile põhjendab?`

Vastus sellele küsimusele tõstatab järgmise küsimuse: _Miks?_ Miks tahab Issand elada oma rahva keskel?

See tõsiasi leidub ju meie tänase osa kahes esimeses piiblisalmis. Märkad, et Issand paneb oma „eluaseme“ (ehk „elab“) nende keskele ja ütleb siis, et Ta „ei põlga“ neid ära. Seejärel ütleb Ta, et „käib“ nende keskel ning on nende Jumal ja nemad on Tema rahvas (3Ms 26:11, 12). Vaata neis salmides leiduvaid üksikasju. Taas tuleb väga selgelt esile hingesugulus.

`Võta mõni minut aega, et veelkord läbi lugeda 3Ms 26:11, 12 ja 2Ms 25:8. Pane kirja, kuidas sobituvad erinevad osad Issanda kavatsusega otsida oma rahvaga sidet?`

`Pööra erilist tähelepanu lauseosale, kus Issand ütleb, et „mu hing ei põlga teid ära“. Missugune pühamu tunnusjoon teeb sellest abivahendi, mille tõttu saab Issand patuse inimsoo omaks tunnistada, ning miks on see lepingu sõlmimise protsessis väga tähtis?`