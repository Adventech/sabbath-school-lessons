---
title: Misjonilugu
date: 11/06/2021
---

#### Poisike elustab sureva koguduse

_Loo on kirja pannud Andrew McChesney Adventmisjonist._

Seitsmenda päeva adventistide koguduse vanem palus Alejandrol evangeelsetel koosolekutel jutlustada esmakordselt siis, kui poiss oli 8aastane.

„Tahame mulda panna seemne, mitte saagi,“ ütles kogudusevanem Alejandro emale.

Kogudus Tierra Bombas, Kariibi mere ühel saarel, mis on Colombia külje all, oli välja suremas. Koguduse peavanem astus tagasi ja lahkus kogudusest tema juhitud evangeelse koosolekutesarja viimasel päeval. Koguduseliikmed kaotasid julguse ja paljud lakkasid hingamispäeval jumalateenistusel käimast.

Alejandro, kes oli neljandast eluaastast peale kõnelenud, oli oma esimese evangeelse õhtu kõnelemise eel hirmul. Kuid ema kallistas teda kõvasti ja nad palvetasid koos.

Ühe koguduseliikme koduõu sai täis inimesi, kes tahtsid kuulda poisikest kõnelemas. Endine peavanem korraldas Alejandro kõnelemiskohast üle tee asuvas oma kodus oma koosolekuid, lootes nädalapikkust koosolekusarja lõhestada. Ta kutsus praegusi ja endisi koguduseliikmeid oma koosolekutele.

Tema koju suunduvad inimesed nägid Alejandro kõnelemispaigast mööda minnes poisikest rääkimas ja peatusid. „Kes see laps-jutlustaja on?“ imestasid nad. Paljud jäid kuulama.

Endine peavanem oli häiritud, kui nägi, et inimesed läksid Alejandro koos­olekule, ning ta marssis sinna, et nõuda inimeste tulemist oma koju.

„Hakkame astuma!“ käskis ta inimesi ja haaras neil käest. „Läheme!“

Osa läks koos temaga, aga kui peremehe tähelepanu oli mujal, hiilisid nad tagasi Alejandrot kuulama.

Nii juhtus mitu päeva. Siis kutsusid koguduseliikmed endise peavanema koosolekutele – ja ta tuli.

Koosolekute ühe osana külastas Alejandro nende inimeste kodu, kes vastasid tema üleskutsele ristitud saada. Esimese külastusringi ajal kinnitas kolm inimest soovi saada ristitud. Teise külastusringi ajal palus ristimist üks vabaabielus elav paar. Alejandro ema aitas neil dokumendid korda ajada, et nad abielluda saaksid. Ühtekokku ristiti selle nädalapikkuse sarja lõppedes seitse inimest.

Alejandro läks Tierra Bombast ära rõõmsana. Ka koguduseliikmed olid rõõmsad. Kogudus sai kindlust ja kasvas.

„Jeesus võidutses,“ ütles Alejandro.

10aastane laps-jutlustaja Alejandro Cartagenast (Colombia Vabariigist) on alates oma neljandast eluaastast juhtinud ristimisele 18 inimest (nende hulgas oma ema, isa ja vanema venna). Kolmeteistkümnenda hingamispäeva annetus aitab avada „Parema elu keskuse“, et välja õpetada misjonäre Alejandro kodumaal, Colombia Vabariigis tegutsevas Colombia Adventülikoolis.