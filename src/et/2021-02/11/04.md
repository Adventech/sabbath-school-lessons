---
title: Asendamine
date: 08/06/2021
---

**„Kes andis enese meie pattude eest, et meid välja kiskuda praeguse kurjuse ajastust Jumala ja meie Isa tahtmist mööda“ (Gl 1:4).**

Pole kahtlustki, et üks Uue Testamendi peateemasid (või lausa suurim peateema) on tõsiasi, et Jeesus Kristus suri Ohvrina maailma pattude eest. See tõde on kogu lunastusplaani alus. Iga teoloogia, mis eitab Kristuse vere lepitust, eitab kristluse tuuma ja hinge. Veretu rist ei saa mitte kedagi päästa.

`Mõtiskle tänase piiblisalmi üle ja vasta siis küsimustele: Kas Jeesus suri vabatahtlikult? Kelle eest Ta suri? Mida Ta oma surmaga saavutas?`

Asendamine on kogu lunastusplaani võti. Oma pattude pärast väärime surma. Kuna Kristus armastab meid, „andis ta enese meie pattude eest“ (Gl 1:4). Ta suri surma, mida oleme väärt meie. Kristuse kui patuste Asemiku surm on suur tõde, millest hoovab välja kogu muu tõde. Meie lootus uuendamisele, vabadusele, andestusele, igavesele elule paradiisis toetub Jeesuse tehtule – sellele, et Ta andis enda meie pattude eest. Ilma selleta on meie usk sisutu. Ilma selleta võime loota ja usalduse panna kas või kala kujule. Pääste tuleb alati vere kaudu, Kristuse vere kaudu.

`Loe läbi järgnevad salmid: Mt 26:28; Ef 2:13; Hb 9:14; 1Pt 1:19. Mida need meile verest räägivad? Milline osa on verel lunastusplaanis?`

„Jumal ei soovi, et sa oleksid umbusklik ning piinaksid oma hinge kartusega, et Jumal sind vastu ei võta, sest oled patune ja vääritu… Ütle: „Ma tean, et olen patune ja just seepärast ma Päästjat vajan…Minul pole teeneid ega headust, millega päästet taotleda, kuid ma toon Jumala ees esile veatu Jumala Talle kõikelepitava vere, mis võtab ära maailma patu. See on mu ainus õigustus.“ – Ellen G. White, „The Faith I Live By“, lk 100.

`Mõtiskle selle Ellen White’i kirjutatud tsitaadi üle. Kirjuta see oma sõnadega ümber. Muuda see isiklikuks. Pane sellesse oma hirmud ja valu ning kirjuta siis, mida annavad sulle siintoodud tõotused. Milline lootus on sul uue lepingu vere tõttu?`