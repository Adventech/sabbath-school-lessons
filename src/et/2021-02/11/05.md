---
title: Uus leping – ülempreester  
date:  09/06/2021  
---

Maapealse pühamu keskmes, kus Jumal valis oma rahva keskel elada, olid loomohvrid. Ometi ei olnud teenistuse lõppsihiks loomade surm. Preester kandis vere pühamule patuse eest _pärast seda, kui ohver oli tapetud._

Kogu see teenistus oli vari, sümbol sellest, mida Kristus teeb maailma heaks. Järelikult nii, nagu sümbolite (pühamuteenistuse) lõppsihiks polnud looma surm, nii ei olnud ka Kristuse töö lõppsihiks ristisurm.

`Uuri tänast teksti Hb 8:1–6. Palveta nende salmide juures. Palu, et Issand aitaks sul aru saada, mida siin öeldakse ja miks on meil vaja seda teada. Kui oled nii teinud, siis kirjuta oma sõnadega, mida Issand sinu meelest meile neis salmides ütleb. Küsi endalt sedagi, kuidas aitab siinöeldu mõista uut lepingut?`

Täpselt nagu vanas lepingus oli olemas maapealne pühamu, preestriseisus ja teenistus, nii on uue lepingu ajal olemas taevane pühamu, taevane preestriseisus ja taevane teenistus. Need, mis olid vana lepingu ajal üksnes sümbolid, peegelpildid ja vari (Hb 8:5), said uues lepingus tegelikkuseks.

Pealegi, selle asemel, et meie asemikuks oleks moraaliseaduseta loom, on meie asemik patuta Jeesus; looma vere asemel on meil Kristuse veri; inimkätega tehtud pühamu asemel on meil „tõeline lepingutelk, mida ei ole püstitanud inimene, vaid Issand“ (Hb 8:2); patuse, eksliku inimpreestri asemel on meil Ülempreestriks Jeesus, kes meie eest teenib. Kõike seda silmas pidades mõtle Pauluse sõnadele: „Kuidas siis meie võiksime pageda, kui me ei hooli nii suurest päästest?“ (Hb 2:3).

`Mõtle sellele: Jeesus elas meie heaks patuta elu, suri meie heaks ja on nüüd taevas, kus Ta teenib pühamus meie heaks. Kõik see on tehtud sinu päästmiseks patu kohutavatest, lõplikest tagajärgedest. Tee plaan, et räägid järgmisel päeval või lähiajal neid imelisi uudiseid kellelegi, kes peaks neid sinu meelest kuulma. Enne aga valmista tänase uurimise põhjal ette, mida ütled.`