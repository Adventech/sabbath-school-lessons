---
title: Teenistus taevas (Hb 9 -24)  
date:  10/06/2021  
---

**Õpi tundma Hb 9:24, eriti siin esitatud kontekstis, mis selgitab Kristuse teenistust taevas meie heaks pärast Tema ohvrisurma meie eest. Kuigi võiks palju öelda, tahame keskenduda lõpuosale, kus öeldakse, et nüüd esindab Kristus meid Jumala palge ees.**

Mõtle, mida see tähendab. Meil, patustel, ekslikel inimestel; meil, keda Jumala auhiilgus hävitaks, kui seda praegu näeksime; meil, ükskõik kui halvad oleme olnud või kuitahes jultunult rikkunud Jumala püha seadust, on Keegi, kes esindab _meid_ Jumala ees. Meil on Esindaja Isa ees meie kasuks. Mõtle, kui armastav, andestav ja omaksvõttev oli Kristus siin maa peal elades. _Sama Isik on nüüd meie Vahemees taevas!_

See on hea uudise teine pool. Vähe sellest, et Jeesus maksis meie pattude karistuse, võttes need ristil enda peale (1Pt 2:24), seisab Ta nüüd Jumala ees, on Vahendaja taeva ja maa, inimliku ja jumaliku vahel.

See on täiesti loogiline. Jeesus, nii Jumal kui ka Inimene (patuta täiuslik Inimene) on ainus, kes saab sillutada inimsoo ja Jumala vahelise lõhe, mille põhjustas patt. Selle kõige juures on tähtis meeles pidada (kuigi meeles pidada tuleb paljut), et Isa ees esindab meid nüüd Inimene, inimolevus, kes suudab suhestuda kõikide meie katsumuste, valude ja kiusatustega (Hb 4:14, 15).

`„Sest üks on Jumal, üks on ka vahemees Jumala ja inimeste vahel: inimene Kristus Jeesus, kes on iseenese loovutanud lunastushinnaks kõikide eest, tunnistusena selleks määratud ajal“ (1Tm 2:5, 6). Millised kaks ülesannet see salm Jeesusele omistab ja kuidas kajastas neid ülesandeid maapealse pühamu teenistus?`

Uue lepingu suur uudis on see, et nüüd on meelt parandanud patustel Jeesuse näol Keegi, kes esindab neid taevas Isa ees, Keegi, kes on neile teeninud ära selle, mida nad eales endale teenida poleks saanud – ja selleks on täiuslik õigus, ainus õigus, mis Jumala ees püsib. Jeesus, kes oma elus kannatuste kaudu selle täiusliku õiguse saavutas (Hb 2:10), seisab Jumala ees, taotleb meile pattude andestust ja väge võita patt, sest ilma nendeta poleks meil lootust; mitte praegu ja kindlasti mitte kohtus.

`Palveta ja mõtiskle mõtte üle, et inimese jaoks seisab taevas Jumala ees Keegi, kes on kogenud patu kiusatust. Mida see sulle isiklikult tähendab? Millise lootuse ja julgustuse see annab?`