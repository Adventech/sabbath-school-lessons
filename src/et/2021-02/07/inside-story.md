---
title: Misjonilugu
date: 14/05/2021
---

#### „Läheme kirikusse!“

_Loo on kirjutanud Andrew McChesney Adventmisjonist._

Kui dr Hernando Díaz hakkas töötama Colombia Adventülikooli linnakus paiknevas seitsmenda päeva adventistide kliinikus Medellinis, Colombia Vabariigis, toimus midagi pentsikut. Ta ei suutnud Jumala tänamist lõpetada.

Hernando oli kaua aega olnud kristlane, kuid kunagi varem polnud ta Jumalat niivõrd armastanud. Kui mitte keegi teda arstina tööle ei võtnud, pakkus Adventistide Meditsiinikeskus talle paindlikku töögraafikut, mis võimaldas tal veeta piisavalt aega oma kriitiliselt haige 2aastase poja Samueli kõrval.

Tema armastus Jumala vastu oli ülevoolav. Ta palvetas koos iga patsiendiga, kes soostus palvetama. Ta rääkis igaühele, kes oli valmis kuulama, et Jumal oli imekombel päästnud tema poja elu ja imeliselt võimaldanud talle töö kliinikus. Ta kutsus inimesi ülikooli kirikusse, kus tema ja ta pereliikmed regulaarselt hingamispäeviti Jumalat teenisid, kuigi nad ei olnud adventistid.

Ühel ristimisjärgsel hingamispäeval peatus Hernando perega kirikusse sõites punase valgusfooritule ees. Tema autole ligines tänavakaubitseja, kes sirutas ette müügiks olevad nätsupakid. See pilt oli Medellini jaoks tüüpiline, kuid Hernando reageeris ebaharilikult. Ta keris akna alla ning tänavakaubitseja astus müügi lootuses õhinal ligi. Hernando ei rääkinud üldse närimiskummist.

„Läheme kirikusse!“ ütles ta.

Tänavakaubitseja ei kõhelnud. „Läheme!“ vastas ta.

Hernando võis tänavakaubitseja aktsendi põhjal öelda, et too oli Venetsueelast. Tuhanded venetsueelalased olid ületanud naaberriigi Colombia piiri, et otsida kodus oleva majanduskriisi tõttu siin tööd.

Hernando andis oma isikliku tunnistuse tänavakaubitsejale ajal, mil nad ülikooli kirikusse sõitsid.

Järgmisel hingamispäeval oli Venetsueelast pärit mees koos oma perekonnaga kirikus. Tema ja ta pere ei jätnud ühtki hingamispäeva vahele. Nüüd teeb ta süüa ja müüb toitu Adventistide Meditsiinikeskuse ees, kasutades koguduse liikmete annetatud toidukäru. Tema ja ta pereliikmed käivad ristimisklassis. Hernando palvetab, et perekond võtaks Jeesuse vastu oma südamesse ja liituks veel kuue inimesega, kes on tema jõupingutuste tulemusena ristitud.

Hernando ütles, et ei ole keeruline inimesi Jeesuse juurde suunata. Ta teeb selle juhise kohaselt, mille Jeesus varem deemonite meelevallas olnud mehele andis: „Mine koju omade juurde ja kuuluta neile, mida kõike Issand sulle on teinud ja et ta sinu peale on halastanud“ (Mk 5:19).

„Ma ei ole lõpetanud oma isikliku tunnistusega Jumalat austamast,“ ütles Hernando. „See on puudutanud paljude südant.“

_Kolmeteistkümnenda hingamispäeva annetused aitavad avada misjonitöö väljaõppekeskuse Colombia Adventülikoolis._