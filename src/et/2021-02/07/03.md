---
title: 'Päästmise muster'
date: 10/05/2021
---

`„Seepärast ütle Iisraeli lastele: Mina olen Issand ja mina viin teid ära egiptlaste teoorjuse alt; ma päästan teid nende orjatööst ja lunastan teid oma väljasirutatud käsivarrega ning suurte kohtupidamistega. Mina võtan teid enesele rahvaks ja olen teile Jumalaks, ja teie peate tundma, et mina olen Issand, teie Jumal, kes teid viib välja egiptlaste teoorjusest“ (2Ms 6:6, 7).`

`Silmitse neid salme: Millist põhimõtet näeme siin, nagu varemgi, seoses Jumala osaga olla inimkonnaga lepingusidemes (pööra tähelepanu sellelegi, kui sageli esineb neis salmides sõna „Mina“)?`

Iisraeli vabastamine Egiptuse orjusest ning Noa ja teme pere päästmine veeuputusest on Moosese kirjutistes kaks silmatorkavat päästesündmust. Mõlemad lasevad pilku heita lunastusteadusele. Kuid põhimustri annab Egiptusest väljatoomise sündmus.

Kui Jumal ütleb Iisraelile (Moosese kaudu): „Ma lunastan teid“, ütleb Ta tegelikult: „Ma tegutsen sugulasena-lunastajana ehk _go’el_ina.“

„6. salmis [2Ms 6. peatükis] esinev sõna _lunastaja_ osutab suguvõsa liikmele, kes ostab välja ehk lunastab suguvõsa teise liikme, kes oli võlaorjuses või sattumas võlaorjusesse. Ilmselgelt ei olnud Iisraelil maapealset sugulast, kes ta lunastanuks, kuid nüüd oli Jumal Iisraeli sugulane, tema suguvõsa-lunastaja.“ – Bernard L. Ramm, „His Way out“ (Glendale, CA: Regal Books Division, G/L Publications, 1974), lk 50.

`Kuidas saad aru mõistest, et Jumal „lunastas välja“ ehk ostis orjusest vabaks oma rahva? Millist hinda tuli selle eest maksta? Mida räägib see meie väärtuslikkusest? (Vaata Mk 10:45, 1Tm 2:6; Ilm 5:9.)`

2Ms 3:8 ütleb Jumal, et Ta „on tulnud alla“ Iisraeli vabastama. Siinkasutatu on heebrea keeles Jumala ja inimese läbikäimist kirjeldav tavaline tegusõna. Jumal on taevas ja meie oleme maa peal ning ainult siis, kui Jumal „tuleb alla“ maa peale, saab Ta meid lunastada. See mõte avanes oma tõeseimas tähenduses alles siis, kui Jeesus tuli meie pärast alla, elas, kannatas, suri ja äratati üles, et meie saaksime lunastatud. „Sõna sai lihaks ja elas meie keskel“ (Jh 1:14) on veel üks võimalus öelda, et Jumal _tuli alla_, selleks et meid päästa.