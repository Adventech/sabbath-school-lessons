---
title: 'Toetav Mõte'
date: 14/05/2021
---

Loe Ellen G. White’i raamatust „Patriarhid ja prohvetid“ peatükke „Egiptusest väljaminek“, lk 281–290; „Punase mere kaldalt Siinai mäeni“, lk 291–302, ja „Iisraellastele antakse käsuseadus“, lk 303–314.

„Orjameelsus tekib püüdlusest elada vastavalt juriidilisele religioonile, proovida seaduse nõudeid oma jõuga täita. Meie ainus lootus on astuda Aabrahamiga sõlmitud lepingusse, mis usu kaudu Kristusesse Jeesusesse on armuleping. Aabrahamile kuulutatud evangeelium, mille kaudu tal oli lootus, oli sama evangeelium, mida kuulutatakse meile praegu ja mille kaudu on meil lootus. Aabraham vaatas Jeesusele, kes on meie usu alustaja ja lõpuleviija.“ – „Piibli kommentaarid, SPA poolt välja antud“, Ellen G. White’i kommentaarid, 6. kd, lk 1077.

„Egiptuse orjapõlve jooksul olid paljud iisraellased suurel määral kaotanud Jumala käsu tundmise ning ühendanud käsu eeskirjadega paganlikke kombeid ja pärimusi. Jumal tõi nad Siinai mäe juurde ning kuulutas neile seal oma häälega oma käsku.“ – Ellen G. White, „Patriarhid ja prohvetid“, lk 334.

**Küsimused aruteluks:**

1. Mismoodi oli lepingusuhe mõeldud säilitama Iisraeli füüsilist ja vaimulikku vabadust? (Vaata 3Ms 26:3–13; võrdle 5Ms 28:1–15.)

2. Loe veelkord 2Ms 19:5, 6. Märkad, et Issand ütleb: „Minu päralt on kogu maailm.“ Miks Ta seda ütleb, eriti rahvaga lepingut sõlmida püüdes? Kuidas sobitub siia arusaam hingamispäevast ja selle tähendusest?

3. Mõistame, et meie patud andestatakse ainult Jumala armust. Kuidas aitab Jumala arm meie arusaamist mööda elada usus ja sõnakuulmises?

**Kokkuvõte:** Leping, mille Jumal Iisraeliga Siinail sõlmis, oli armuleping. Jumal esitas rohkelt tõendeid oma helde armastuse ja hoole kohta, vabastades rahva üleloomulikul viisil Egiptuse orjusest, ning kutsus nad siis astuma Temaga lepingusse, mis säilitaks ja edendaks nende vabadust. Ehkki Iisrael vastas jaatavalt, jäi neil puudu armastusest ajendatud tõelisest usust. Nende hilisem ajalugu näitab, et neil ei õnnestunud paljuski aru saada lepingu õigest olemusest ning nad taandasid selle hukatuslikult tegude kaudu pääsemise süsteemiks.

---

Annetus >> kohalik kogudus [toeta.advent.ee](https://toeta.advent.ee/)  

Päikeseloojang 21.41
