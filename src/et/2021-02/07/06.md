---
title: 'Lubadused, lubadused… (2Ms 19 -8)'
date: 13/05/2021
---

Esmapilgul tundub kõik hea. Issand vabastab oma rahva, annab neile lepingutõotused ja nemad nõustuvad: nad teevad kõik, mida Issand neil teha palub. See on „taevalik“ kokkulepe, eks ole?

`Loe järgmisi salme. Mida annavad need meile teada Iisraeli vastusest lepingule?`

`Rm 9:31, 32`

`Rm 10:3`

`Hb 4:1, 2`

Mida iganes Jumal meil teha palub, peab meie suhe Temaga põhinema usule. Usk annab aluse, mille põhjal tulevad teod. Teod iseenesest, kui tahes puhaste motiividega, kui tahes siirad ja arvukad, ei saa meid teha püha Jumala silmis vastuvõetavaks. Nad ei teinud seda Iisraeli ajal ega tee ka meie ajal.

`Kuigi Piibel rõhutab ikka ja jälle tegusid, siis miks ei saa teod meid Jumala silmis vastuvõetavaks teha? (Vaata Js 53:6; Js 64:5; Rm 3:23.)`

Kahjuks uskus heebrea rahvas, et nende kuulekusest saab nende päästmise vahend, mitte aga päästmise tulemus. Nad otsisid õigust enda seaduskuulekuses, kuid ei otsinud _Jumala õigust_, mis tuleb usu varal. Siinai leping – ehkki sellega kaasnes palju üksikasjalikumate juhiste ja seaduste kogumik – oli kavandatud samavõrra armulepinguks nagu kõik eelnevad lepingud. Tasuta antud arm toob kaasa südame muutuse, mis viib sõnakuulmiseni. Probleemiks polnud loomulikult püüe olla kuulekas (leping nõudiski neilt sõnakuulmist), vaid probleemiks oli nende pakutud „kuulekus“, mis polnudki ju sõnakuulmine, nagu selle rahva järgnev ajalugu näitas.

`Loe tähelepanelikult läbi Rm 10:3, eriti salmi viimane osa. Millise mõtte Paulus siin esitab? Mis juhtub inimestega, kes püüavad kehtestada oma õigust? Miks viib selline katse paratamatult patu, ebaõigluse ja vastuhakuni? Vaata meie enda elu. Kas pole meil oht teha sama?`