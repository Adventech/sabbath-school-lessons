---
title: 'Siinai leping'
date: 11/05/2021
---

Teise Moosese raamat pöörab lugejate tähelepanu kolmele põhisündmusele. Just nagu kolm mäetippu, kõrguvad Egiptusest väljatulek, lepingu sõlmimine ning kogudusetelk-pühamu ehitamine oma jalamil olevate väiksemate sündmuste kohal. 2Ms 19. ptk–24. ptk kirjas olev lepingu sõlmimine oli nende kolme Mount Everest, kõrgeim tipp. Lühike ülevaade Moosese teise raamatu 19.–24. peatükist näitab sündmuste järjestust ja seost.

Isegi kui sul pole aega lugeda kõiki alltoodud piiblisalme, keskendu sündmuste järgnevusele:

1. Iisrael jõuab Siinai juurde ja lööb laagri üles pärast seda, kui Issand on nad
vabastanud (2Ms 19:1, 2).

2. Jumal teeb ettepaneku sõlmida Iisraeliga leping (2Ms 19:3–6).

3. Iisrael vastab, et võtab lepingu vastu (2Ms 19:7, 8).

4. Tehakse ettevalmistused lepingu ametlikuks vastuvõtmiseks (2Ms 19:9–25).

5. Tehakse teatavaks kümme käsku (2Ms 20:1–17).

6. Mooses on lepingu vahendaja (2Ms 20:18–21).

7. Selgelt öeldakse välja lepingu põhimõtted (2Ms 20:22–2Ms 23:22).

8. Leping jõustatakse (2Ms 24:1–18).

Siinne leping etendab lunastusplaanis väga tähtsat osa. See on Piiblis järjestikku neljas leping (eelnenud on lepingud Aadamaga, Noaga ja Aabrahamiga) ning selles avab Jumal ennast täielikumalt kui varem, eriti seoses pühamutalitustele aluse panemisega. Seega saab pühamust vahend, mille abil Tema näitab inimestele lunastusplaani, mida neil tuli maailmale selgitada.

Kuigi Jumal oli Iisraeli vabastanud Egiptuse orjusest, tahtis Ta, et nad mõistaksid, kuidas lunastuse tähendus oli palju suurem, palju sügavam kui lihtsalt vabastamine füüsilisest vangipõlvest. Ta tahtis nad vabastada patust, viimsest orjusest, ning see sai toimuda ainult Messia ohvri kaudu, nagu seda õpetasid pühamu­teenistuse mudelid ja sümbolid. Pole siis ime, et üsna vähe aega pärast vangipõlvest vabastamist ja seaduse andmist said iisraellased juhised pühamuteenistuse rajamiseks, kuna selles avalikustas Jumal neile lunastamise plaani, mis on lepingu tõeline tähendus ja otstarve. Sest leping ei ole midagi muud kui päästeleping, mida Issand langenud inimkonnale pakub. Nii oli see Eedenis ja nii oli see Siinail.

`Miks oli hädavajalik sõlmida Jumala ja Tema rahva Iisraeli vahel leping? (Vaata 5Ms 29:10–13; märkad taas lepingu suhteaspekti.)`