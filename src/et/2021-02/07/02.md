---
title: 'Kotka tiivad'
date: 09/05/2021
---

Iisrael veetis rahvana mitu pikka rasket sajandit Egiptuse paganluse mõjude keskel. See kogemus ähmastas kahtlemata nende arusaama Jumalast, Tema tahtest ja Tema headusest.

Kuidas sai Issand nad enda poole tagasi võita?

Esmalt tuli Tal väljendada Iisraelile oma armastuse ehtsust ning Ta tegi seda oma võimsate tegude kaudu, kui Ta nad vabastas. Ta hakkas rahvast keelitama, et nad temapoolsele lepingupakkumisele armastusega vastaksid. Siinail tuletas Jumal kõigepealt rahvale meelde oma armurikkaid tegusid nende heaks.

`Millised kaks näidet kirjeldavad viisi, kuidas Issand Iisraeli Egiptusest Siinaini tõi?`

`2Ms 19:4; 5Ms 32:10–12`

`5Ms 1:29–31; Ho 11:1`

`Mida pidid need näited õpetama Iisraelile (ja meile) selle kohta, kuidas Jumal oma rahvasse suhtus?`

Need näited tunnistavad, et meie Jumal teab väga hästi, kui abitud me oleme. Loe Ps 103:13, 14. Mõlemad kujundid – kotkas ja oma last kandev isa – annavad selgelt mõista, et Jumala jaoks on meie heaolu tähtis. Hella, toetava, kaitsva ja julgustavana soovib Ta meid juhtida täiskasvanuikka.

„Kotkas oli tuntud ebahariliku pühendumise poolest oma poegadele. Ka tema elas mäetippudel. Oma poegi lendama õpetades kandis ta pojad oma seljas suurtesse kõrgustesse, mis vaatasid alla Siinai tasandikule, ja poetas nad siis sügaviku kohal seljast. Kui poeg oli veel liiga noor ja lendamiseks liiga segaduses, sööstis isakotkas pojale alla, püüdis ta oma turjale ja lendas temaga uuesti üles kaljupraos asuvasse kotkapessa. Ja niimoodi, ütleb Jumala hääl, olen mina teid välja toonud Egiptusest.“ – George A. F. Knight, „Theology of Narration“ (Grand Rapids, MI: William B. Eerdmans Publishing Company, 1976), lk 128.

`Kõrvuta Jumala huvi meie vastu ja meie huvi üksteise vastu. Kuidas peaks Tema hoolitsus meie eest mõjutama meid hoolitsema kaasinimeste eest?`

`Millise näitega võiksid oma isikliku kogemuse põhjal iseloomustada Jumala omakasupüüdmatut hoolt meie suhtes? Loo mõni oma kujund, mis lähtuks sinu kogemustest ja kultuurist, milles elad. Räägi neist klassis.`