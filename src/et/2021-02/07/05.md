---
title: 'Jumal ja Iisrael'
date: 12/05/2021
---

**„Kui te nüüd tõesti kuulate minu häält ja peate minu lepingut, siis te olete minu omand kõigi rahvaste hulgast, sest minu päralt on kogu maailm. Te olete mulle preestrite kuningriigiks ja pühaks rahvaks. Need on sõnad, mis sa pead Iisraeli lastega rääkima!“ (2Ms 19:5, 6).**

Neis salmides teeb Issand ettepaneku sõlmida Iisraeli lastega leping. Kuigi teatavas mõttes on Issand nad kutsunud, ei esitata neile seda kutset automaatselt, ilma nende valikuta. Neil tuleb teha koostööd. Nende vabastamine Egiptusestki oli koostöö: kui nad poleks teinud seda, mida Issand ütles (näiteks võidnud verd uksepiitadele), poleks nad pääsenud. Nii lihtne see oligi.

Siingi ei ütle Issand neile: „Ükskõik, kas teile see meeldib või ei, te olete minu omand ja preesterlik rahvas.“ Nii see ei käi ja seda piiblisalm ei ütle.

`Loe 2Ms 19:5, 6, mida on ülal tsiteeritud. Mida ütleb Issand sinu arusaamist mööda usu kaudu päästmise kohta? Kas siinne korraldus Issanda sõna kuulda tühistab kuidagi armust lunastamise põhimõtte? Kuidas aitavad järgmised piiblisalmid sul vastust mõista? Rm 3:19–24, Rm 6:1, 2; Rm 7:7; Ilm 14:12.`

„Me ei teeni lunastust oma sõnakuulelikkusega, sest see on Jumala and, mis võetakse vastu usu läbi. Sõnakuulmine on usu vili.“ – Ellen G. White, „Tee Kristuse juurde“, lk 61.

Mõtle, mida oli Issand valmis Iisraeli rahvale tegema: vähe sellest, et Ta vabastas nad imeliselt Egiptuse orjusest, tahtis Ta neist teha Tema omandrahva, preestrite kuningriigi. Rajades Tema ja nende vahelise suhte Tema päästele (nii Egiptuse orjusest toimunud ajaliku päästmise kui ka igavese), püüdis Issand neid tõsta sellisele vaimulikule, intellektuaalsele ja kõlbelisele tasemele, mis teinuks neist antiikmaailma ime. Kõike seda eesmärgil kasutada neid evangeeliumi kuulutamiseks rahvastele. Neil omakorda tuli olla sõnakuulelik.

`Mil viisil peaks meie isiklik, üks-ühele kogemus Issandaga peegeldama sama põhimõtet, mida tänases õppetükis näeme?`