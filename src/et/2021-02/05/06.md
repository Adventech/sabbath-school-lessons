---
title: '„Ma teen su nime suureks“'
date: 29/04/2021
---

**„Ma teen sind suureks rahvaks ja õnnistan sind, ma teen su nime suureks, et sa oleksid õnnistuseks“ (1Ms 12:2).**

`1Ms 12:2 tõotab Jumal teha Aabrami nime suureks – see tähendab, teha ta kuulsaks. Miks tahab Issand teha mõnele patusele midagi sellist, ükskõik kui kuulekas ja ustav ta ka poleks? Kes väärib „kõrgeimat“ nime? (Vaata Rm 4:1–5; Jk 2:21–24.) Kas Jumal kinkis Aabramile ülevuse Aabrami isiklikuks hüvanguks või esindas see midagi enamat? Selgita.`

`Võrdle 1Ms 11:4 1Ms 12:2ga. Milline suur erinevus nende vahel on? Mismoodi esindab üks „tegude kaudu pääsemist“ ja teine „usu läbi pääsemist“?`

Ehkki lunastusplaani aluseks on ainult see, mida Kristus on meie heaks teinud, oleme meie – Jumala armu vastuvõtjad – siiski endiselt kaasatud. Meil on teha oma osa; esile tuleb meie vaba valik. Ajastute draama, võitlus Kristuse ja Saatana vahel toimub ikkagi meie sees ja meie kaudu. Nii inimkond kui ka inglid vaatavad, mis meiega selles konfliktis juhtub (1Kr 4:9). Seega ulatub selle tähtsus, kes me oleme, mida ütleme ja mida teeme, meie vahetust ümbrusest kaugemale – sellel on tagajärjed, mis kõlavad teatud mõttes vastu kogu universumis. Oma sõnade, tegude ja suhtumisega saame aidata tuua au Issandale, kes on meie heaks nii palju teinud, või häbistame Teda ja Tema nime. Niisiis, kui Issand ütles Aabrahamile, et teeb tema nime suureks, ei pidanud Ta kindlasti silmas seda, mida maailm kuulsuse all mõistab. Jumala silmis teeb nime suureks iseloom, usk, sõnakuulmine, alandlikkus ja kaasinimeste armastamine, mis – ehkki maailm võib neist tihtipeale lugu pidada – ei ole tavaliselt need põhjused, mille järgi maailm kellegi nime kuulsaks peaks.

`Vaata mõnd meest või naist, kelle nimi on tänapäeva maailmas „suur“, olgu ta siis näitleja, poliitik, kunstnik, rikkur, kes iganes. Mis teeb need inimesed kuulsaks? Kõrvuta seda Aabrahami suurusega. Mismoodi näitab see meile, kui väändunud on maailma arusaam suurusest? Kuivõrd mõjutab maailmalik suhtumine meiegi arusaama suurusest?`