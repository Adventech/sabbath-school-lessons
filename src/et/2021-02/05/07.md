---
title: Toetav Mõte  
date:  30/04/2021  
---

Loe Ellen G. White’i raamatust „Patriarhid ja prohvetid“ peatükke „Aabraham Kaananis“, lk 132–144, ja „Usuproov“, lk 145–155.

„Aabrahami jaoks polnud selline proovilepanek kerge; nõutav ohver polnud väike… Kuid ta ei kõhelnud kuuletumast kutsele. Ta ei esitanud küsimusi tõotatud maa kohta… Jumal oli rääkinud ja Tema sulane kuuletus. Sulase jaoks oli õnnelikem paik maa peal see, kus tema Jumal teda näha soovis.“ – Ellen G. White, „Patriarhid ja prohvetid“, lk 126.

Kui Aabram astus Kaananimaale, ilmutas Issand talle, et tema pidi küll maal viibima võõrana, kuid see maa antakse ta järeltulijatele (1Ms 12:7). Jumal kordas seda lubadust mitu korda (vaata 1Ms 13:14, 15, 17; 1Ms 15:13, 16, 18; 1Ms 17:8; 1Ms 28:13, 15; 1Ms 35:12). Umbes nelisada aastat hiljem oma lubadust täites (1Ms 15:13, 16), tegi Issand Moosesele teatavaks, et Ta viib Iisraeli Egiptusest ära maale, mis voolab piima ja mett (2Ms 3:8, 17; 2Ms 6:8). Jumal kordas sama lubadust Joosuale (Jos 1:3) ning Taaveti ajaks oli see üldiselt, kuigi mitte lõpuni, täitunud (1Ms 15:18–21; 2Sm 8:1–14; 1Kn 5:1; 1Aj 19:1–19).

Loe nüüd Hb 11:9, 10, 13–16. Need salmid näitavad selgesti, et Aabraham ja teised ustavad usuisad võtsid Kaananit sümbolina ehk eelnähuna Jumala lunastatud rahvale lõplikult valmistatavast kodust. Patu olemasolu korral ei ole jäädav kodu võimalik. Elu on mööduv nagu „aur, mida on hetke näha, ja siis see haihtub“ (Jk 4:14). Aabrahami vaimulike järeltulijatena tuleb meilgi aru saada, et „meil pole siin jäädavat linna, vaid me taotleme tulevast“ (Hb 13:14). Kindlustunne tulevasele elule Kristuses hoiab meid käesolevas muutuvas ja lagunevas maailmas vankumatuna.

**Küsimused aruteluks:**

`1. Kuidas mõjutab Kristuse tõotus uuest maast meie isiklikku kristlikku kogemust? (Võrdle Mt 5:5; 2Kr 4:17, 18; Ilm 21:9, 10; Ilm 22:17.)`

`2. „Tõeline suurus, ülevus, tulenes Jumala käskude täitmisest ja koostööst Tema jumaliku eesmärgiga.“ – „Piibli kommentaarid, SPA poolt välja antud“, 1. kd, lk 293.`

**Kokkuvõte:** Tõotused! Need on uskliku jaoks ääretult kallihinnalised! Kas need täituvad? Usk vastab „jah“.

---

Annetus >> kohalik kogudus toeta.advent.ee  

Päikeseloojang 21.09