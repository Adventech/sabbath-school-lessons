---
title: 'Suur ja vägev rahvas…'
date: 28/04/2021
---

Jumal ei tõotanud Aabrahamile mitte ainult seda, et tema „nimel õnnistavad endid kõik suguvõsad maa peal“, vaid Issand ütles ka seda, et Ta teeb Aabrahamist „suure ja vägeva rahva“ (1Ms 18:18; vaata ka 1Ms 12:2; 1Ms 46:3) – vaat milline tõotus mehele, kes oli abielus lapsekandmise aastad ületanud naisega. Siis, kui Aabraham oli järeltulijateta, pojast rääkimata, tõotas Jumal talle seega mõlemat.

Siiski ei täitunud see tõotus täienisti Aabrahami eluajal. Iisak ja Jaakobki ei näinud selle teostumist. Jumal kordas tõotust Jaakobile ja lisas teadaande, et tõotus täitub Egiptuses (1Ms 46:3), kuigi Jaakob ei näinud ka seda oma silmaga. Lõpuks see tõotus loomulikult täitus.

`Miks tahtis Issand tuua Aabrahami soost esile erilise rahva? Kas Issand tahtis luua järjekordset rahvusriiki? Millist otstarvet pidi see rahvas täitma? Loe 2Ms 19:5, 6; Js 60:1–3 ja 5Ms 4:6–8 ning kirjuta siia joontele oma vastus:`

Pühakirjast ilmneb, et Jumalal oli eesmärk muuta end maailma rahvaste silmis köitvaks Iisraeli tunnistuse kaudu; Iisrael pidi Tema õnnistuse all olema õnnelik, terve ja püha rahvas. Selline rahvas pidi näitama, millised õnnistused tulenevad kuulekusest Looja tahtele. Suured hulgad maakeral tuli tõmmata teenima tõelist Jumalat (Js 56:7). Seega pidi inimkonna tähelepanu pöörduma Iisraelilt nende Jumalale ning Messiale, maailma Lunastajale, kes pidi nende hulgast tulema.

„Iisraeli lapsed pidid hõivama kogu ala, mille Jumal oli neile määranud. Rahvastelt, kes olid tõelise Jumala kummardamise ja teenimise hüljanud, tuli nende omand ära võtta. Kuid Jumala eesmärk oli tõmmata inimesi enda juurde oma iseloomu ilmutamisega Iisraeli kaudu. Evangeeliumi kutse pidi antama kogu maailmale. Ohvriteenistuse õpetuse kaudu pidi Kristus rahvaste ees ülendatama ja kõik, kes Temale vaatavad, pidid elama.“ – Ellen G. White, „Kristuse tähendamissõnad“, lk 290.

`Suudad sa näha paralleele selle vahel, mida tahtis Issand teha Iisraeli abil ja mida tahab Ta teha meie koguduse abil? Kui jah, siis millised need paralleelid on? Loe 1Pt 2:9.`