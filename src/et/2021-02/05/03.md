---
title: 'Messiast rääkiv tõotus - I'
date: 26/04/2021
---

**„Sinu ja su soo nimel õnnistavad endid kõik maailma suguvõsad“ (1Ms 28:14).**

**„Kui te olete Kristuse päralt, siis te olete järelikult Aabrahami sugu ja pärijad tõotuse järgi“ (Gl 3:29).**

Rohkem kui korra ütles Issand Aabramile, et tema soo, tema järeltulijate nimel saavad õnnistatud kõik maailma rahvad (vaata ka 1Ms 12:3; 1Ms 18:18; 1Ms 22:18). Seda imelist lepingutõotust korratakse, sest kõikidest tõotustest on see kõige tähtsam ja jäädavam, mis annab väärtuse kõigile teistele tõotustele. Mingis mõttes tõotati sellega juudi rahva esiletõusmist, kelle kaudu tahtis Issand „kõik maailma suguvõsad“ õpetada tundma Jumalat ja Tema lunastusplaani. Ometi täitus see tõotus täielikult ainult Jeesuses Kristuses, kes tuli Aabrahami soost; Temas, kes tasus ristil „kõigi maailma suguvõsade“ pattude eest.

`Mõtle pärast veeuputust sõlmitud lepingutõotusele (millega Issand tõotas, et ei hävita maailma enam veega). Mis kasu oleks sellest lõpuks ilma Jeesuses oleva lunastuseta? Mis kasu oleks ükskõik millisest Jumala tõotusest ilma Kristuses oleva igavese elu tõotuseta?`

`Kuidas saad aru sellest, et Aabrahamis, Jeesuse kaudu, saavad „kõik maailma suguvõsad“ õnnistatud? Mida see tähendab?`

Kahtlemata on maailma Päästjast rääkiv lepingutõotus kõikidest Jumala tõotustest suurim. Lunastaja ise saab _vahendiks,_ mille abil täidetakse lepinguga kaasnevad kohustused ning viiakse täide kõik selle teised tõotused. Olgu juut või pagan, kõiki, kes astuvad Temaga liitu, loetakse Aabrahami tõelisse perekonda kuuluvaks ja tõotuse pärijaks (Gl 3:8, 9, 27–29); jutt on tõotusest elada igavesti patuta keskkonnas, kus pole enam iialgi kurjust, valu ega kannatust. Suudad sa sellest paremat tõotust välja mõelda?

`Miks on igavese elu tõotus patuta ja kannatuseta maailmas meie jaoks nii peibutav? Kas meie igatsuse põhjus võib olla selles, et meid loodi algselt niisuguseks ning seda igatsedes igatseme midagi, mis on meie põhiolemuses?`