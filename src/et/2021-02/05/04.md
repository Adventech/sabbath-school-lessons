---
title: 'Messiast rääkiv tõotus - II'
date: 27/04/2021
---

**„Tõelise õnne nautimiseks peaksime reisima väga kaugele maale ja endast välja.“ – Thomas Browne.**

`Vaata seda 1600ndail kirjutatud lauset. Kas nõustud sellega või mitte? Loe seda 1Ts 4:16–18 ja Ilm 3:12 kontekstis.`

Augustinus kirjutab inimese seisundi kohta: „Meie elu – juhul kui nii suuri haigusi täis elu saab üldse eluks nimetada – tunnistab tõsiasjast, et päris algusest peale on inimese surelik sugu hukkamõistetud sugu. Mõtle esiteks mõistmatuse kohutavale kuristikule, kust voolavad välja kõik vead ja mis neelab Aadama pojad süngesse tiiki, kust keegi ei pääse ilma vaeva, pisaraid ja hirme nägemata. Või võtame meie armastuse kõigi nende asjade vastu, mis osutuvad väga asjatuiks, mürgisteks ning on toiduks paljule südamevalule, murele, hädadele ja pisaratele; võtame hullu rõõmu lahkarvamuste, tülide ja sõdade üle; … pettuse, varguse ja röövimise; sõnamurdlikkuse ja uhkuse, kadeduse ja auahnuse, tapmised ja mõrvad, õeluse ja jõhkruse, ohjeldamatuse ja iha; kõik häbitud ebapuhtad kired – hooruse ja abielurikkumise, verepilastuse ja loomuvastased patud, vägistamise ja arvutud muud rüvedused, mida on vastik nimetadagi; patud religiooni vastu – jumalakartmatuse ja väärusu, jumalapilke ja vandemurdmise; ülekohtu meie naabrite vastu – halvustava suhtumise ja petmise, valetamise ja valetunnistamise, vägivalla isikute ja omandi suhtes; kohtutes toimuva ebaõigluse ja loendamatul hulgal muid kannatusi ja tõbesid, mida maailm on täis, kuid mis jäävad tähelepanuta .“ – Augustine of Hippo, „City of God“, Gerald G. Walsh, S. J. Tõlge (New York: Doubleday and Co., 1958), 22. raamat, 22. ptk, lk 519.

Augustinuse tsitaati võib kohaldada enamikule tänapäeva suurlinnadest, ometi kirjutas ta selle rohkem kui tuhat viissada aastat tagasi. Inimkond on vähe muutunud, seepärast tahavadki inimesed põgeneda.

Kuigi meie olukord on karm, on tulevik õnneks hele, kuid üksnes selle pärast, mida Jumal oma elu, surma, ülestõusmise ja Jeesuse Kristuse ülempreesterliku teenistusega meie heaks tegi. See ongi Aabrahamile antud lepingutõotuse täitumine, et tema seemnes õnnistatakse kõiki maailma suguvõsasid.

`Vaata Augustinuse tsitaati. Kirjelda oma sõnadega pisut tänapäeva maailma kurba olukorda. Samas otsi üles mõni piiblisalm, kus kirjeldatakse, mida on Jumal meile Jeesuses Kristuses tõotanud (näiteks Js 25:8; 1Kr 2:9; Ilm 22:2–5). Mõtiskle nende tõotuste üle. Tee need isiklikuks. Üksnes siis taipad, milles seisneb lepingu mõte.`