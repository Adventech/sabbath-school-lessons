---
title: Misjonilugu
date: 30/04/2021
---

#### Kas usaldada Jumalat või teadust

_Loo on kirja pannud Andrew McChesney Adventmisjonist._

Arst näitas dr Hernando Díazile 3D ultrahelipilti.

„Te olete arst,“ ütles ta. „Siin on tõend. Katkestage rasedus.“

Hernando rase naine Erica Monica nuttis. Pilt näitas, et nende lapsel oli Potteri sündroom, harvaesinev seisund, millega on seotud neerupuudulikkus, ebanormaalsed jäsemed ja ebatavaline näoilme, sealhulgas teineteisest kaugel asuvad silmad.

Arstina sai Hernando aru, et arstil oli õigus. Kuid kristlasena kaalutles ta, mida teha. Laps ei jääks ellu, kui rasedus 32 nädala pealt katkestada, aga kui nad ootaksid, on võib-olla lootust. Kas ta peab usaldama teadust või Jumalat? „Jumalal on öelda viimane sõna,“ teatas ta.

Rasedus oli tüsilik ning arst soovitas keisrilõiget, et päästa Erica Monica elu. Hernando ja Erica palvetasid. Nende kogudus palvetas. Pereliikmed ja haigla personal noomisid Ericat, et ta rasedust ei katkestanud.

Kaks päeva enne keisrilõiget näitas 3D ultraheli, et midagi oli muutunud. Sellel ööl nägi Erica unenäo. Ta nägi korvis mängivat poisikest ja kuulis üht häält oma abikaasale ütlemas: „Võta oma poeg. Ta on kingitus Jumalalt. Sa pead talle nimeks panema Samuel David. Kasvata ta üles Jumala Sõna kohaselt.“ Erica ja Hernando võtsid seda unenägu märgina tõsiasjast, et laps jääb ellu. Esimest korda ostsid nad mähkmeid ja muid beebitarvikuid. Järgmisel päeval aga maaliti nende silme ette halvim. Arst selgitas, et ta teeb keisrilõike, lõikab läbi nabanööri ning minutitega laps sureb.

Tavaliselt kestab keisrilõige 20 kuni 30 minutit. Hernando ootas ooteruumis 30 minutit… 40 minutit… 50 minutit. Ta ärevus oli suur, kui möödus 60 minutit. Järsku kuulis ta kisa. See polnud tema naise hääl. See polnud nende lapse hääl. Hoopis arst ja õed hüüatasid. Nad ootasid moondunud tita ilmaletulekut, kuid said kätte terve poisslapse.

„Võimatu lugu!“ hüüatas arst. „See on ime!“

Ema-isa otsustasid kasvatada Samuel Davidit Jumala Sõna kohaselt ning täna peavad nad teda nende ja paljude teiste inimeste juhtijaks Jeesuse juurde. Poisi hilisematele neeruprobleemidele meditsiinilist abi otsides õppisid nad tundma seitsmenda päeva adventistide kogudust ja ühinesid sellega. Täna töötab Hernando arstina Colombia Adventülikooli juures asuvas Adventistide Meditsiinikeskuses Medellinis, Colombia Vabariigis. Samuel on terve 8aastane poiss. „Otsustasime usaldada Jumalat, kuigi peaaegu kõik olid meie otsusele vastu,“ ütles 60aastane Hernando. „Jumala teed ei ole meie teed ja Tema mõtted ei ole meie mõtted. Palju inimesi on tulnud Jeesuse jalge ette pärast Samueli loo kuulmist.“

_Kolmeteistkümnenda hingamispäeva annetus aitab avada misjonitööks välja­õppekeskuse Colombia Adventülikoolis._