---
title: Misjonilugu
date: 28/05/2021
---

#### Nuttev tätoveerija

_Loo on kirja pannud Andrew McChesney Adventmisjonist._

Dr Hernando Díaz aitas üht patsienti Adventistide Meditsiinikeskuses Medellinis, Colombia Vabariigis, kui tema kabineti uksele ilmus kahtlase välimusega inimkogu ja jõllitas teda. Tegemist oli pöetud peaga mehega, keda sõna otseses mõttes katsid tätoveeringud. Tätoveeringud moodustasid musta ja sinise võrgu ta pea ümber. Tätoveeringud katsid ta õlgu ja käsi.

„Nüüd on minu kord visiidile tulla,“ teatas mees.

„Palun oodake oma järge,“ ütles Hernando.

Mõni minut hiljem astus patsient kabinetti ja puhkes kohe nutma. Suur kogukas mees nuuksus nagu laps. Hernando vaatas mehe saatekirja. Seal oli kirjas, et ta on HIV-positiivne. „Ma ei taha HIV-positiivne olla,“ ütles mees ja pisarad voolasid mööda ta tätoveeritud põski alla.

„Mis juhtus?“ küsis Hernando. „Millega sa tegeled?“

„Olen tätoveerija ja minu lõuendiks on keha,“ ütles mees.

„Kuidas sa HIV said? Kas oled kergete elukommetega või homoseksuaal?“

Mees vastas, et ta pole üht ega teist, vaid sai nakkuse oma töö tõttu.

„Aga ma ei taha HIV-positiivne olla,“ sõnas ta. „Ma ei taha surra.“

„On Keegi, kes saab su terveks teha,“ teatas Hernando. „Tean, et sa ei pruugi Jumalat uskuda, aga Tema saab sind aidata.“

Mees tunnistas, et ta on jumalasalgaja, aga on valmis järele mõtlema.

„Kas tahad, et ma su pärast palvetaksin?“ küsis Hernando. „Kas tahad võtta Jeesuse vastu oma isiklikuks Päästjaks?“

„Jah,“ ütles mees nuttes.

Hernando aitas mehel palvetada patukahetsuspalvet. Kui mees ütles lõpetades Jeesuse nime, langes ta põrandale.

Hernando saatis tätoveerija teistkordset HIV testi tegema. Järgmisel nädalal tuli mees tagasi, õnnelik naeratus näol. „Mul ei ole HIVi,“ ütles ta. „Ma tahan Jumalale ja sinule tänu öelda, sest Jumal on mu terveks teinud.“

Kordustest oli andnud vastuseks, et mehe tervis oli hea. Ta mõistis, et tema paranemine HIVist oli Jumala ime.

Kui Hernando ja ta naine Erica Monica hiljem poeketis sisseoste tegid, kuulsid nad kedagi hüüdmas: „Doktor! Doktor!“ Tätoveerija jooksis Hernando juurde ja tõstis ta oma karujõuga maast lahti. Ta ülistas Jumalat tema elus toimunud ime eest.

Tätoveerija on üks paljudest, keda 60aastane seitsmenda päeva adventistist arst Hernando on Jeesuse juurde juhtinud. Hernando töötab Colombia Advent­ülikooli juures asuvas Adventistide Meditsiinikeskuses Medellinis.

_Kolmeteistkümnenda hingamispäeva annetus aitab avada misjonitöö väljaõppekeskuse Colombia Adventülikoolis._