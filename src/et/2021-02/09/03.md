---
title: 'Hingamispäev enne Siinaid'
date: 24/05/2021
---

**„Ja tema ütles neile: „See ongi, millest Issand rääkis. Homme on puhkus, Issanda püha hingamispäev. Mida küpsetate, seda küpsetage, ja mida keedate, seda keetke! Aga kõik, mis teil üle jääb, pange endile homseks tallele!“ (2Ms 16:23).**

Vaata läbi 2Ms 16. peatükk, lugu manna andmisest Iisraelile kõrbes, enne Siinaid. Pane tähele, mis selles kirjelduses esile tuleb:

1. Iga päev sai ära tarvitada vaid kindla koguse mannat, kuid kuuendal päeval tuli koguda kahekordne kogus.

2. Hingamispäeval mannat ei antud.

3. Kuuendal päeval hingamispäevaks varutud lisakogus ei läinud riknema, aga igal muul päeval kogutud manna läks.

`Mida avaldab see lugu hingamispäeva pühaduse kohta juba enne käsu andmist Siinail? (Vaata 2Ms 16:23–28.)`

„Tegelikult osutavad hingamispäeva samastamine seitsmenda päevaga, teade, et Issand andis iisraellastele hingamispäeva, ning ülestähendus, et rahvas puhkas Jumala korralduse järgi seitsmendal päeval, eksimatult hingamispäeva põlisele [loomisel] sisseseadmisele.“ – G. F. Waterman, „The Zondervan Pictorial Encyclopedia of the Bible“, 5. kd, lk 184.

`2Ms 16. peatükis on kirjas palju enamat kui silm esmapilgul haarab. Vaata, mida siin õpetatakse:`

`1. Mitmes päev on hingamispäevaks ettevalmistuste tegemise päev?`

`2. Mitmes nädalapäev on hingamispäev?`

`3. Kust hingamispäev tuli?`

`4. Mis laadi päev peaks hingamispäev olema?`

`5. Kas hingamispäev on paastupäev?`

`6. Kas hingamispäev on Jumalale ustavaks jäämise päev?`

`Kuidas läheb su tänane arusaam hingamispäevast kokku 2Ms 16. peatükis õpetatuga?`