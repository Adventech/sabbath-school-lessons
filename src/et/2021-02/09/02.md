---
title: Päritolu
date: 23/05/2021
---

Kuuleme üsna sageli fraasi „vana juutide hingamispäev“. Ometi teeb Pühakiri selgeks, et hingamispäev oli olemas ammu enne juudi rahva olemasolu. Selle päritolu lähtepunktiks on loomisnädal.

`Heida pilk 1Ms 2:2, 3 ja 2Ms 20:11-le. Kuhu paigutavad need salmid selgelt ja üheselt hingamispäeva päritolu?`

Kuigi 1Ms 2:2, 3 ei kasuta „seitsmenda päeva“ kohta sõna hingamispäev (selline määratlus ilmub esmakordselt 2Ms 16:26, 29), vihjatakse hingamispäevale selgelt sõnadega „ja hingas seitsmendal päeval“ (1Ms 2:2). Sõna _hingas_ (heebrea keeles _shabat_) on seotud nimisõnaga _sabat_ (heebrea keeles _shabbat_). „Sõna „sabat“ ei kasutata [1Ms 2:2 ja 3], kuid on selge, et kirjapanija mõtles kinnitada, et Jumal õnnistas ja pühitses seitsmenda päeva hingamispäevaks.“ – G. F. Waterman, „The Zondervan Pictorial Encyclopedia of the Bible“ (Grand Rapids, MI: Zondervan Publishing House, 1975), 5. kd, lk 183. Silmanähtavalt õpetab 1Ms 2:2, 3 hingamispäeva kui kogu inimsoo tarvis õnnistatud päeva sisseseadmist ja päritolu.

Loe Mk 2:27. Jeesus ütleb, et hingamispäev tehti „inimese jaoks“, vihjates sellega inimkonnale tervenisti, mitte üksnes juutidele.

`Miks Jumal hingamispäeval puhkas (hingas)? Kas Ta vajas seda? Millist muud eesmärki võinuks Tema hingamine teenida?`

Ehkki osa kommentaatoreid on oletanud, et Jumal vajas pärast loomist füüsilist hingetõmbeaega, oli Jumala hingamise tõeliseks otstarbeks jätta inimkonnale jumalik eeskuju. Inimkonnalgi tuleb kuus päeva töötada ja siis seitsmenda päeva hingamispäeval puhata. Teoloog Karl Barth soovitas mõelda nii, et Jumala puhkamine loomise lõpul oli „armulepingu“ osa, mille puhul paluti inimkonnal „hingata koos temaga… et osaleda [Jumala] hingamises“. – „Church Dogmatics“, 3. kd, 1. osa (Edinburgh, Scotland: T&T Clark Ltd., 1958), lk 98.

Jumal oma armastuses kutsus mehe ja naise nende loomise järgsel puhkepäeval olema Temaga koos, suhtlema väga lähedaselt Temaga, kelle näo järgi nad olid tehtud. Selline koosolemine ja suhtlemine pidi kestma igavesti. Inimkonna pattulangemisest alates pakkus see päev iganädalast kõrghetke koos Päästjaga.

`Kui keegi sult küsib, kuidas on hingamispäeva pidamine tulnud kasuks sinu suhtlemisele Issandaga, siis kuidas vastad?`