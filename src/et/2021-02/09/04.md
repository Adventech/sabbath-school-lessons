---
title: 'Lepingu tähis'
date: 25/05/2021
---

„Ja Iisraeli lapsed pidagu hingamispäeva nõnda, et nad teeksid hingamispäeva igaveseks seaduseks oma sugupõlvedele! Minu ja Iisraeli laste vahel on see igaveseks tähiseks, sest kuue päevaga tegi Issand taeva ja maa, aga seitsmendal päeval ta hingas ja puhkas“ (2Ms 31:16, 17).

Neljal korral nimetatakse hingamispäeva Pühakirjas „tähiseks“ või „leppemärgiks“ (2Ms 31:13, 17; Hs 20:12, 20). „Tähis“ või „leppemärk“ ei ole „sümbol“ selles mõttes, nagu kujutaks, esindaks või meenutaks ta midagi, millega jagab ühiseid omadusi (näiteks tähistab rusikas sümbolina tihtilugu „võimu“ või „jõudu“). Piibli hingamispäev toimib „tähisena“, välise märgina, nähtusena või olukorrana, sest on mõeldud edastama kindlat sõnumit. Mitte miski selles tähises _endas_ ei seosta seda lepinguga. Hingamispäev oli lepingu tähis „minu ja teie vahel“, teadmiseks põlvest põlve (2Ms 31:13) ainult sellepärast, et Jumal nii ütles.

`Miks kasutas Issand hingamispäeva lepingu tähisena? Mis teeb hingamispäevast kohase sümboli Jumalaga päästvas suhtes olemise jaoks? Meenuta, kuidas lepingu üheks oluliseks tunnusjooneks on tõsiasi, et meid päästetakse armust ja teod ei saa meid päästa. Mis muudab siis hingamispäeva selle suhte nii heaks kujutajaks? (Vaata 1Ms 2:3; Hb 4:1–4.)`

Hingamispäeva kui lepingutähise juures lummab tõsiasi, et juutide meelest on hingamispäev olnud sajandeid Messia lunastuse märk. Nende meelest oli hingamispäev eeltähendus pääsemisest Messia käe läbi. Kuna meie arusaamises toimub lunastus ainult armust ning kuna mõistame, et leping, millest räägime, on armu leping, saab selgeks side hingamispäeva, lunastuse ja lepingu vahel (vaata 5Ms 5:13–15). Seega on hingamispäev vastupidi tavaarusaamale Jumala päästva armu tähis; see ei tähista tegude kaudu päästetud saamist.

`Mismoodi saad aru hingamispäevase „puhkamise/hingamise“ mõistest? Kuidas sina hingamispäeval puhkad? Mida teed sel päeval teisiti, mistõttu sellest saab „tähis“? Kas mõni su tuttav näeb sinu elu vaadates, et hingamispäev on sinu jaoks päriselt eriline päev?`