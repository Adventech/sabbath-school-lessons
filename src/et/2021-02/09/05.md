---
title: 'Pühitsemise tähis'
date: 26/05/2021
---

„Te peate kindlasti pidama mu hingamispäevi, sest see on tähiseks minu ja teie vahel, teadmiseks põlvest põlve, et mina olen Issand, kes teid pühitseb“ (2Ms 31:13).

Kirjakoht, mis räägib erakordselt palju hingamispäevast, 2Ms 31:12–17, järgneb Issanda juhistele ehitada pühamu ja alustada seal teenistusi (2Ms 25:1 kuni 2Ms 31:11).

Hingamispäeva kui „tähise“ mõiste – Jumala ja Tema rahva vaheline nähtav, väline ja _igikestev_ tähis – avaldub siinkohal sellisel kujul esmakordselt. Need laused sisaldavad juba ise mõningaid uurimist pälvivaid mõisteid. Neis ühendatakse kaks mõttekäiku:

1. Hingamispäev on teadmise tähis.

2. Hingamispäev on pühitsemise tähis.

Vaadelgem tähist teadmise nurga alt. Heebreapärases mõistes on teadmine mõtlemisvõime, suhte ja tundemaailma nägu. „Teada“ tähendas faktitundmisest midagi enamat, eriti kui sellega oli seotud inimene. See tähendas ka sisukat suhet temaga, keda teati. _Issandat teada_ tähendas seega olla Temaga õiges suhtes – „teenida“ Teda (1Aj 28:9), „karta“ Teda (Js 11:2), „uskuda“ Teda (Js 43:10), „loota“ Temale ja „otsida“ Teda (Ps 9:11) ning „hüüda appi Tema nime“ (Jr 10:25).

`Vaata üle kõik äsja loetletud piiblisalmid. Mil viisil aitavad need salmid meil aru saada, mida tähendab Issandat „teada/tunda“?`

Hingamispäev on veel ka pühitsemise tähis. See väljendab, et Issand „pühitseb“ oma rahvast (võrdle 3Ms 20:8) neid „pühaks“ muutes (5Ms 7:6).

Pühitsemisprotsess on ühtaegu Jumala lunastava armastuse töö ning samas Jumala päästev ja lunastav töö. Õigeksmõistmine ja pühitsus on mõlemad Jumala pärusmaa: „Mina olen Issand, kes teid pühitseb“ (3Ms 20:8). Seega on hingamispäev tähis, mis annab edasi teadmise Jumalast kui Pühitsejast. „Maailmale antud hingamispäev tähistab Jumalat Loojana, kuid tähistab Teda ka Pühitsejana.“ – Ellen G. White, „Tunnistused kogudusele“, 6. osa, lk 350.

`Mõtle hingamispäevale ja pühitsusprotsessile, kellegi pühaks tegemisele. Milline osa on selles protsessis hingamispäeva pidamisel? Kuidas saab Issand meie hingamispäeva pidamise kogemuse võtta appi meie pühitsemisel?`