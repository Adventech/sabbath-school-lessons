---
title: 'Lepingu kohustused'
date: 22/04/2021
---

**„Sest ma tean temast, et ta käsib oma poegi ja järeltulevat sugu hoida Issanda teed ning teha, mis õige ja kohus, et Issand võiks anda Aabrahamile, mis ta temale on tõotanud“ (1Ms 18:19).**

Oleme siiani näinud, et leping on ikka armuleping – Jumal teeb meie heaks seda, mida me iial enda heaks teha ei saa. Aabrahamiga tehtud leping ei ole siin erand.

Jumal valis Aabrahami oma armus vahendiks, kes aitas Tal kuulutada maailmale lunastusplaani. Kuid Jumala lepingutõotuste täitumine oli seotud Aabrahami tahtlikkusega toimida õigesti ja olla Temale usu läbi sõnakuulelik. Ilma Aabrahami-­poolse sõnakuulmiseta ei oleks Jumal saanud teda kasutada.

1Ms 18:19 näitab, kuidas on arm ja käsk seotud. Salm algab _armuga_ („ma tean temast“) ning liigub edasi tõsiasjale, et Aabraham on inimene, kes kuuletub Issandale ja kelle peregi on kuulekas. Niisiis esinevad usk ja teod siin lahutamatus seoses, nagu olema peab. (Vaata Jk 2:17.)

`Pööra eriliselt tähelepanu ka 1Ms 18:19 viimase osalause sõnastusele. Mida öeldakse siin Aabrahami sõnakuulelikkuse kohta? Sõnakuulmine ei ole küll päästevahend, aga milline tähtsus sellele siin antakse? Kas leping saanuks selle salmi kohaselt ilma sõnakuulmiseta täituda? Selgita vastust.`

Lepingulisi õnnistusi polnud võimalik nautida ega hoida ilma, et kasusaajad oleksid täitnud teatud tingimused. Neid tingimusi polnud vaja selleks, et lepingut sõlmida, kuid need väljendasid vastuarmastust, usku ja sõnakuulmist. Need olid inimkonna ja Jumala vahelise suhte ilminguks. Sõnakuulmine oli vahend, mistõttu Jumal sai täita inimestele antud lepingutõotused.

Lepingu katkemine sõnakuulmatuse pärast näitab, et väljakujundatud suhet ei usaldata. Kui leping on purunenud, on purunenud täitmise tingimus, mitte aga andmise tingimus.

`Kas suudad enda ja Issanda vahelises suhtes näha, miks on sõnakuulmine niivõrd tähtis? Kas suudad esile tuua mõne näite Piiblist või omaenda kogemusest, mille puhul sõnakuulmatus teeb lepingutõotuste täitmise võimatuks? Kui see on nii, siis kuidas olukorda parandada?`