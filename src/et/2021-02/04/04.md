---
title: 'Aabramist Aabrahamiks'
date: 20/04/2021
---

Vaimulik ja teoloogiline tähendus, mis Jumala nimega kaasneb, on laiem nähtus, kui üksnes Jumala nime puudutav. Muistses Lähis-Idas olid nimed rohkemat kui mittemidagiütlev isikutuvastuse viis, nagu need tihtilugu meil on. Pole suurt vahet, kas tütarlapse nimi on Maarja või Susanna. Muistsetel semiitidel olid isikunimed aga vaimuliku tähenduse kandjad. Kõik semiidi inimeste nimed tähendasid midagi ja koosnesid tavaliselt keelendist või lühilausest, milles peitus vanematepoolne soov või tänuväljendus. Näiteks tähendab Taaniel „Jumal on kohtunik“, Joel tähendab „Jahve on Jumal“ ja Naatan tähendab „Jumala and“.

Kuna nimi oli tähenduslik, vahetati neid nii mõnigi kord, et kajastada järsku muutust kellegi elus või olukordades.

`Vaata järgmisi salme. Millistele olukordadele need osutavad ja miks muudeti neis olukordades inimese nimi?`

`1. 1Ms 32:29`

`2. 1Ms 41:45`

`3. Tn 1:7`

Ka tänapäeva mõttelaadi jaoks on teataval määral arusaadav, et see, kuidas inimest nimetada, on tähtis. Mõnikord on mõju väike, mõnikord mitte nii väike. Kui kedagi nimetatakse pidevalt „rumalaks“ või „inetuks“ ning kui sedasi pöördub tema poole alatasa palju inimesi, siis avaldab niisugune nimetus varem või hiljem mõju sellele, mida inimene endast arvab. Samamoodi näib olevat võimalik inimesele teatud nime andes või tema nime muutes mõjutada seda, mida inimene endast arvab, ja ühtlasi seda, kuidas ta käitub.

Sellele mõeldes polegi nii raske aru saada, miks tahtis Jumal muuta Aabrami Aabrahamiks. Aabram tähendab „Isa on ülendatud“; Jumal muutis selle Aabrahamiks, mis tähendab „ Paljude isa“. Kui vaatad lepingutõotust, kus Jumal ütleb: „Ma teen sind väga viljakaks ja lasen sind rahvaiks saada, kuningadki põlvnevad sinust“ (1Ms 17:6), on nimevahetus mõistlik. Vististi soovis Jumal selle võtte abil aidata Aabrahamil usaldada lepingutõotust, mis sõlmiti 99aastase vana mehega, kes oli abielus seni viljatu vana naisega. Ühesõnaga, Jumal aitas kasvatada Aabrahami usku Jumala tõotusse.