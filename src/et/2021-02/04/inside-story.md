---
title: Misjonilugu
date: 23/04/2021
---

#### Jumalal on alati oma tee

_Loo on kirja pannud Andrew McChesney, Adventmisjonist._

David ei hoolinud Jumalast põrmugi nii kaua, kuni ta kaotas kibedas kohtuvaidluses sõbrale oma äri. Kogu lootus näis kustuvat. Ta otsustas õppida teoloogiat seitsmenda päeva adventistidele kuuluvas kolledžis Filipiinidel. David, kes kasvas üles jõukas kodus, ei unistanud sugugi evangeeliumitöölise ametist. Ta tahtis lihtsalt Jumalat paremini tundma õppida ja kolis oma ateistlikult kodumaalt Filipiinidele. Adventmisjon ei kasuta Davidi isikliku ohutuse kaalutlustel tema täisnime ega esita elu üksikasju.

Pärast mitut kuud teoloogiaõpinguid kaalutles David ikka veel, kas sellel on tulevikku, kui ta osaleb kuupikkusel kohalikul evangeelsete koosolekute seerial, mis oli tema haridustee nõutav osa. Õhtuti ta jutlustas ja pidas osavõtjatega eravestlusi. Üks kooliõpetaja rääkis, kuidas ta oli juba aastaid soovinud ristitud saada, kuid kartis, et abikaasa tapab ta, kui temast kristlane saab. Tema palvel hakkas David temaga piiblitunde pidama. Lõpuks see naine ristiti.

„Kas sa ei karda, et su abikaasa tapab su?“ küsis David pärastpoole.

„Ta võib mu tappa,“ vastas naine. „Aga ma tahtsin ikkagi ristitud saada.“

David imetles tema usku surma palge ees. Ta polnud kunagi sellist usku näinud. Abikaasa ei tapnud naist.

David sõbrunes ka ühe poisiga, kes tuli koosolekule igal õhtul ja tahtis saada ristitud. David läks poisi koju selleks luba küsima, kuid poisi vanemad, kes kuulusid teise kristlikku uskkonda, viskasid ta välja. David külastas neid mitu korda, aga vanemad ei andnud järele.

Kuus kuud hiljem otsis üks adventpastor Davidi kolledžis üles, et talle eba­tavalist lugu jutustada. Ühel hingamispäeval astus selle pastori kirikusse neljaliikmeline perekond ja palus ristimist. Pastor küsitles ema, isa, poega ja tütart Piibli tundmises ning nägi, et nad said koguduse uskumustest aru. Kuid ta ei suutnud välja selgitada, kuidas nad Piiblit nii hästi tundsid. Ükski kohaliku koguduse liige seda perekonda ei tundnud ja mitte keegi polnud nendega koos Piiblit uurinud.

Lõpuks küsis pastor: „Kuidas te adventkogudusest kuulda saite?“

„Kuus kuud tagasi peeti meie linnas evangeelseid koosolekuid,“ ütles isa. „Üks võõras tuli mitu korda meie koju, et rääkida meie pojaga, kes tahtis ristitud saada. Olime tema ristimisele kõvasti vastu. Kuid pärast kuuekuist kaalumist on kogu meie perekond otsustanud kogudusega ühineda.“

David ei suutnud oma kõrvu uskuda. Ta tajus, et Jumalal on alati oma tee, ka siis, kui kõik näib lootusetu. Ta andis oma südame Jeesusele ja temast sai pastor.

„Minu elu on olnud teekond,“ ütles ta. „Olen õppinud Jumalat usaldama ja Tema heaks töötama.“