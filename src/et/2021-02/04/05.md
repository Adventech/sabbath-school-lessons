---
title: 'Lepingu arenguastmed (1Ms 12 -1, 2)'
date: 21/04/2021
---

Need kaks salmi toovad esile Jumalalt Aabramile antud lepingutõotuse esimese astme (astmeid on kolm). Jumal lävis Aabramiga, andis talle korralduse ja esitas siis tõotuse. _Lävimine_ väljendab tõsiasja, et Jumal valis Aabrami armuliselt Tema erilise armutõotuse esimeseks suurkujuks. _Korralduses_ on peidus Jumala täieliku usaldamise mõõde (Hb 11:8). Tõotus (1Ms 12:1–3, 7), mis anti eelkõige Aabrami järeltulijaile, tähendab lõpuks kogu inimsoole antud tõotust (1Ms 12:3; Gl 3:6–9).

`Jumala ja Aabrami vahelise lepingu teine arenguaste ilmneb 1Ms 15:7–18. Millistes salmides tulevad ilmsiks esimese arenguastmega sarnased sammud?`

`Jumal lävib inimesega? Salmid?`

`Üleskutse inimestele olla kuulekas? Salmid?`

`Jumalik tõotus? Salmid?`

Teises arenguastmes lävib Issand Aabramiga pühaliku kombetalituse vahendusel, minnes läbi korrapäraselt paigutatud loomakere tükkide vahelt. Kõik kolm looma tapeti ja poolitati ning tükid asetati kohakuti nii, et tühik jäi vahele. Linnud tapeti, kuid neid ei poolitatud. Lepingusse astujad pidid poolitatud tükkide vahelt läbi minema ja sellega sümboolselt vanduma alalist sõnakuulelikkust nii pidulikult kokku lepitud sätete vastu.

`Kirjelda, mis toimus Jumala ja Aabrahami vahel sõlmitud lepingu kolmandas ehk viimases arenguastmes? (Vaata 1Ms 17:1–14.)`

Nimi _Aabraham_ väljendab Jumala igatsust ja kavatsust päästa kõik rahvad. Mõiste „paljud rahvad“ hõlmab juute ja paganaid. Uus Testament teeb vägagi selgeks, et Aabrahami tõelised järeltulijad on need, kellel on Aabrahami usk ning kes toetuvad tõotatud Messia teenetele. (Vaata Gl 3:7, 29.) Seega kavatses Issand juba Aabrahamist alates päästa nii palju inimesi kui Ta saab, ükskõik, mis rahvaste keskel nad elasid. Kahtlemata on see nii ka tänapäeval.

`Loe Ilm 14:6, 7 esimese ingli sõnumit. Millised paralleelid leiad ingli öeldu ja Aabrahami lepingus toimunu vahel? Mil viisil on sisu samasugune?`