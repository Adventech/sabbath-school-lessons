---
title: 'Jahve ja leping Aabramiga'
date: 18/04/2021
---

**„Ja ta ütles temale: „Mina olen Issand, kes tõi sind Kaldea Uurist, et anda sulle päranduseks see maa!“ (1Ms 15:7).**

Nimed on mõnikord nagu kaubamärgid. Need seostuvad meie mõtteis nii tihedalt teatud tunnusjoontega, et vastavat nime kuuldes meenuvad meile kohe vastavad tunnused. Mida iseloomulikku turgatab pähe näiteks siis, kui mõtled sellistele nimedele nagu Albert Einstein, Martin Luther King Jr., Gandhi või Tabiita? Iga nimi seostub teatud omaduste ja ideaalidega.

Piibli aegadel omistasid Lähis-Idas elavad inimesed nime tähendusele suurt kaalu. „Heebrealased mõtlesid ikka, et nimi viitab nime kandvat isikut iseloomustavatele joontele või nime andja mõtetele ja tunnetele või nime andmise ajal kehti­vaile oludele.“ – „Piibli kommentaarid, SPA poolt välja antud“, 1. kd, lk 523.

Kui Jumal Aabramiga esiteks lepingusuhtesse astus, tutvustas Ta ennast usu­isale YHWH nime all (hääldatakse _Jahve_, tõlgitakse kui _Issand_). Nii et otsesõnu kõlab 1Ms 15:7 nii: „Mina olen YHWH, kes tõi sind…“

Kuigi nime YHWH esineb Vanas Testamendis 6828 korda, jääb see mõnevõrra salapäraseks. Näib, et tegemist on vormiga sõnast _hayah,_ „olema“, mispuhul tähendab see „Igavene“, „Olev“, „Iseolev“, „Sõltumatu“, „See, kes elab igavesti“. Niisuguse nime poolt näivad rääkivat sellised jumalikud omadused nagu iseolemine (omaette eksisteerimine) ja ustavus. Need osutavad Issandale kui elavale Jumalale, Elu Allikale, vastandina paganlikele jumalatele, keda polnud olemas neid kummardavate inimeste kujutlusvõimest väljaspool.

Jumal ise selgitab Jahve tähendust 2Ms 3:14: „Ma olen see, kes ma Olen!“ See tähendus väljendab tõsiasja, et Jumala olemasolu ei sõltu tingimustest, ning annab ühtlasi mõista, et Tema valitseb mineviku, oleviku ja tuleviku üle.

Jahve on ka Jumala isikunimi. Jahve tunnistamine Isikuks, kes tõi Aabrami välja Uurist, viitab teadaandele, et Jumal sõlmis temaga lepingu (1Ms 12:1–3). Jumal tahab, et Aabram tunneks Tema nime, sest see nimi väljendab üht-teist Tema isiku­pärast, natuurist, iseloomust – ja selle tundmine õpetab meid usaldama Tema tõotusi (Ps 9:11; Ps 91:14).

`Kui sina kuuled Jahve nime või mõtled sellele, siis millised iseloomujooned sulle kohe pähe tulevad? Kas armastus, lahkus ja hoolimine või hirm, rangus ja distsipliin? Millised mõtted tulevad kohe pähe Jeesuse nimele mõeldes?`