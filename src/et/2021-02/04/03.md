---
title: '‘El Shaddai'
date: 19/04/2021
---

**„Kui Aabram oli üheksakümmend üheksa aastat vana, siis Issand ilmutas ennast Aabramile ja ütles Temale: „Mina olen Kõigeväeline Jumal, käi minu palge ees ja ole vaga!“ (1Ms 17:1).**

Jahve oli ilmunud Aabramile mitu korda varem (1Ms 12:1, 7; 1Ms 13:14; 1Ms 15:1, 7, 18). Nüüd ilmutab Jahve ennast Aabramile taas („Issand ilmutas ennast Aabramile“) ja esitles ennast „Kõigeväelise Jumalana“ – nimega, mida kasutavad ainult Moosese esimene raamat ja Iiobi raamat. Nime „Kõigeväeline Jumal“ esimene pool on ‘El, põhiline nimi, mida semiidid Jumala kohta kasutasid. Ehkki _Shaddai_ tähendus pole lõpuni selge, näib tõlge „Kõigeväeline“ olevat kõige täpsem. (Võrdle Js 13:6 ja Jl 1:15ga.) Niisuguse nimevaliku olulisim põhjus tundub olevat Jumala võimsuse ja väelisuse kõrvutamine inimese nõrkuse ja haprusega.

`Loe 1Ms 17:1–6, mis aitab asetada kõik laiemasse konteksti. Miks tahab Issand sel korral rõhutada Aabramile oma jõudu ja võimsust? Mida Jumal ütleb, mis nõuab Aabramilt Tema jõu ja võimsuse usaldamist? Vaata teraselt kuuendat salmi.`

Sõna-sõnaline tõlge 1Ms 17:1–6 oleks: „Jehoova ilmus Aabramile ja ütles: „Mina olen ‘El-Shaddai; käi minu ees ja ole vaga; ja ma teen oma lepingu enese ja sinu vahel ja teen sind ülipaljuks… Ja sina saad paljude rahvaste isaks… ja ma teen sind üliviljakaks.“ Sama nimi esineb ka 1Ms 28:3, kus Iisak ütleb, et ‘El-Shaddai õnnistab Jaakobit, teeb ta viljakaks ja paljuks.

Sarnane ‘El-Shaddai lubadus leidub 1Ms 35:11; 1Ms 43:14 ja 1Ms 49:25 – need on kirjakohad, mis vihjavad Jumala toodud küllusele: ‘El, väe ja mõjuvõimu Jumal, ning Shaddai, ammendamatute varade Jumal, varade, mida Ta on valmis andma neile, kes Teda usus ja kuulekuses otsivad.

`Öeldakse, et kui roosil oleks teine nimi, lõhnaks see ikka sama magusalt, mis tähendab, et nimi ei ole oluline. Sellegipoolest, kui palju lohutust ja lootust pakuks sulle see, kui Issanda nimeks oleks „Habras Jumal“ või „Nõrguke Jumal“? Kuidas mõjutaks sinu usku ja usaldust Temasse see, kui Issand esitleks end nii? Samas, kuidas julgustab meid nimi ‘El-Shaddai?`