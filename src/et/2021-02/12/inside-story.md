---
title: Misjonilugu  
date:  18/06/2021  
---

#### Iganädalane reis misjonipõllule

_Selle loo on kirjutanud Andrew McChesney Adventmisjonist._

Osa USA Texase osariigis elavaid lapsi kuulab misjonijutustusi, kuid lisaks lendavad nad ise kaugetesse maadesse, et lugusid isiklikult kogeda.

Kui Seitsmenda Päeva Adventistide Grandviewi koguduse lapsed hingamispäeviti hingamispäevakooli saabuvad, panevad nad ennast kirja Misjoni Lennuliinile. Igale lapsele ulatatakse pass, millel on kiri „Grandview hingamispäevakooli pass“, ning sellega saavad nad lennujaama registreerimislauas sihtriigi viisa. Ühel hingamispäeval oli külaline Adventmisjonist valmistanud ette misjoniloo Hiinast, seepärast kleepis lennujaama esindaja – õpetaja Luly Wicklund – igasse passi kodus trükitud Hiina punast lippu kujutava kleepsu. Iga laps saab oma passi ka kolm tähte: ühe õigel ajal kohalejõudmise eest, teise Piibli kaasavõtmise eest ja kolmanda sõbra kaasa kutsumise eest.

Esimesed 10 last, kes õigeks ajaks jõuavad, saavad esimese klassi pardakaardid, mis annab neile loa valida teises toas olevas lennukis istekohad. Hiljem kohale jõudnud saavad äriklassi pardakaardid, kus koht on määratud. Lastel on ka püsikliendi kaardid, mille tagaküljele lisatakse meelespeetav salm. Koguduseliikmete ehitatud lennuk tähendab metallist ja puust raamistikku, mis on kaetud valge riidega. Ovaalsed aknad on reas kere külgedel.

Kui lapsed on kohale istunud, laseb Luly kõlada salvestatud sõnumil. „Täname, et valisite Misjoni Lennuliini, mis pakub teile igal hingamispäeval uut seiklust!“ Seda ütleb meeshääl, justkui lennuki kapten. „Palun jääge oma kohtadele ajal, mil üks osavõtja enne lennu algust palvetab.“

Sellel hingamispäeval küsis Luly pärast seda teadaannet 11 pardal olnud lapselt nende palvesoove. Üks poiss osutas lennuki tagaotsas haigutavale augule ja hüüatas: „Palvetame, et me lennu ajal lennukist välja ei kukuks.“ Pärast teiste laste naerupahvakuid lisas poiss tõsiselt: „Palun palvetage mu koera pärast. Ta pole terve.“ Siis asus lennuk teele Hiinasse.

Pärast maandumist väljusid lapsed lennukist ja istusid ümberkaudsetele toolidele kuulama misjonijutustust Hiinast. Seejärel lendasid nad Texasesse tagasi. Tagasisõidul küsis õpetaja lastelt misjonijutustuse kohta käivaid küsimusi.

Luly, kes töötas Misjoni Lennuliini välja oma 11aastase poja ettepanekul rohkem kui kümme aastat tagasi, ütles, et tema meelest on see kasulik iga kvartali misjoni­teema arendamiseks ja misjonilugude teemasse sulandumiseks. Varasematel kordadel on ta kasutanud allveelaeva, koobast ja raketti, mis viis lapsed ümber maailma. Luly ütleb, et sellised reisid muudavad misjonijutustused isiklikumaks.

„Lapsed näevad, et me räägime päris tavalistest inimestest, kes nendes kohtades elavad,“ ütles ta. Jumal kasutab tavalisi inimesi.