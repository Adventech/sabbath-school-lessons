---
title: Leping ja ohver  
date:  14/06/2021  
---

**„Teid pole lunastatud kaduvate asjadega, hõbeda või kullaga teie tühisest esiisadelt päritud eluviisist, vaid Kristuse kui laitmatu ja puhta Talle kalli verega“ (1Pt 1:18, 19).**

`Mida Peetrus sellega mõtleb, kui ta ütleb, et meid on lunastatud?`

Kui Peetrus räägib Kristuse lepitussurmast ristil, toob tema nimetatud mõiste „lunastus“ ehk hind meelde muistse tava, mille puhul ori vabastati orjusest pärast seda, kui tema eest oli makstud (sageli tegi seda sugulane). Seevastu lunastas Kristus meid patuorjusest ja selle lõplikust viljast, milleks on surm, kuid Ta tegi seda oma „kalli verega“, sihiliku asendussurmaga ristil. Taas on see kõikide lepingute alus: ilma selleta muutub leping õigustühiseks, sest Jumal ei saaks õigustatult täita oma lepinguosa, milleks on kõikidele uskujatele omistatav igavese elu and.

`Otsi üles järgnevad salmid: Rm 6:23; 1Jh 5:11, 13. Milline ühine sõnum neis on?`

Meil on igavese elu tõotus, sest üksnes Jeesus saab parandada rikkumise, mille tõttu me üldse igavese elu kaotasime. Kuidas? Kuna üksnes Looja õigus ja piiritu väärtus saab tühistada võla, mis meil käsust üleastumisega tekkis – nii lai on lõhe, mille tekitas patt. Mida aga öelda Jumala igavese moraalikäsu tõsiseltvõetavuse kohta juhul, kui piiratud, lühiaegne ja loodud olevus saaks sellest üleastumise eest tasuda? Üksnes Isik, kes on võrdne Jumalaga, kes pole elu laenuks saanud ega põlvne kellestki, vaid kellel on elu igavesti, saab tasuda nõutud lunahinna, et vabastada meid käsule võlgu olemisest. Just niiviisi täidetakse kõik lepingutõotused; just niiviisi kuulub meile igavese elu tõotus juba praegu; just niiviisi lunastatakse meid patu ja surma küüsist.

`Kujuta ette, et kellegi laps viskab kunstimuuseumis tinti täis õhupalli vastu Rembrandti maali ja rikub selle täiesti. Maali väärtus on miljonites; lapsevanemad ei suuda maksta ligilähedaltki seda, mida nad võlgu on, kui nad ka kogu omanduse müüksid maha. Mis mõttes aitab see näide mõista, kui tõsiseltvõetava lõhe on põhjustanud patt, kui abitud oleme meie seda heastama ja miks üksnes Issand saab selle võla maksta?`