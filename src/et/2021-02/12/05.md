---
title: 'Aabrahami usk - II'
date: 16/06/2021
---

Veelkord 1Ms 15:6 vaadates näeme, et eri tõlked on siin kasutanud sõnu „loetud“ (heebr, _hasab_) või „peetud“ või „hinnatud“ või „arvatud“.

Moosese raamatutes kasutatakse sama sõna muudeski kohtades. Mõnd inimest „peetakse“ või „arvestatakse“ kellekski, keda ta ei ole. Näiteks 1Ms 31:15 väidavad Raahel ja Lea, et nende isa „pidas“ („hindas“ või „arvestas“) neid võõraks, ehkki nad olid tema tütred. Leviitide kümnist „arvestati“ („hinnati“ või „loeti“) nagu vilja rehealusest, kuigi ilmselt polnud tegu viljaga (4Ms 18:27, 30).

`Kuidas avaldub selline arvestamise või lugemise mõte ohvrite puhul? (3Ms 7:18; 3Ms 17:1–4).`

3Ms 7:18 tõlgib sõna _hasab_ kui „arvestama“. Kui vastava ohvri („tänuohvri“) liha on kolmandaks päevaks söömata, on selle väärtus kadunud ja seda ei tule enam „arvestada“ (heebrea keeles _hasab_) ohvritooja kasuks. 3Ms 7:18 räägib olukorrast, mille puhul ohver „arvestatakse“ patuse eest (võrdle 3Ms 17:1–4), kes seisab seejärel Jumala ees õigena. Jumal arvestab patuse õigeks, kuigi inimene on tegelikult patune.

`Võta aega mõtiskleda imelise tõe üle, et kuigi oleme vigased, saab meid Jumala silmis arvestada või lugeda õigeks. Kirjuta oma sõnadega välja, kuidas sina saad aru, mida see tähendab.`

Fraasi „õigus usu läbi“ olemuseks on tohutu tõde, et meid ei kuulutata õigeks mitte mingi teo tõttu, mida teeme, vaid usust sellesse, mida Kristus on meie heaks teinud. Ometi ei tee meie usk iseenesest meid õigeks; usk on pigem vahend, mille abil saame õiguse anni. See on kristluse tuum, ilu, mõistatuslikkus ja aulisus. Kõik, mida me kristlastena, Kristuse järelkäijatena usume, juurdub selles imelises arusaamas. Usu läbi arvestatakse meid Jumala silmis õigeks. Kõik muu, mis järgneb – sõnakuulmine, pühitsemine, pühadus, iseloomu arendamine, armastus – peaks võrsuma sellest olulisest tõest.

`Kuidas vastaksid kellelegi, kes püüab olla kristlane, kuid ütleb: „Aga ma ei tunne ennast õigena?“`