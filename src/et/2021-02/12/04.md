---
title: Aabrahami usk - I  
date:  15/06/2021  
---

**„Ta uskus Issandat ning see arvati temale õiguseks“ (1Ms 15:6).**

See salm osutub üheks sügavmõttelisimaks lauseks kogu Pühakirjas. See aitas tuvastada piibelliku usu olulist tõde – et õigeks mõistetakse üksnes usust – juba sajandeid enne, kui Paulus sellest kirjas roomlastele kirjutas. See aitab tõestada mõtet, et Eedenist alates on pääste ikka tulnud samamoodi.

Piiblisalmi vahetu kaastekst aitab aru saada, kui suur oli Aabrami usk, kui ta uskus poja kohta käivat Jumala tõotust, kuigi kõik füüsilised tõendid näitasid selle tõotuse võimatust. Tegemist on niisuguse usuga, mis mõistab omaenda ülimat abitust, usuga, mis nõuab oma mina täielikku alistamist, usuga, mis vajab täielikku kuuletumist Issandale, usuga, mille tulemuseks on sõnakuulmine. Selline usk oli Aabramil ja see „arvati temale õiguseks“.

`Miks ütleb Piibel, et see „arvati“ ehk „hinnati“ talle õiguseks? Kas Aabram oli „õige“ Jumala õiguse mõistes? Mida ta tegi veidi aega pärast seda, kui Jumal ta õigeks kuulutas, mis aitaks meil aru saada, miks teda sellise õigusega tunnustati, vastandina sellele, milline ta ise tegelikult oli?`

Ükskõik, kui palju elas Aabram usus ja kuulekuses, polnud tema elus ikkagi täiuslikku usku ega täiuslikku kuulekust. Mõnikord ilmutas ta mõlemas nõrkust. (Kas kõlab nagu mõne tuttava inimese elu?) Kõik see suundub peamisse punkti, milleks on: õigus, mis meid päästab, on õigus, mis meile omistatakse, õigus, mis (kasutades peent teoloogilist terminit) meie _arvele pannakse_. See tähendab, et Jumala silmis kuulutatakse meid õigeks, kuigi oleme vigased; see tähendab, et taeva Jumal vaatab meid kui õigeid, isegi kui me pole. Nii tegi Ta Aabrami puhul ja nii teeb Ta kõikide puhul, kes tulevad Tema juurde „Aabrahami usus“ (Rm 4:16).

`Loe Rm 4:1–7. Vaata kaasteksti, milles Paulus kasutab 1Ms 15:6. Palveta nende salmide juures ja kirjuta oma sõnadega välja, mida need sinu uskumist mööda ütlevad.`