---
title: Tähiseks olev vikerkaar  
date:  14/04/2021  
---

**„Ja Jumal ütles: „Lepingu tähis, mille ma teen enese ja teie ja iga teie juures oleva elava hinge vahel igavesteks põlvedeks, on see: ma panen pilvedesse oma vikerkaare ja see on lepingu tähiseks minu ja maa vahel““ (1Ms 9:12, 13).**

Nii ilusaid loodusnähtusi nagu vikerkaar pole kuigi palju. Kes ei mäletaks lapsena enda esmast vaimustust ja imetlust, nähes neid imelisi valgusvööte, mis kaarduvad üle taeva nagu mingisugune kutsuv, salapärane ukseava paradiisi (või ehk vaid klouni vöö)? Täiskasvanunagi võib taeval olevaid ebaharilikke värve nähes hing kinni jääda. Pole ime, et tänapäeval kasutavad vikerkaare sümboolikat paljud – poliitilistest organisatsioonidest kultuste, rokibändide ja reisifirmadeni (otsi veebist märksõna „vikerkaar“ ja vaata). On ilmne, et sellised kaunid kirkad värvivöödid puudutavad meie südame- ja hingekeeli.

Ja seda Jumal taotleski.

`Miks ütles Issand, et vikerkaar on tähiseks? 1Ms 9:12–17.`

Issand ütles, et Ta kasutab vikerkaart „oma lepingu“ tähiseks (1Ms 9:15). Väga huvitav, et Ta mainib siin sõna _leping_, sest antud puhul erineb leping sellest, kuidas seda mujal kasutatakse. Erinevalt Aabrahamiga tehtavast lepingust ja Siinai lepingust ei avaldu siin kasusaajate (isegi Noa) konkreetne kohustus. Jumala sõnad siin kuuluvad kõigile inimestele, „kõigele lihale“ (1Ms 9:15) ehk „kõikidele tulevastele sugupõlvedele“ (1Ms 9:12, RSV). Jumala sõnad hõlmavad kõiki, olenemata sellest, kas keegi valib Issandale kuuletuda või mitte. Selles mõttes kasutatakse _lepingu_ mõistet siin teisiti kui mujal Piiblis, kus räägitakse Jumala ja inimeste vahelisest suhtest.

`Mis mõttes väljendab Jumala seegi leping armu? Kes selle lepingu algatas? Kes on põhiline kasusaaja?`

`Kuigi siin avaldatud lepinguga ei anta meile erikohustusi (küll aga kohustub Jumal maad mitte kunagi enam veeuputusega hävitama), kuidas mõjutab teadmine, mida vikerkaar sümboliseerib, meid elama kuulekuses Issandale? Ühesõnaga, kas meil on mõni kaudne kohustus, kui vaatame taevasse ja näeme vikerkaart? Mõtle kogu olukorrale, mille tõttu vikerkaar ilmus, ning õppetunnile, mida sellest saame.`