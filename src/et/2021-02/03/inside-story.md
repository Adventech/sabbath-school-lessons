---
title: Misjonilugu
date: 16/04/2021
---

#### Tehtud Mehhiko misjonis

_Loo on kirja pannud Andrew McChesney Adventmisjonist._

Gustavo Taracena ei ole pastor, kuid ta on kirglik koguduste rajaja. 58aastane pensionile jäänud klienditeenindaja Gustavo, kes esindas Mehhiko telekommunikatsioonide firmat, ülistas Jumalat, kui tema rajatud teine kogudus, mis asus La Huastecas, Mehhiko linna Villahermosa eeslinna väikeses kogukonnas, sai kümme aastat tagasi täieõiguslikuks koguduseks. Kuid ta ei teadnud kindlalt, mida järgmisena teha. Tema ja ta naine Maria Hernandez palvetasid. „Mida Sina soovid, et me saabuval aastal teeksime?“ palvetas mees.

Olles mõni nädal niimoodi palvetanud, sai Gustavo piirkonna pastorilt teada, et loodetakse rajada kogudus Playas del Rosariosse, linnaserva väikesesse kogukonda. Ta palvetas selle pärast kolm nädalat ja andis nõusoleku plaani juhtida.

Kus aga koguneda? Probleem lahenes siis, kui üks koguduseliige pakkus hingamispäevasteks kokkutulekuteks oma maja. Mees ei elanud seal, nii sai Gustavo maja vabalt kasutada ja see ei läinud maksma peesotki. Esimesel hingamispäeval oli koos Gustavo ja ta naisega jumalateenistusel kaks ema ja kaksteist last. Esimesel kokkutulekul nii paljusid inimesi nähes tundis mees, et Jumal õnnistas seda plaani ja avas talle tee edasi.

Ta korraldas kodukirikus nädalapikkuse evangeelsete koosolekute sarja ning laste arv kasvas kahekümneni. Kuna tuli nii palju lapsi, otsustas Gustavo pidada hingamispäeva hommikuti just lastele hingamispäevakooli ning pärastlõunati jumalateenistust lastele ja täiskasvanutele. Üks kahest igal hingamispäeval osalevast emast sattus raskustesse. Maja omanik, kus ta üürnikuna elas, nägi, et naine käis jumalateenistustel, ning ähvardas tema ja ta viis last välja tõsta. „Kui sa nendel koosolekutel käimist ei lõpeta, tuleb sul siit minema minna,“ ütles majaomanik.

Ema jätkas koosolekutel käimist ja ta tõsteti välja. Kuid ta ei heitunud. Ta leidis uue üürimaja ja käis jumalateenistustel edasi.

Kodukirikus jumalateenistusel olijad palvetasid ja paastusid vaheldumisi endise majaomaniku pärast. Kirjanduse jagamise käigus võttis majaomanik vastu adventistide ajakirja ja palus palvetada. Mõni nädal hiljem võttis ta ühelt koguduseliikmelt vastu pätsi magusat leiba ja palus veel, et palvetataks. Temast sai kodukiriku sõber.

Vahepeal korraldas Gustavo teise evangeelsete koosolekute sarja, seekord adventkirikus, mis asus kilomeetri kaugusel naabruskonna asumist. Neil koosolekuil ristiti selle koguduse rajamise uudseviljad, üks naine ja üks poiss. Kodukogudus sai oma esimesed kaks liiget täpselt neli kuud pärast avamist.

„Usu läbi teadsime, et Jumal lisab veel liikmeid ning meie grupikene kasvab täieõiguslikuks koguduseks,“ ütles Gustavo.

_Täname sind kolmeteistkümnenda hingamispäeva annetuse eest, mis aitas kolm aastat tagasi laiendada seitsmenda päeva adventistidele kuuluvat haiglat Villahermosas, Mehhikos._