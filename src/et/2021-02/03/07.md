---
title: Toetav Mõte  
date:  16/04/2021  
---

Loe Ellen G. White’i raamatust „Patriarhid ja prohvetid“ peatükke „Veeuputus“, lk 90–104, ja „Pärast veeuputust“, lk 105–110.

„Vikerkaar, loodusnähtus, oli kohane kujutama Jumala tõotust mitte kunagi enam maad veeuputusega hävitada. Kuna maakera kliimatingimused olid pärast veeuputust täiesti teistsugused ning endise soodsa pinda niisutava kaste asemel hakkas maailma eri paigus sadama vihma, oli vaja midagi, mis rahustaks inimeste hirmu iga kord, kui vihmasadu algas. Vaimulik meel suudab näha loodusnähtuse taga Jumalat ennast (vaata Rm 1:20). Nii on vikerkaar uskliku jaoks kinnitus, et vihm toob õnnistuse ja mitte üleilmse hävingu.“ – „Piibli kommentaarid, SPA poolt välja antud“, 1. kd, lk 265.

**Küsimused aruteluks:**

`1. „Neil päevil maa kihas, inimesed paljunesid, maailm möirgas nagu metsik pull ja kära äratas suure jumala. Enlil kuulis kära ja ütles jumalate nõupidamisel: „Inimsoo märatsus on väljakannatamatu ning segadus (paabel) ei lase enam magada.“ Seega olid jumalad nõus inimest hävitama.“ – „Veeuputuse lugu“ „Gilgameši eeposest“ (London: The Penguin Group, 1972), lk 108. Võrdle siinset põhjust Piiblis esitatud veeuputuse põhjusega.`

`2. Noa tegi midagi enamat kui vaid oma sugupõlve hoiatamine Jumala läheneva kohtu eest. Tema hoiatuse otstarve oli aidata inimestel tajuda pääsemise vajadust. Miks on päästmise tõed üldiselt ebapopulaarsed? Loetle põhjuseid ja arutle, mis takistab paljudel inimestel enda jaoks Jumala päästeplaani vastu võtta. Vaata Jh 3:19; Jh 7:47, 48; Jh 12:42, 43; Jk 4:4.`

**Kokkuvõte:** Sellenädalases uurimises oleme märkinud, et lepingud, mida Jumal Noaga tegi, on esimesed selgesõnalised lepingud Piiblis. Need näitavad Jumala armulist huvi inimperekonna vastu ja Tema soovi sõlmida nendega päästev suhe. Jumal kinnitas uuesti oma lepingu Noaga ning Noa pühendumine Jumalale kaitses teda üleüldise usust taganemise keskel. Lõpuks säästeti tema ja ta pere veeuputuse laastavast karistusest.

„See sümbol [vikerkaar] pilvedes peab kinnitama kõigi usku ja usaldust Jumalasse, sest see on Jumala halastuse ja headuse märk inimeste suhtes. Kuigi Jumal oli sunnitud maa veeuputusega hävitama, ümbritseb Tema halastus siiski maad.“ – Ellen G. White, „Lunastuslugu“, lk 71.

---

Annetus >> Kohalik kogudus [toeta.advent.ee](https://toeta.advent.ee/)  

Päikeseloojang 20.36
