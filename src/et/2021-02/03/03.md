---
title: Mees nimega Noa (1Ms 6 -9)  
date:  12/04/2021  
---

Veeuputuseelse maailma kurjuse kohta kirjutatu keskelt astub esile mees nimega Noa, kes eristub end ümbritsevatest inimestest. Piibel märgib siinkohal tema kohta ära kolm tõsiasja. Kirjuta oma parima suutlikkuse kohaselt siia see, mida iga tõsiasi sinu meelest tähendab:

`1. Ta oli „õige mees“`

`2. Ta oli „täiesti vaga“`

`3. Ta „kõndis koos Jumalaga“`

Pole kahtlust, et Noa oli inimene, kel oli päästev suhe Issandaga. Ta oli inimene, kellega Jumal sai koos töötada, kes Teda kuulas, Talle kuuletus ja Teda usaldas. Seepärast sai Issand Noad kasutada oma eesmärgi täitmisel ja seepärast nimetas Peetrus Uues Testamendis teda „õigusekuulutajaks“ (2Pt 2:5).

`Loe 1Ms 6:8. Kuidas aitab see salm meil aru saada sidemest, mis Noad ja Issandat sidus?`

Siin esineb Pühakirjas esimest korda sõna _arm_, mis on selgelt samas tähenduses nagu Uue Testamendi kirjapanekutes, kus kirjeldatakse Jumala halastavat, pälvimatut poolehoidu vääritute patuste vastu. Seega tuleb meil mõista, et kuitahes „vaga“ ja „õige“ Noa oli, oli ta ikkagi patune, kes vajas oma Jumala pälvimatut poolehoidu. Selles mõttes ei erine Noa meist kellestki, kes me püüame innukalt Issanda järel käia.

`Mõistes, et Noa vajas armu nagu me kõik, vaata oma elu ja küsi endalt, kas sinu kohta saab Noa kombel öelda, et sa oled „õige“, „vaga“ ning „kõnnid koos Jumalaga“? Põhjenda kirjalikult, miks võtsid ühe või teise seisukoha ning (kui soovid) räägi sellest hingamispäeval klassis.`