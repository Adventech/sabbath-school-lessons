---
title: Leping Noaga  
date:  13/04/2021  
---

**„Aga sinuga ma teen lepingu ja sina pead minema laeva, sina ja su pojad, su naine ja su poegade naised sinuga“ (1Ms 6:18).**

See üks salm esitab meile piibelliku lepingu põhimõtte, mille Jumal inimkonnaga teeb: Jumal ja inimkond sõlmivad kokkuleppe. Väga lihtne.

Aga siin on rohkem üksikasju kui esmapilgul silma hakkab.

Alustame sellise teemaga nagu inimkonnapoolne sõnakuulelikkus. Jumal ütleb Noale, et tema ja ta pere peavad minema laeva. Neil tuleb teha oma osa ja kui nad seda ei tee, jääb leping katki. Kui leping jääb katki, on lõplikud kaotajad nemad, sest eks ole ju nemad lepingust kasusaajad. Millised tagajärjed oleksid sel olnud Noale ja tema perele, kui Noa öelnuks Jumalale ei ega tahtnuks lepingust kinni pidada või kui ta öelnuks jaa, kuid muutnuks siis meelt?

`Jumal ütleb, et see on „minu leping“. Mida räägib see meile lepingu põhiolemusest? Mis oleks meie jaoks teisiti juhul, kui Issand nimetaks seda „meie lepinguks“?`

Käsitletava olukorra ainulaadsusele vaatamata näeme siinses lepingus Jumala ja inimese vahelise suhte põhidünaamikat. Jumal ilmutab taas oma armu sellega, et sõlmib Noaga lepingu – „ma [Jumal] teen lepingu“. Ta näitab, et on valmis asja algatama, päästmaks inimesed nende pattude tagajärgedest. Ühesõnaga, selles lepingus ei tule näha võrdväärsete liitu, kus iga lepingupartner sõltub teisest. Saame küll öelda, et Jumal „saab lepingust kasu“, kuid väga teistsuguses mõttes kui inimesed. Tema kasu on selles, et need, keda Ta armastab, saavad igavese elu – Issanda jaoks pole selline rahulolu väike (Js 53:11). Kuid Ta ei saa kasu samamoodi nagu meie, kes oleme lepingu vastuvõtjapool.

Võtame sellise näite: üks mees on tormis üle parda kukkunud. Keegi laevalael ütleb, et ta heidab mehe välja tõmbamiseks merre päästerõnga. Veesolija peab aga selle „tegevusega“ nõustuma, see tähendab, haarama talle pakutu ja hoidma sellest kinni. Leping Jumala ja inimkonna vahel on paljuski just selline.

`Kuidas aitab see näide sul paremini aru saada lepingus oleva armu tähendusest? Kuidas aitab see sul mõista, millel peab juba praegu põhinema sinu suhe Jumalaga?`