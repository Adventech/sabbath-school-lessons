---
title: Kümme käsku
date: 08/07/2019
---

`Loe Mt 22:37–40 ja seejärel 2Ms 20:1–17. Kuidas aitab kokkuvõte, mida Jeesus neist käskudest tegi, sul igast käsust paremini aru saada?`

Kümme käsku kõlavad nagu põhiseadus. Pärast lühidat sissejuhatust, kus pannakse paika aluspõhi, millele need teadaanded toetuvad – antud juhul tõsiasi, et Jumal vabastas oma rahva –, loetletakse dokumendis aluspõhimõtted, millele see rahvas rajatakse. Tegemist oli eriliste korraldustega selle kohta, kuidas inimesed saavad kõige paremini väljendada oma armastust Jumala ja üksteise vastu. Pole sugugi ime, et paljud kristliku taustaga riigid on oma põhiseadusse võtnud siit juhtivaid põhimõtteid.

Osa kümnest käsust on küll lühikesed, kuid me ei tohiks alahinnata nende mõju ulatust ja kümmet käsku kui terviklikku eluseadust. Näiteks sisalduvad kuuendas käsus – „Sa ei tohi tappa!“ – kõik „elu lühendavad väärad teod“, samuti „isekas hoolimatus puuduses olijate ja kannatajate suhtes“ – _Patriarhid ja prohvetid_, lk 308. Sarnaselt mõistab varastamise keeld (vaata
2Ms 20:15) hukka „inimröövid ja orjakauplemise ning keelab vallutussõjad“. See „nõuab palkade ja võlgade täpset maksmist“ ning paneb keelu alla „igasuguse püüde teiste teadmatuse, nõrkuse või ebaõnne arvel rikastuda“ – _Patriarhid ja prohvetid_, lk 309.

Endale on kerge öelda, et me ei ole halvad inimesed. Kui me pole näiteks otseselt mõrvanud või ilmselgelt varastanud, võib näida, et meie tehtu on hea. Kuid siis, kui Jeesus kümnest käsust rääkis, tegi Ta selgeks, et käsu täitmine on midagi enamat kui lihtsalt mõne teo toime panemata jätmine. Ka oma mõtete, ajendite ja selle tegemata jätmisega, mida pidanuksime tegema, astume Jumala käsust üle (vaata Mt 5:21–30).

Kujuta ette ühiskonda, kus iga käsku kümnest võetakse tõsiselt ja rakendatakse täielikult ellu. See oleks tegus, elujõuline ühiskond, milles igaüks tegutseb reipalt selle nimel, et väljendada oma armastust Jumala vastu üksteisest hoolimise ja üksteise armastamise kaudu.

`Miks kaldume kümmet käsku lugema „kitsalt“, ignoreerides sageli nende tähtsate põhimõtete avaramat rakendamist oma elus? Miks on kitsa lugemise korral kergem tavaelu elada?`
