---
title: Teine kümnis
date: 10/07/2019
---

Paljud kristlased tunnistavad ja järgivad Piibli juhiseid seoses kümnise andmise ehk tagastamisega. Harilikult tsiteeritakse Ml 3:10 kui lihtsat valemit selle kohta, et usklikud annavad 10 protsenti oma sissetulekust – ehk „kasvust“ – koguduse evangeeliumitöö toetuseks. Kogudustel, kelle kätte kümnis usaldatakse, on harilikult ranged juhtnöörid selle kohta, kuidas vastavaid fonde kasutada; neid rakendatakse peamiselt otsese teenimistöö ja evangeeliumi kuulutamise toetamiseks.

`Loe 5Ms 14:22–29. Mis on siinsete juhiste järgi kümnise peapõhjus?`

On kiusatus mõelda, et kümne protsendi andmisega oleme oma mõõdu täitnud. Kuid Iisraelile antud juhised annavad mõista, et 10 protsenti oli alguspunkt. Uuringud näitavad, et vana-aja iisraellaste elamine ja andmine leviitliku seaduste juhiste järgi moodustas sissetulekust veerandi ja ühe kolmandiku vahele jääva regulaarse summa Jumala töö heaks, preestrite ja pühamu toetamiseks ning vaeste aitamiseks.

Osa õpetlasi nimetab seda andmist – eriti võõraste, vaeslaste ja lesknaiste toetamist – teiseks kümniseks. On ilmselge, et inimestel tuli oma töö tulemustest rõõmu tunda ja oma lõikust tähistada. Jumal lubas neid õnnistada, eriti nende uuel maal, kuid nad ei pidanud võtma seda õnnistust iseeneslikuna ega unustama neid, kes olid vähem õnnistatud.

Tava-aastatel tuli osa saagist viia pühamusse ja jagada see seal. Kuid igal kolmandal aastal pidi erilist tähelepanu pöörama oma õnnistuste jagamisele kogukonnas. Sellistel lõikuspidudel olid erilise tähelepanu keskmes need, kes võisid kergesti kahe silma vahele jääda või ununeda: „Oled andnud leviidile, võõrale, vaeslapsele ja lesknaisele, et nad sööksid su väravais ja nende kõhud saaksid täis“ (5Ms 26:12).

Jumala juhtnööride kohaselt tuli vähemalt mingi osa iisraellaste annetusest suunata kõige enam abi vajavatele inimestele rahalise ja praktilise abi andmiseks. Taaskord põhines see inimeste mälul ja selle hindamisel, kuivõrd halastusrikas oli Jumal olnud nende suhtes.

`Loe 5Ms 26:1–11. Mida Issand neile ütleb? Kuidas paigutada öeldu oma suhtumisse abivajajatele andmisel?`
