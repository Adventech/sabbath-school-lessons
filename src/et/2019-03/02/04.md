---
title: Orjad, lesknaised, isata lapsed, võõrad
date: 09/07/2019
---

`Loe 2Ms 23:9. Milline on siin Jumala sõnum Iisraelile?`

Olles äsja orjusest vabaks saanud, teadsid iisraellased, mida tähendab olla rõhutud, kurnatud ja tõrjutud. Samal ajal, kui nemad oma vabaduse üle rõõmustasid, kandis Jumal hoolt, et nad ei unustaks, kust nad olid tulnud, mismoodi nad olid end väljatõugatutena tundnud ja mida Tema oli nende vabastamiseks teinud. Ta seadis sisse paasapüha kui mälestustalituse ja võimaluse üha uuesti jutustada: „Vägeva käega tõi Issand meid välja Egiptusest, orjusekojast“ (2Ms 13:14).

`Loe 2Ms 22: 20–22. Kui tähtis oli mäletada omaenda orjust, järgides juhiseid selle kohta, kuidas inimesed pidid kohtlema uues ühiskonnas olevaid vähemkindlustatuid?`

Vaevalt oli kümne käsu andmise kõla kustunud, kui Mooses kutsuti veel mõneks ajaks Jumala juurde, kes andis talle üksikasjalikud juhised selle kohta, kuidas nende tohutute korralduste järgi Iisraeli ühiskonnas tegelikult elada. Veel enne kogudusetelgi ehitamise juhiseid andis Jumal kolm peatükki seadusi selle kohta, kuidas õigesti kohelda orje – seadused, mis olid silmatorkavas vastuolus kohtlemisega, mida paljud iisraellased olid oma nahal tunda saanud. Seadusi oli vägivallategude, omanduse ja argielu kohta ning põhimõtteid kohtute tegevuseks, et seadused saaksid ellu viidud ja õigus mõistetud (vaata 2Ms 21. ja 23. ptk).

Nende seaduste vahelt paistis välja mure uue ühiskonna kaaskodanike pärast, samuti hool kõrvaliste ja vähekindlustatud inimeste suhtes. Selliseid inimesi ei tohtinud oma huvides ära kasutada; neile tuli anda ka õigus pääseda toidule ligi viisil, mis austas nende väärikust – lõigatud põldudelt lubati järelnoppida viljapäid. Selline „väljastpoolt tulijate“ ja võõraste kohtlemine polnud antiikmaailmas tavaline. Tänapäevalgi näib mõni unustavat tähtsa moraalipõhimõtte, mida selline korraldus kaasinimeste kohtlemisel sisaldab.

`Milline mälestus sinu läbielamistest muudab su kaastundlikumaks ja hoolivamaks kaasinimeste kannatuste või nende vastu suunatud ebaõigluse suhtes?`
