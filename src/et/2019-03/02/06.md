---
title: Juubeliaasta
date: 11/07/2019
---

Alustades iisraellastega kui rahvaga, kel polnud oma kodu ja kes ootasid oma jõudmist tõotatud maale, teadis Jumal, millise tähtsuse omandab maavaldus siis, kui nad rajavad Kaananis uue ühiskonna. Joosua juhtimisel valvas Jumal maa korrakohase jaotamise üle suguharude ja perekondade vahel.

Kuid Ta teadis sedagi, et aegamööda kipuvad jõukus, võimalused ja ressursid, mis maaomandiga kaasnesid, koonduma väheste kätte. Perekondlikud raskused, vilets tervis, kehvad valikud ja muu ebaõnn paneb nii mõnegi maaomaniku oma maad lühiaegse kasusaamise või lihtsalt toimetuleku pärast maha müüma, kuid see tähendaks, et järgnevad põlvkonnad jäävad perekonna omandist sootuks ilma.

Jumala lahenduseks oli korraldus, et maad ei tohi kunagi täiesti maha müüa. Maad võis müüa ainult järgmise „juubeliaastani“, mil maavaldus pidi tagasi minema perekonnale, kellele see välja jagati, ning iga maa müügi võis mis tahes ajal lunastada müüja või mõni ta perekonnaliige. Taas kord tuletab Jumal rahvale meelde nende seotust Temaga ja kuidas see suhe mõjutab nende suhteid kaasinimestega: „Maad ärgu müüdagu igaveseks, sest maa on minu päralt; sest te olete ju võõrad ja majalised minu juures“ (3Ms 25:23).

`Loe 3Ms 25:8–23. Mille poolest oleks ühiskond sinu ettekujutuses teistsugune juhul, kui neid põhimõtteid rakendataks, eriti sõnu „ükski ärgu tüssaku oma ligimest“?`

„Jumalast seatud määruste eesmärgiks oli edendada ühiskondlikku võrdsust. Hingamisaasta ja juubeliaasta seadused seadsid suures osas oma kohale selle, mis rahvuse ühiskondlikus ja poliitilises elus oli viltu läinud.“ – Ellen G. White, _Patriarhid ja prohvetid_, lk 534.

Piibli ajaloolased ei tea päris kindlalt, kas nende majanduslike ja sotsiaalsete juhiste järgi kas või mõne aja jooksul kunagi täiesti tehti (vaata 2Aj 36:21). Ometi pakuvad need reeglid väga huvitavat pilguheitu sellele, kuidas võinuks maailm toimida juhul, kui Jumala seadusi oleks täielikult järgitud. Pealegi tõstavad need esile Jumala erilise hoole vaeste ja tõrjutute eest, samuti Tema hoole selle pärast, et õiglus ilmneks meie maailmas praktilisel viisil.
