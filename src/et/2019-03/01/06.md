---
title: Inimsoo võrgustik
date: 04/07/2019
---

Alates ajast, mil patt saabus maailma, jätkus maailma murenemine üsna kiiresti. Kadedusest, vääritimõistmisest ja vihast sädemeid pilduv vend esimesest vendadepaarist sai mõrvariks. Kui Jumal küsitles Kaini tema patu pärast, vastas Kain ilmse iroonia ja õõnsate sõnadega: „Kas ma olen oma venna hoidja?“ (1Ms 4:9) ning Jumala vastusest võib välja lugeda: „Jah, ilma igasuguste tingimusteta, sa oled oma venna hoidja.“

`Loe Õp 22:2. Mida annavad mõista need näivalt lihtsad sõnad? Mida räägib see meile suhtlemisest kaasinimestega?`

Iga inimene, keda kohtame, on osa Jumala loomingust, loodud Tema näo järgi, ning osa suhetevõrgustikust, mis seob meid kõiki Jumala looduga, ükskõik kui purunenud ja katkine see olla võib. „Me oleme inimkonna kangas kokku punutud. Halb, mis tabab üht osa suurest inimkonnast, saadab ohtu kõik.“ – Ellen G. White, _Tervise teenistuses_, lk 345. Meeldib või mitte, aga kuna oleme niiviisi seotud, siis on Jumal andnud meile vastutuse Tema ja üksteise ees (vaata Mt 22:37–39).

Kogu Piibli jooksul kordub väide, et Jumal on meie Looja. See on näiteks üks põhjus, miks hingamispäeva meeles pidada (vaata 2Ms 20:11) ja miks lõpuajal Jumalat kummardada (vaata Ilm 14:7). Ühtlasi on see üksteise eest hoolitsemise esimene ajend, pidades silmas just ebasoodsamates oludes inimesi.

Oleme üksteisega seotud oma ühtse päritolu poolest, Jumala kätest tulnuina. „Kes rõhub viletsat, teotab tema Loojat, aga kes halastab vaese peale, austab Loojat“ (Õp 14:31). Kas vastav seos saab veel selgem olla?

Jumalal kui meie Loojal on meie suhtes omandiõigus, mis hõlmab kogu meie elu, sealhulgas jumalakummardamist ning hoolekannet ja teenistust kaasinimeste heaks. Ükskõik kui keeruline ja masendav ja ebamugav võib see mõnikord olla – me oleme tõepoolest oma „venna hoidjad“.

`Mida sa arvad, miks on kinnitus, et Jumal on Looja, nii korduv teema kogu Piiblis? Miks on see väga tähtis ja kuidas peaks see mõjutama kaasinimeste kohtlemist?`
