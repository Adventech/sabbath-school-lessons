---
title: Täielik maailm
date: 01/07/2019
---

Kerge on tunda koduigatsust Eedeni järele. Põgusas kirjelduses aiast, mille Jumal Aadamale ja Eevale koduks lõi, on midagi, mis tekitab meie südames igatsust. Me ei pruugi aru saada, kuidas selline maailm toimib, ent tunneme, et tahame seda kogeda.

Näib, et rahulduse ja täielikkuse tunnet tundis ka Jumal: „Ja Jumal vaatas kõike, mis ta oli teinud, ja vaata, see oli väga hea“ (1Ms 1:31). Jumal valmistas midagi, mis oli ühtaegu ilus ja funktsionaalne. See oli peen disain nii vormilt kui ka otstarbekuselt. See oli täis nii elu ja värvi kui ka kõike seda, mis oli vajalik elu õilmitsemiseks. Pole ime, kui Jumal pidas pausi, et endamisi mõtlikult öelda: kõik, mis Ta tegi, oli hea.

`Loe 1Ms 1. ptk. Mida tähendab sinu arvates korduv nentimine, et „Jumal nägi, et… oli hea“?` Vaata 1Ms 1:4, 10, 12, 18, 25, 31.

Kuigi kogu Piibel on kirjutatud pärast pattulangemist, on see täis looduse üle rõõmustamist, nagu näiteks Iiobi raamatu peatükid 38–41 ja Ps 148. Ja meil tuleb meeles pidada, et need hõisked ei ole kirjutatud mitte tagasivaatena sellele, kuidas maailm oli siis, kui see algselt loodi, enne pattulangemist; need on kirjutatud olevikus, ollakse rõõmsad headuse üle, mida meie maailmas endiselt esineb.

Jeesuski tõi loodusest näiteid Jumala headuse ja hoolitsuse kohta (vaata näiteks Mt 6:26, 28–30), mis toetab ühtaegu meie usaldust Jumalasse ja meid ümbritsevate lihtsate imetlemisväärsete kingituste mõistmist. Kui avame silmad ja vaatame loomise imesid, näeme, et oleme tõepoolest oma Looja imepäraste andide vastuvõtjad. Peaksime katsumustegi keskel vastama lugupidamise, tänu ja alandliku alistumisega Andide andjale.

Seitsmenda päeva adventistidena, kes peavad kalliks loomist ja ootavad saabuvat Jumala riiki, peaksime mõistma, et ilu, rõõm ja headus, mida selles maailmas näeme ja kogeme, on vilksatused sellest, milline meie maailm kord oli ja milline see kord jälle olema saab.

`Mida sa looduses kogetavatest Looja imedest eriliselt hindad? Kuidas saad oma igapäevases elus Issandat looduse imede kaudu paremini tunda?`
