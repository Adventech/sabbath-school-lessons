---
title: Miika
date:   30/07/2019
---


„Tema on andnud sulle teada, inimene, mis on hea. Ja mida nõuab Issand sinult muud, kui et sa teeksid, mis on õige, armastaksid headust ja käiksid alandlikult koos oma Jumalaga?“ (Mi 6:8). Kuidas saad kohe nüüd elada nende sõnade kohaselt?

Mi 6:8 on võib-olla üks tuntuim salm Pühakirjas. Ometi, nii nagu paljude salmidega, millest teeme loosungid või „plakatid“, tunneme selle salmi konteksti vist vähem, kui tunnistada tahaksime.

`Loe Mi 2:8–11 ja 3:8–12. Mida inimesed tegid, et Miika neid hukka mõistis?`

Juuda kuninga Aahase valitsemisaeg oli Jumala rahva ajaloos kõige suurem vaimulik madalseis. Ebajumalateenistust ja mitmesuguseid halbu kombeid tuli järjest juurde. Samal ajal, nagu teisedki tookordsed prohvetid märkisid, kurnati ja rööviti vaeseid endiselt.

Miika ennustab viimset päeva sama palju, kui tema kaasaegsed. Suurem osa tema raamatu kolmest esimesest peatükist väljendab Jumala viha ja muret rahva kurjuse pärast ning samuti räägivad need tekstid hävingust, mis inimeste teele tuleb.

Kuid Jumal ei loobu oma rahvast. Prohvetite kimedad hääled ja karmid sõnumid tunnistasid ju ka sellest, et Jumal tundis jätkuvalt huvi oma rahva vastu. Ta andis neile hoiatused sellepärast, et Ta armastas neid ja hoolis neist. Ta igatses neile andeks anda ja nad uuendada. Ta poleks jäänud vihaseks igaveseks (vaata Mi 7:18–20).

Selline on hästituntud „retsepti“ taust – toimi õiglaselt, armasta headust, käi alandlikult. Öeldu võib kõlada lihtsalt, kuid sellise usu praktiline väljendamine on üsna suur väljakutse, eriti kui sedasi tegutsedes näime astuvat nii suure sammu ümbritseva ühiskonna rajalt kõrvale. Kui kaasinimesed lõikavad ebaõiglusest kasu, halvustavad halastust ja käituvad uhkelt, nõuab õiglaselt tegutsemine, headuse armastamine ja alandlikult käimine julgust ja visadust. Ometi ei tee me seda üksi; kui me niimoodi tegutseme, siis käime koos oma Jumalaga.

`Kuidas on omavahel seotud õigesti tegemine, headuse armastamine ja alandlikult Jumala ees käimine?`