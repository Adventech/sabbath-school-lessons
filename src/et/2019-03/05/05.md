---
title: Hesekiel
date:   31/07/2019
---

Kui küsiksime kristlastelt „Soodoma pattude“ kohta, kirjeldaksid nad ilmselt mitmesuguseid seksuaalseid patte ja muus vormis kõlvatust. Lõppude lõpuks kirjeldab 1Ms 19:1–13 ju seda haiget ja väändunud ühiskonda kui küpset hävinguks.

Huvitaval kombel on vastus aga palju keerulisem. Mõtle Hesekieli kirjeldusele: „Vaata, su õe Soodoma süü oli see: temal ja ta tütreil oli uhkus, leivaküllus ja muretu rahu, aga viletsa ja vaese kätt ta ei kinnitanud“ (Hs 16:49). Kuigi on selge, et Issand ei vaadanud läbi sõrmede kõlvatuse muudele vormidele, mida selles linnas leidus, pöörab Hesekiel siin tähelepanu majanduslikule ebaõiglusele ja abivajajate hooletusse jätmisele.

Kas võib olla, et Jumala silmis olid sellised majanduslikud patud sama halvad nagu seksuaalpatud?

Aamose, Miika ja Jesaja järel tulnud Hesekieli esimestest prohvetikuulutustest kõlab samasugune saabuva hävingu eest hoiatamise noot. Ent pärast seda, kui Jeruusalemm langes babüloonlaste kätte ja selle elanikud viidi vangi, pöördub Hesekieli tähelepanu sootuks Jumala uuendamistõotustele.

`Loe Hs 34:2–4, 7–16. Võrdle Jumalat kui karjast ja Tema hinnangut Iisraeli rikutud juhtide kohta. Kuidas vastandub Tema meetoditele see, kuidas nemad kohtlesid nõrgimat „lammast“?`

Nii halvad, kui nad ka olid – neid ju võrreldakse _Soodomaga_ – sirutus Issand ikka nende poole lootusega, et nad pöörduvad oma kurjusest. Uuendusplaanis, mille Jumal oma rahvale tegi, olid nad taas oma maal. Jeruusalemm pidi saama taastatud ning tempel taas üles ehitatud. Pidupäevi, mida Jumal andis, pidi taas peetama ning maa pidi jälle võrdselt jagatama inimeste vahel kui nende pärisosa (vaata Hs 47:13 – 48:29). Näib ilmselge, et Jumala kavatsuse kohaselt pidi Tema plaan oma rahvaga, mis anti esmalt Moosesele ja iisraellastele pärast Egiptusest vabastamist, saama uue alguse Tema rahva tagasipöördumisega vangipõlvest. Siia hulka kuulus hool ühiskonna nõrgimate liikmete pärast, samuti nende pärast, keda võidi pidada kõrvalisteks isikuteks.

`Kui tähtis on sinu jaoks, et meie Jumal on Jumal, kes pakub teise võimaluse – ja enamgi – oma rahvale, kes on läinud valele teele, kuigi neil on olnud võimalus teha paremad valikud?`