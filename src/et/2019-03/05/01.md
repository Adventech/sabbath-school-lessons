---
title:  Prohvetite hüüud
date:   27/07/2019
---
## Hingamispäeva pärastlõuna

### Selle nädala õppeaine
1Sm 8:10–18; Am 5:10–15; Mi 6:8; 1Ms 19:1–13; Hs 16:49; Js 1:15–23.

> <p>Juhtsalm</p>
> „Tema on andnud sulle teada, inimene, mis on hea. Ja mida nõuab Issand sinult muud, kui et sa teeksid, mis on õige, armastaksid headust ja käiksid alandlikult koos oma Jumalaga?“ (Mi 6:8)

Vana Testamendi prohvetid on Piibli ühed kõige huvitavamad tegelased. Nende valjud hääled, nende kartmatud sõnumid, nende kurbus, viha ja pahameel ning ühe või teise sõnumi piltlik esitus tegid neist inimesed, kellest ei saanud üle ega ümber, ehkki nende lähedal polnud alati mugav olla.

Peamiselt Iisraeli ja Juudasse läkitatutena kutsusid prohvetid valitud rahvast tagasi neile Jumalast antud kutsumuse juurde. Rahvas ja nende juhid kaldusid liiga kiiresti ümberkaudsete rahvaste ebajumalate ning eluviisi poole. Prohvetite tänamatu ülesanne oli kutsuda inimesi üles meelt parandama, tuletades neile mõnikord meelde Jumala armastust ja mineviku heategusid ning hoiatades neid mõnikord tagajärgede eest, mis järgnesid jätkuvale eemaldumisele Jumalast.

Nagu näeme, oli kõigi pattude ja pahategude registris, mille eest prohvetid juhte ja rahvast hoiatasid, üks suurimaid nende keskel olevate vaeste, abivajajate ja abitute rõhumine. Jah, ebajumalate teenimine oli halb; jah, valede religioonikommete järgimine oli halb; aga nõrkade ja vaeste pealt kasu lõikamine pälvis samasuguse hukkamõistu.

_Selle nädala õppetükki õppides valmistud hingamispäevaks, 3. augustiks._
