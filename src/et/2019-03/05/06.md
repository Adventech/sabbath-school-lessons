---
title: Jesaja
date:   01/08/2019
---

`Loe Js 1:15–23; 3:13–15 ja 5:7, 8. Kuidas kirjeldaksid prohveti reageeringut sellele, mida ta enda ümber ühiskonnas täheldab?`

Jesaja esimene jutlus – esimesed viis peatükki – koosneb lõikavatest märkustest sedalaadi ühiskonna kohta, milliseks Jumala rahvas oli muutunud, ning läheneva karistuse hoiatustest, kuna nad on hüljanud Jumala ja jätkavad pahategusid. Ta pakub lootust juhul, kui inimesed pöörduvad tagasi Jumala juurde ning kujundavad ümber oma elu ja ühiskonna. Neist sõnadest läbi kumav tugevaim emotsioon on ehk kurbus. Tema ju sai aru, kes on Jumal ja mida Ta oma rahvalt tahab – seetõttu leinab prohvet kadumaläinut. Ta on kurb lugematul arvul unarusse jäetud inimeste pärast, kellele on haiget tehtud, ja karistuse pärast, mis rahvast tabab.

Jesaja jätkab sama suunda kogu oma prohvetliku teenistuse jooksul. Ta innustab inimesi meeles pidama seda, mida Jumal on nende heaks teinud. Samuti pakub ta inimestele lootust selle kaudu, mida Jumal tahab nende heaks tulevikus teha. Prohvet palub rahval otsida Jumalat kohe, sest uuendatud suhe Temaga sisaldab nende praeguste pahategude kahetsemist ja kaasinimesi kohtleva teguviisi muutmist.

Peatükkides 58 ja 59 pöördub Jesaja tagasi õigluse pärast muretsemise juurde. Taas kirjeldab ta ühiskonda, mille puhul „õiglus on tagasi tõrjutud ja õigus seisab kaugel, sest tõde komistab tänaval ja ausus ei saa sisse tulla“ (Js 59:14). Ühtlasi kinnitab ta, et Jumal on sellest teadlik ning päästab oma rahva – „tuleb lunastaja“ (Js 59:20).

Jesaja raamatus on märkimisväärne osa prohveti tähelepanust suunatud saabuva Messia kuulutamisele, Temale, kes lõpuks taastab Jumala valitsuse maa peal ning toob õiguse, halastuse, tervenemise ja Jumalaga taasühendamise.

`Loe Js 9:5, 6; 11:1–5, 42:1–7 ja 53:4–6. Kuidas sobivad need prohvetikuulutused sinu arusaamisega Jeesuse elust, teenimisest ja surmast? Millise mõtte esitavad need prohvetikuulutused Tema maa peale tuleku eesmärgi kohta?`
