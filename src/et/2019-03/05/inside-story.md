---
title: Misjonilugu
date: 02/07/2019
---

#### Kättemaks ja andeksandmine

_Loo on kirja pannud Andrew McChesney._

Matšeete pikk tera helkis, kui 21aastane Wilder selle pea kohale tõstis.

Tema silmis välkus viha. Ta sihtis kasuisa kaela.

Sellel hetkel tõstis kasuisa Alberto Rui Quaresma käe ning tera lõikus sügavalt ta küünarvarde.

Alberto veetis järgmised 24 tundi Lääne-Aafrika rannikul asuva São Tomé ja Príncipe Demokraatliku Vabariigi pealinna São Tomé haiglas. Talle tehti operatsioon ning arstid paigaldasid tema käsivarde metallplaadi. Vihasena kavandas ta kättemaksu. Ta tahtis võtta matšeete ja lõigata sellega ka Wilderi kätt. Wilderit ei vahistatud, sest tema bioloogiline isa lasi käiku oma tutvused. Wilder oli rünnanud oma kasuisa näägutamise pärast.

Haiglavoodis lamades märkas Alberto, et üks naine, Maria Rita, käis samas palatis iga päev oma venda külastamas, kes oli mootorrattaavariis viga saanud. Alberto imetles naise headust oma venna vastu ja teatas ühel päeval: „Olen teisse armunud.“

„Ei,“ vastas Maria. „Ma ei taha endale abikaasat. Kõik mehed tuleks tulle visata.“

Naise reaktsioon üllatas Albertot, kes taipas, et Mariale oli möödunud suhtest haav jäänud. Alberto suutis seda mõista. 44aastaselt oli tal olnud kolm seaduslikku naist ja kõige viimase naise poeg oli püüdnud teda tappa.

Maria Rita ei tahtnud abielu teemadel arutleda. Ta viis jutu Jumalale.

„Jumal on armastus ning Jumal saab muuta sinu elu ja teha sinust uue loodu,“ ütles ta. „Jumal aitab sul unustada selle, mis juhtus, ja poisile andeks anda.“

Pärast haiglast välja saamist kohtas Alberto Mariat juhuslikult tänaval. Ühel päeval kutsus naine teda osalema 40 päeva jooksul toimuvatel äratuskoosolekutel seitsmenda päeva adventistide koguduses.

Albertot vaimustasid need ettekanded ning viis kuud hiljem ta ristiti. Hiljem tegi ta Maria Ritale abieluettepaneku ja naine võttis selle vastu.

Täna töötab 50aastane Alberto töödejuhatajana tsemendilaos. Samuti on ta kohalikus koguduses kassapidaja, ressursside osakonna juht ja hingamispäevakooli õpetaja.

Ta palvetab, et tal avaneks võimalus rääkida Wilderile sellest, kuidas Jumal tema elu muutis. Need kaks meest kohtuvad mõnikord tänaval ja vahetavad tervituse.

Ta meenutas naerdes seda, kuidas Wilder püüdis teda nende viimase tõsise jutuajamise ajal tappa.

„Ma ei tunne muret, sest Jumal on minuga,“ ütles ta.
