---
title: Korduv üleskutse teha õigust
date:  28/07/2019
---

Vaatamata Jumala selgele üksikasjalikule plaanile Iisraeli rahvaga elas Iisraeli rahvas harva oma kutsumise kohaselt. Vaid mõni põlvkond olid kulunud ajast, mil nad ennast tõotatud maal sisse seadsid, kui nad palusid prohvetiks ja kohtumõistjaks oleval Saamuelil määrata ametisse kuningas, kes nende riiki juhiks, „nagu on kõigil rahvastel“ (1Sm 8:5).

`Loe 1Sm 8:10–18. Kuidas hoiatas Saamuel rahvast, kui ta andis vastuse nende nõudmisele saada kuningas?`

Saamuel mõistis, et selle sammuga lähenesid nad ka muul viisil teistele rahvastele. Kuigi Saamuel püüdis olla esimesele kuningale, Saulile, nõuandjaks, ei läinudki kuigi kaua aega, kui tema ettekuulutus hakkas tõdenema. Ka Iisraeli kuningriigi kõrgajal ei pääsenud Taavet ja Saalomon kiusatustest, korruptsioonist ega võimuga liialdamisest.

Iisraeli ja Juudat valitsevate kuningate ajal reageeris Jumal ühtpidi nii, et saatis prohveteid, kes kõnelesid Tema tahtest ning meenutasid Iisraeli juhtidele ja rahvale Jumalast antud kohustust – mitte unustada nende ühiskonna liikmeid.

Heebrea prohvetite kirjutistes näeme jätkuvat ja korduvat üleskutset elada õiglaselt ning ajada ühiskonnas asju õigesti. Seistes vastu Iisraeli ja tema juhtide truudusetusele, olid prohvetid hääleta jäetud inimeste korrapäraseks ja kiireloomuliseks hääleks ning esindasid eelkõige neid, kes olid kaitsetuimad, kuna Iisrael ei täitnud Jumala tahet.

Vana Testamendi prohvetite kirglikkuse üle mõtisklev Abraham Joshua Heschel kõrvutab meie rahulolu enesega ning nende tungivat üleskutset seista õigluse eest: „See, mis prohveteid kohutas, toimub ju siiamaani iga päev üle maailma… Kogu hingest ebaõigluse vastu seismine võib meile jätta mulje hüsteeriast. Meie ise oleme pidevalt ebaõigete tegude, silmakirjalike ilmingute, valskuse, häbematuse ja viletsuse tunnistajaiks, kuid harva tõuseb meis nördimus või äärmine ärritus. Prohvetite jaoks omandab väikseimgi ebaõiglus kosmilised mõõtmed.“ – _The Prophets_ (New York: Jewish Publication Society of America, 1962), lk 3, 4.
Need prohvetid pakuvad meile võimalust heita pilk Jumala südamesse ja meelde. Jumala nimel rääkides aitavad nad meil näha maailma ebaõiglust ja kannatusi läbi Jumala pisarais silmade. Kuid see kirglikkus on ühtlasi kutse tegutsemisele, et töötada koos Jumalaga meie ümber olijate rõhumise ja kurbuse leevendamiseks ning ravimiseks.

`Kuidas püüame mõnikord olla „nagu kõik ümberkaudsed rahvad“ viisil, mis kahjustab meid ja kaasinimesi?`
