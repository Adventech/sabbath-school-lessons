---
title: Aamos
date:   29/07/2019
---

„Siis Aamos vastas ja ütles Amasjale: „Mina ei ole prohvet ega prohvetijünger, vaid olen karjane ja metsviigipuude vääristaja. Aga Issand võttis mind karja järelt ja ütles mulle: Mine, ennusta mu rahvale Iisraelile!“ (Am 7:14, 15)

Aamos märgib päris avameelselt, et tal puudub prohvetiks olemise kvalifikatsioon, kuid siis, kui ta esitab oma sõnumit Iisraeli rahvale, ilmutab ta väga selget suutlikkust joonistada oma kuulajate silme ette seda, mida ta neile öelda tahab.

Ta alustab populaarses võtmes, loetledes üles ümberkaudsed riigid – Süüria, Vilistimaa, Foiniikia, Edom, Ammon ja Moab – ning esitab peensusteni nende kuriteod, ülekohtu ja julmuse, mille eest Jumal neid karistab (vaata Am 1:3 – 2:3). On kerge ette kujutada, kuidas iisraellased oma vaenlastele esitatud süüdistuste pärast käsi plaksutavad; eks ka seetõttu, et päris paljud nende rahvaste kuriteod on olnud suunatud iisraellaste vastu.

Siis liigub Aamos kodule pisut lähemale, kuulutades Jumala karistust Juuda rahvale, see tähendab Iisraeli lõunanaabritele; selleks ajaks on need kuningriigid lahknenud. Jumala nimel kõneldes viitab Aamos sellele, et nad on kõrvale heitnud Jumala, on sõnakuulmatud Tema korraldustele ja nüüd jääb osutada karistustele, mis neid tabavad (vaata Am 2:4, 5). Taas võime ette kujutada, kuidas põhjapoolse kuningriigi inimesed aplodeerivad, kui Aamos osutab nende ümberkaudsete väärtegudele.

Kuid siis pöördub Aamos oma kuulajaskonna poole. Raamatu ülejäänud osa pöörab tähelepanu Iisraeli pahedele, ebajumalateenistusele, ülekohtule ja Jumala silmadega nähtud korduvatele nurjumistele.

`Loe Am 3:9–11; 4:1, 2; 5:10–15 ja 8:4–6. Milliste pattude eest ta hoiatab?`

Kuigi Aamose sõnad ei ole põiklevad ja tema hoiatused räägivad hukatusest, mahendavad tema sõnumit härdad palved pöörduda tagasi oma Jumala juurde. Siia hulka kuulub ka inimeste õiglusetaju edendamine ja hoolitsemine nende hulgas olevate vaeste eest: „Aga õigus voolaku nagu vesi ja õiglus nagu kuivamatu jõgi“ (Am 5:24). Osa Aamose prohvetikuulutuse viimaseid salme osutab Jumala rahva tulevasele taastamisele (vaata Am 9:11–15): „Nende kõige sügavama ärataganemise ja suurima vajaduse ajal saatis Jumal andestuse ja lootuse sõnumi.“ – Ellen G. White, _Prohvetid ja kuningad_, lk 283.

`Kas on aegu, mil meil tuleb olla valmis karmilt rääkima, et vigu parandada? Kuidas teeme vahet, millal on selliste sõnade välja ütlemine kohane?`