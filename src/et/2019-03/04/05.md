---
title: Käia koos Issandaga
date:   24/07/2019
---

Sedamööda, kuidas ligineme Psalmide raamatu lõpule, näivad ülistushüüded ja kiidusõnad üha paisuvat. Viimased viis laulu algavad lihtsa ja otsese korraldusega „Kiitke Issandat!“, kuid esimene neist – Ps 146 – pöörab erilist tähelepanu Jumala hoolele vaeste ja rõhutute pärast ning on seega kiituse esmapõhjus.

`Loe Ps 146. Milline sõnum on siin meie jaoks? Mida ütleb Jumal just Ps 146:5–9?`

On kindel, et Jumal on selle maailma Looja (vaata Ps 146:6) ja see psalm kirjeldab Jumala jätkuvat tegevust maailmas kohtunikuna, varustajana, vabastajana, parandajana, aitajana ja kaitsjana – kõik see keskendub inimestele, kes just niisugust abi vajavad. On inspireeriv näha, mida Jumal teeb ja tahab teha meie elus, kogukonnas ja maailmas.

Mõnikord peame abivajaja eest hoolitsemist millekski, mida tuleb teha sellepärast, et Jumal ütles nii. Kuid Ps 146 ütleb, et Jumal juba hoolitseb – ning meid kutsutakse Temaga ühinema. Kui töötame vaesuse, rõhumise ja haiguse vastu, siis töötame tõepoolest koos Jumalaga ja Tema eesmärgi kohaselt. Kas saab olla suuremat eesmärki kui Jumalaga koostöö tegemine selle nimel, mis on nii inspireeriv nagu Ps 146?

Kuid see toob kasu ka meile. Kristlased räägivad sageli enda Jumala-otsingutest ja igatsusest olla Temaga lähedasemas suhtes. Kuid sellised salmid Piiblis nagu Ps 146:7–9 ja paljud teised näitavad meile, et üks võimalus Jumala leidmiseks on liituda sellega, mida Tema teeb. Kui Tema tegutseb selle nimel, et tõsta üles vaene, haige ja rõhutud inimene, ning Ps 146 ütleb, et Ta teeb seda, siis peaksime meiegi Temaga koos sedasama tegema. „Kristus tuli maa peale vaeste ja kannatajate hulka; Ta liikus siin ringi ja tegutses. Nad said suurimal määral Tema tähelepanu. Ja tänagi külastab Ta oma laste isikus vaest ja abivajajat, leevendab häda ja kergendab kannatusi.

Eemaldage kannatus ja abivajadus ning meil pole enam moodust mõistmaks Jumala halastust ja armastust, pole moodust tunda taevase Isa kaastundlikkust ja kaasaelamist. On ju nii, et evangeelium näeb ilusaim välja siis, kui seda esitatakse kõige rohkem abi vajavatele ja kõige vaesematele piirkondadele.“ – Ellen White, _Tunnistused kogudusele_, 7. kd, lk 226.

`Milline on olnud sinu kogemus selles, kuidas kaasinimeste teenimisega Jumalale veel ligemale saada?`
