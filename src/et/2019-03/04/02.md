---
title: Psalmid - lootuse laulud rõhututele
date: 21/07/2019
---

Oleme juba märkinud, et Jumal näeb ja kuuleb inimesi, kes on ahastuses ja hädas: Psalmides kuuleme selliseid hüüdeid enim inimestelt, kes on usaldanud Jumalat, kuid ei näe õiglust valitsemas. Kinnitused, et Jumal on hea, õiglane ja võimas, tunduvad mattuvat ebaõigluse ja surve alla, mida inimesed neis lauludes kogevad või täheldavad.

Ometi kuuluvad need laulud inimestele, kes ikka veel laulavad. Nende elu ega usku ei ole kustutatud. Veel on lootust – ja pakiline vajadus, et Jumal tegutseks enne, kui on liiga hilja, enne kui kurjus võidutseb, enne kui surve all olijaid hävitab nende vastu suunatud kurjuse taak. Sel viisil püüavad Psalmide kirjutajad sillutada oma usu kinnitamise ning elu katsumuste ja tragöödiate vahelist kuristikku.

`Loe Ps 9: 8–10, 14–21. Suudad sa ette kujutada tingimusi, milles selle psalmi kirjutaja Taavet oli? Kas tunned pinget Jumala headusse uskumise ja Taaveti käesoleva kogemuse vahel? Kuidas oled hakkama saanud võitluses Jumalasse uskumise pärast ränga katsumuse aegadel?`

Psalmides kordub üha mõte, et sellele ängistusele on vastuseks lootus ja tõotus Jumala heasse ning õiglasesse kohtusse. Kurjus ja ebaõiglus võivad küll praegu võidukana tunduda, kuid Jumal mõistab kohut pahategijate ja ebaõiglaste üle. Nemad saavad karistuse, samas kui inimesed, kellele nad on haiget teinud ja keda rõhunud, uuendatakse ja tõstetakse üles.

Teoses „Mõtteid psalmidest“ kirjeldab C. S. Lewis oma algset üllatust Jumala kohtu ootamise elevuse ja igatsemise pärast, mida Psalmides korduvalt väljendatakse. Lähtudes tõsiasjast, et paljud tänased Piibli lugejad peavad kohut millekski, mida karta, uurib ta algupärast juudi vaatenurka ja kirjutab: „Lõpuks ometi võetakse kuulda sadade ja tuhandete inimeste häält, nende häält, kellelt on riisutud kõik ja kelle poolel ometi on õigus. Loomulikult ei tunne nad kohtu ees hirmu. Nad teavad, et nende küsimus laheneb üheselt – kui see vaid arutusele võetaks. Kui Jumal hakkab kohut mõistma, siis viimaks see toimub.“ – C. S. Lewis, _Mõtteid psalmidest_ (New York: Harcourt, Brace and Company, 1958), lk 11.

Näeme Psalmides lootust rõhutute jaoks isegi praegu, ka käesolevate kannatuste ja pettumuste keskel.

`Millised põhimõtted toetavad mõtet, et kohus on positiivne nähtus, mitte midagi kardetavat?`
