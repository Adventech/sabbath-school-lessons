---
title: Misjonilugu
date: 26/07/2019
---

#### Misjonär SUV

_Loo on kirja pannud Andrew McChesney Adventmisjonist._

Kui Joe Marcellino USAs Marylandi osariigis oma auto kodu juures parkis, nägi ta, et tema Isuzu Trooper SUV taga oli sillutisel õlirada.

„Ohoh,“ ütles ta oma naisele Susanile. „Asjalood on täbarad.“

33aastane Joe oli seitsmenda päeva adventistide ülemaailmses peakorteris Silver Springis (Marylandi osariigis) IT-haldur; nüüd helistas ta abi pärast sõbrale. Sõber Eric Armer leidis, et õlifilter sülgas õli, ning hoiatas, et mootori parandamine läheb tõenäoliselt maksma rohkem kui 3 000 dollarit.

Hiljuti abiellunud Joel ja Susanil oli pangas täpselt 3 000 dollarit. Kuid Joe tõrkus seda raha SUVi peale kulutamast, sest paaril oli jäänud panna üksjagu kümnist. Viimase kolme kuu eest kokku 1 500 dollarit.

Susan nägi, et aruteluks pole ruumi. „Meil on vaja anda ära oma uudsevili,“ ütles ta.

Joe ja Susan palvetasid ning otsustasid anda pigem kümnist kui parandada SUVi.

Pärast seda otsust andis Eric Joele nõu helistada tanklasse, mis oli vähe aega enne leket nende autol õli vahetanud. Tankla saatis mehaaniku Joe koju ja pärast järelevaatamist pakkus välja, et remondib mootori tasuta. Joe aga polnud varmas bensiinijaama usaldama ja võttis seepärast hoopis vastu 3 000 dollarit, mida tanklast oldi nõus maksma. Joe palus ühel teisel sõbral, automehhaanik Bill Brodyl mootor remontida. Kui parandustöö valmis sai, tuli Joele arve – 1 500 dollari maksmiseks. Tema üllatuseks piisas bensiinijaama 3 000 dollarist, et maksta paranduse eest ja anda kümnis.

Sõber Bill hoiatas Joed, et ta müüks SUVi kiiresti maha, öeldes, et see võib suvalisel hetkel katki minna.

Mõni päev hiljem küsis adventkoguduse peakorteri ostujuht Wayne Calbi Joelt, kas ta tahaks SUVi maha müüa.

„Üks misjonär Aafrikas on palunud osta enda jaoks just Isuzu Trooperi,“ ütles ta.

Joe rääkis SUVi loo kohe ära, kuid Wayne ütles, et ta on valmis riskeerima. Ta andis Joele hea hinna ja saatis masina Aafrika poole teele. SUV oli seni läbi sõitnud 64 000 kilomeetrit (40 000 miili).

Umbes 18 kuu pärast ütles Wayne Joele: „Mäletad veel SUVi? Nüüdseks on tal rohkem kui 100 000 miili selja taga.“

„Tänu Jumalale!“ ütles Joe. „Ma ei arvanud, et see nii kaua vastu peab.“

Paar aastat hiljem andis Wayne teada, et see auto oli läbi sõitnud 200 000 miili. Siis 300 000. Joe oli hämmastunud.

„Issand hoiab seda autot misjonäri jaoks käigus,“ ütles ta.

Joe on nüüd 61aastane ja ta ütleb, et see kogemus on andnud talle hea õppetunni misjonitöö ja kümnise kohta. „Issand täitis meie vajadused, kui istusime abielumehe ja -naisena maha, et anda oma uudsevili Talle,“ ütles ta. „Vähe sellest, et Ta täitis meie vajadused, Ta täitis ka Aafrikas oleva misjonäri vajadused. SUVist sai õnnistus, mis sõitis aasta aasta järel.“
