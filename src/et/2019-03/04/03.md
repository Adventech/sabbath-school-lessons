---
title: „Jumal, tee midagi!“
date: 22/07/2019
---

`Loe Ps 82. Milline sõnum on siin meie jaoks?`

Vaatamata ühiskondlikule korraldusele ja Jumala antud reeglitele ei suutnud Iisraeli rahvas mitmel korral oma ajaloos selle plaani kohaselt elada. Nad muutusid kergesti end ümbritsevate rahvaste taoliseks ning elasid ebaõigluse ja rõhumise mustri järgi. Juhid ja kohtunikud hoolitsesid ainult enda eest ning nende poolehoidu sai osta altkäemaksuga. Jäänud ilma neid kaitsvatest kohtutest, koormati tavainimesed ja just nimelt vaesed raskete kohustustega.

Ps 82 vastab sellisele olukorrale. See kirjeldab Jumalat ülemkohtunikuna ning loob pildi sellest, kuidas Tema ise mõistab kohut juhtide ja rahva kohtunike üle. See laul rõhutab, et need, kellel on ühiskonnas selline osa täita, on „seatud tegutsema kohtumõistjatena Tema alluvuses“. – Ellen G. White, _Prohvetid ja kuningad_, lk 198. Neil tuleb olla oma kohal ning teha oma tööd Jumala esindajate ja alluvatena. Laulja vaatenurgast on Jumala õigusemõistmine näide sellest, kuidas maine kohus peab toimima, ning ühtlasi pakub see välja mõõdupuu, millega otsustada niisuguse õigluse või ebaõigluse üle – ja nende üle, kes seda väljastavad.

See laul lõppeb erilise üleskutsega, et Jumal tegutseks (Ps 82:8), sekkuks ja lõpetaks ebaõigluse, mis riigis valitseb. Nagu paljud psalmid, nii annab see hääle hääleta olijaile ja rõhututele, neile, keda on vaikima pannud ebaõiglane süsteem, milles nad elavad ja töötavad.

Ps 82 esitab palve Jumalale kui ülemkohtunikule ning universumi ja kõikide rahvaste suveräänsele valitsejale. Pole olemas kõrgemat kohut ega autoriteeti, kellele edasi kaevata. Saabub kinnitus, et siis, kui maised kohtud ei kuula ära vaeste ja rõhutute hüüdeid ega kaitse neid – nagu väga sagelijuhtub – jääb ikkagi vaieldamatu võimalus abipalveks.

Oma elu mitmesugustes etappides võime leida, et oleme ebaõigluse ohvrid, kuid mõnikord võime olla ka need, kes teevad ebaõiglust või saavad sellest kasu. Sellistest katkenditest nagu Ps 82 leiame arusaamist ja tarkust selle kohta, kas meie oleme rõhutud või rõhujad. Jumalgi on mures ebaõiglaste kohtunike pärast ning nimetab neid oma lasteks ja tahab, et nad valiksid parema eluviisi (vaata Ps 82:6). Seega on lootus nendegi jaoks, kes on rõhumise korral valel poolel, juhul kui nad lubavad ennast muuta.