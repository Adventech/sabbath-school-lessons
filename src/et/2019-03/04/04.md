---
title: Kuninga lubadused
date: 23/07/2019
---

`Loe Ps 101. See on küll kirjutatud juhte silmas pidades, aga millise tähtsa nõuande saame sellest endale, ükskõik, milline on meie koht elus?`

Ps 101 on tekst juhtide jaoks. On arvatud, et Taavet kirjutas need salmid siis, kui ta oli alles asunud Iisraeli valitsema. Need read võivad olla ka kohandused vandest, mille ta kuningaks saades andis. Oma kogemustest Sauli sõdalasena ja seejärel tagaaetavana oli ta oma silmaga näinud, kuidas tee kaotanud kuningas teeb kahju rahvale ja oma perekonnale. Taavet otsustas, et temast saab teistsugune juht.

Vähesed meist on poliitilised või rahvuslikud juhid, kuid me kõik täidame elus osi, mille puhul on meil võimalus kaasinimesi mõjutada ja julgustada. See võib toimuda meie tööelus, kogukonna ettevõtmistes, perekonnas või koguduses. Ellen G. White on sellise juhitöö kohta märkinud: „101. laulus Taaveti antud tõotused peavad olema kõikide nende tõotused, kellel lasuvad valveloleku ja mõjutamise kohustused kodus.“ – _Counsels to Parents, Teachers, and Students_, lk 119.

Kui meil on võimalus, peaksime olema valmis eeltoodud põhimõtteid toetama ja soovitama neid inimestele, kes täidavad meie suhtes juhi osa. Ning meil kõigil, oma juhtimis- ja mõjualas, on võimalus rakendada Taaveti juhtimise põhimõtteid selleks, et need aitaksid meil olla õnnistuseks kaasinimestele.

Taavet alustab au andmisega Jumalale Tema halastuse ja õigluse eest (Ps 101:1), mis sai aluseks kõigele sellele, mida Taavet püüdis oma juhiametis pooldada. Ta proovis õppida ja viljeleda neid samu jooni oma elus ja töös. Seda tehes tuli tal vastu panna kiusatusele toimida ülekohtuselt, võtta altkäemaksu ja olla ebaaus – kõik need on konkreetsed lõksud võimupositsioonil ja juhikohal olijatele.

Teades, kui tähtis oli heade nõuandjate osa, kes aitaksid tal õigust teha, anub Taavet, et ta leiaks usaldusväärsed nõuandjad ja määraks ametisse ausad ametnikud. Õiglus ja halastus pidid tähistama tema juhtimisviisi, samuti pidid sellised olema need, kes töötasid koos temaga ja tema heaks.

`Meil ei pruugi olla niisugust kohta, kus vajame nõuandjaid ja ametnikke, kuid kuidas täita oma elu mõjuga, mis aitab meil elada ning juhtida (kus aga suudame) neid, kes seda vajavad, õiglaselt ja halastavalt?`
