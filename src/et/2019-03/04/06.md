---
title: Õpetussõnad - Halasta abivajajale
date:   25/07/2019
---

Tarkade ütlemiste kogumikuna puudutab Õpetussõnade raamat laialdast teemaderingi ja elukogemusi. Nende hulgas on mõtteid vaesusest, rikkusest, rahulolust, õiglusest ja ebaõiglusest – ning tihtilugu erinevate nurkade alt. Elu ei ole alati lihtne ega sirgjooneline ning Õpetussõnad annavad meile teada erinevatest olukordadest ja valikutest, mis elamist mõjutavad – isegi nende puhul, kes on ustavad Jumalale.

`Loe ja võrdle Õp 10:4; 13:23, 25; 14:31; 15:15, 16; 19:15, 17 ja 30:7–9. Mida need kirjakohad ütlevad jõukuse, vaesuse ja abivajajate aitamise kohta?`

Õpetussõnad rõhutavad hoolt ja tähelepanu, mis Jumalal on vaeste ja kaitsetute suhtes. Mõnikord on inimesed vaesed olukordade, viletsate valikute või ärakasutamise pärast, ent olgu nende olukorra põhjus milles tahes, nimetab Issand ennast ikka nende Loojaks (vaata Õp 22:2) ja Kaitsjaks (vaata Õp 22:22, 23). Neid inimesi ei tohi rõhuda ega neilt eeliseid võtta, ükskõik, milliseid vigu nad teinud on.

Kuigi Õpetussõnad pakuvad paremat elu juhul, kui valitakse tarkus ja kuuletutakse Jumalale, ei õnnista Jumal alati rikkusega. Ustavust Jumalale peetakse alati palju tähtsamaks ja lõpuks tasuvamaks kui materiaalset tulu: „Parem pisut õiglusega kui palju tulu ülekohtuga“ (Õp 16:8).

Veel üks teema, mis Õpetussõnades huvi äratab, on ausus ja õiglane asjaajamine äris, valitsemises ning õiguse mõistmisel (vaata Õp 14:5, 25; 16:11–13; 17:15; 20:23; 21:28; 28:14–16). Õpetussõnad ei keskendu mitte ainult iga inimese elule, vaid lasevad heita pilku sellele, kuidas ühiskond tervikuna peaks toimima kõikide kasuks, eriti nende puhul, kes kaitset vajavad. Meile tuletatakse taas meelde, et kõige paremini valitsevad ja juhivad inimesed koos Jumala abiga (vaata Õp 8:15, 16) ning nad peaksid olema abivajajatele Tema armu ja kaastunde vahendajateks.

`Kerge on tunda kaasa neile, kelle olukord on täbar. Kuidas aga sellest kurbusetundest ajendatuna tegutsema hakata?`
