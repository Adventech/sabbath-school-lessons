---
title: Enam ei ole pisaraid ega valu
date: 12/09/2019  
---

`Loe Ilm 21:1–5; 22:1–5 ja võta aega, et ette kujutada, mismoodi näeb siinkirjeldatud elu välja. Miks on keeruline ette kujutada elu ilma patu, surma, valu ja pisarateta?`

Piibli kirjeldus meie elust pärast seda, kui patt on kadunud, on kahtlemata imeline ja auline ning ei anna kindlasti täit pilti sellest, mis meid ees ootab. Isegi neis salmides kirjeldatakse peamiselt seda, mida enam pole, mitte niivõrd seda, mis on. Kuna see maailm on kõik, mida oleme tundnud, on raske ette kujutada elu ilma valu ja kannatusteta, surma ja hirmuta, ebaõigluse ja viletsuseta.

Vähe sellest, et kõike seda siis enam pole – see kirjeldus lisab midagi väga isiklikku: „Tema pühib ära iga pisara nende silmist“ (Ilm 21:4). Päästetute jaoks tipneb selles lauses Jumala kaastunne kõigi vastu, kes on inimajaloo jooksul kannatanud. Vähe sellest, et Ta teeb lõpu nende kannatustele – Ta pühib isiklikult ära nende pisarad.

Patuse elu ning ebaõiglase ja traagikat täis maailma poolt hoope ja arme saanuna võime näha Ilmutusraamatus viiteid meie igaühe parandamise protsessile, kes oleme olnud patu ohvrid mitmel eri moel. Elupuud kirjeldades selgitab Johannes, et „puu lehed annavad tervist rahvastele“ (Ilm 22:2). Taas näitab Jumal oma mõistmist ja kaastunnet – Ta teab, mida tähendab olla inimene, tunda, kogeda, pealt näha ja ise osa saada selle maailma kurjusest. Tema plaan meie maailma uueksloomiseks sisaldab meist igaühe uuendamist ja tervendamist.

Sinnani aga püüame olla Kristuses kõigiti, kuidas saame; püüame teha oma osa, nii vankuv ja väike nagu see ka olla võib; püüame tegutseda enda ümber olevate abivajajate heaks selles, mida meil on pakkuda. Mis iganes see olla võib – lahked sõnad, soe toidukord, arstiabi, hambaravi, riietamine, nõustamine –, kõike, mida teha saame, tuleb teha lahke loobumise, enesesalgamise ja ennastohverdava armastusega, mida Jeesus siin olles ilmutas.

Muidugi läheb maailm meie parimatest pingutustest hoolimata aina hullemaks. Jeesus teadis seda; ometi ei peatanud see tõsiasi Teda kaasinimesi teenimast ning see ei peaks peatama ka meid.
