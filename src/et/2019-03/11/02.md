---
title: „Kui kaua, Issand?“
date:   08/09/2019
---

Piiblilugudes kordub läbivalt Jumala rahva hüüe – eriti nende, kes on orjuses, pagenduses, rõhutud, vaesuses, muud moodi ebaõigluse või tragöödia küüsis –, et Jumal sekkuks. Orjad Egiptuses, iisraellased Baabülonis ja paljud teised hüüdsid Jumala poole, et Ta näeks ja kuuleks nende kannatusi ja ajaks väära õigeks. Ning Piibel pakub tähelepanuväärseid näiteid Jumala tegevusest oma rahva päästmisel ja taastamisel, nii mõnelgi korral rõhujatele ja vaenlastele lausa kätte makstes.

Kuid sellised vabastused olid tavaliselt lühiajalised ning paljud prohvetid jätkasid osutamist lõpliku sekkumise suunas, mil Jumal teeb kurjusele lõpu ja ülendab allasurutute meele. Samal ajal jätkasid need prohvetid hüüdu: „Kui kaua, Issand?“ Näiteks küsis Issanda ingel iisraellaste pagenduse kohta: „Vägede Issand! Kui kaua sa keelad halastust?“ (Sk 1:12).

Psalmid kubisevad halinast õelate näiva õitsengu ja hea õnne üle, samas kui õigeid väärkoheldakse, kurnatakse ja nad on vaesed. Laulja hüüab korduvalt Jumala poole, et Ta sekkuks, uskudes, et maailm oma käesolevas korralduses ei ole selline, nagu Jumal selle lõi või seda soovis, ning võtab üles prohvetite ja rõhutute viisiotsa: „Kui kaua, Issand?“ (vaata näiteks Ps 94:3–7).

Teatud mõttes on ebaõiglust palju raskem taluda neil, kes usuvad, et Jumal on õiglane ja soovib õiglust kogu oma rahvale. Jumala rahvas tunneb jätkuvalt kannatamatust maailmas oleva kurja suhtes – ning Jumala näiv tegevusetus on veel üks kannatamatuse põhjus. Seepärast kõlavad mõnigi kord prohvetite poolt karedad küsimused: „Kui kaua, Issand, pean ma appi hüüdma, ilma et sa kuuleksid? Või sulle kisendama vägivalla pärast, ilma et sa aitaksid?“ (Ha 1:2).

Sarnane hüüd võetakse üles Uues Testamendis, kus lausa kogu loodut kujutatakse ägamas Jumala poole vabanemise ja uueksloomise pärast (vaata Rm 8:19–22). Ilm 6:10 kõlab see hüüd – „Kui kaua, Issand?“ – nende nimel, kes on Jumalasse uskumise pärast surnuks piinatud. Kuid tegu on sama hüüdega; kutsega, et Jumal sekkuks Tema rõhutud ja tagakiusatud rahva heaks.

`Loe Lk 18:1–8. Mida ütleb Jeesus selle kohta, kuidas Jumal reageerib oma rahva korduvatele hüüetele ja palvetele, et Ta nende heaks tegutseks? Kuidas on see seotud vajadusega uskuda?`
