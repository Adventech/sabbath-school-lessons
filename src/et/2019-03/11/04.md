---
title: Ülestõusmise lootus
date:   10/09/2019
---

Kristlik lootus Jeesuse teise tulekusse ei ole pelgalt ereda tuleviku ootamine. Varakristlaste jaoks andis Jeesuse ihulik ülestõusmine tõotuse Tema tagasituleku tõsikindlusest. Kui Ta saab tulla tagasi surmast (mille tunnistajaks nad ise olid), siis päris kindlasti tuleb Ta tagasi, et lõpetada patu ja selle mõjude kõrvaldamine ning teha maailm uueks (vaata 1Kr 15:22, 23).

Apostel Pauluse jaoks oli ülestõusmine adventlootuse põhialus. Ta panustas täielikule usaldusele, kui jutlustas sellest Jeesuse loo suurimast imest: „Kui aga Kristust ei ole üles äratatud, siis on teie usk tühine“ (1Kr 15:17). Mõtle tema siinsete sõnade üle ja sellele, kui tähtis on Kristuse ülestõusmine kõige selle jaoks, mida me loodame.

`Loe 1Kr 15:12–19. Kuidas selgitada huvitatud mitteusklikule, miks on ülestõusmise tõde kristlikus lootuses niivõrd oluline?`

Tunnistajaks olemine tõsiasjale, et Jeesus tõusis surnust üles, muutis esimesed jüngrid. Nagu näinud oleme, oli Jeesus saatnud nad eelnevalt Jumala riiki kuulutama ja edendama (vaata Mt 10:5–8), kuid Jeesuse surm purustas nende julguse ja pihustas nende lootuse. Korraldus, mille Jeesus neile hiljem ülestõusnuna andis (vaata Mt 28:18–20), ja Pühalt Vaimult saadud vägi (vaata Ap 2:1–4) viis nad rajale, mis muutis maailma ja pani nad elama selle riigi kohaselt, mille Jeesus oli rajanud.

Vabana hirmu ja surma väest elasid algusperioodi usklikud Jeesuse nimel ja rääkisid Jeesuse nimest julgesti (vaata näiteks 1Kr 15:30, 31). Kurjus, mis toob surma, on sama kurjus, mis toob kannatused, ebaõigluse, vaesuse ja rõhumise nende kõigis vormides. Kuid Jeesus ja Tema võit surma üle lõpetab ühel päeval selle kõik. „Viimase vaenlasena kõrvaldatakse surm“ (1Kr 15:26).

`Lõppude lõpuks surevad need, keda me praegu aitame, niikuinii. Mida õpetab niisugune karm tõde meile selle kohta, kui tähtis on rääkida inimestele lootusest, mida nad võivad leida Jeesuse surmas ja ülestõusmises?`