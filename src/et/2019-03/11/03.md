---
title: Kindel lootus
date:   09/09/2019
---

Religiooni on sageli kritiseeritud kalduvuse poolest tõmmata usklikke eemale siinsest elust ja suunata nad mingi parema surmajärgse elu poole. Heidetakse ette, et tähelepanu keskmes on teine reaalsus, millest saab pühitsetud eskapismi [argielust kaugele eemale põgenemise] vorm ning mis teeb usklikud maailma ja ühiskonna jaoks vähem kasu toovaks. Aeg-ajalt on usklikud ise sellise kriitika enda kaela toonud, mõnikord lausa arendades, jutlustades ja harrastades seesuguseid hoiakuid.

Ja meil on ka kohutavaid näiteid võimulolijatest, kes räägivad vaestele ja rõhututele, et tulebki lihtsalt olla rahul oma praeguse kurva osaga selle­pärast, et siis, kui Jeesus tuleb, seatakse kõik korda.

Jah, meie maailm on pattulangenud, rikutud ja traagiline koht – ja pole midagi väära või valet, kui igatsetakse aega, mil Jumal seab maailma korda; mil Tema teeb lõpu ebaõiglusele, valule ja murele ning asendab käesoleva korratuse oma aulise ja õige riigiga. Liiati pole meil ilma sellise lootuseta, ilma sellise tõotuseta tõepoolest mingit lootust.

Jeesus rääkis maailma lõpu kohta käiva jutluse (vaata Mt 24. ja Mt 25. ptk) esimeses pooles üksikasjalikult vajadusest eemalduda, põgeneda, jõudes lausa punktini, et „kui nende päevade arvu ei kahandataks, siis ei pääseks ükski“ (Mt 24:22). Kuid pigem on see sissejuhatus Tema seletusele nende Jumala tõotuste tähendusest. Keskenduda ainuüksi – või ka peamiselt – kristliku lootuse „põgenemise“ küljele tähendab kaotada silmist nii mõnigi sügav mõte, mida Jeesus esitas.

`Loe läbi Mt 24. ja 25. peatükk. Millised on tähtsaimad mõttekohad selle Jeesuse jutluse lugemisel? Kuidas võtaksid kokku Jeesuse juhtnöörid selle kohta, kuidas meil tuleb elada Tema tagasitulekut oodates?`

See, mida me tuleviku kohta usume, avaldab tugevat mõju sellele, kuidas elame praegu. Eluterve toetumine Jumala tõotustele Tema tulevikunägemuses meie maailma kohta peaks aitama innukalt tegutseda, peaks olema säde elule, mis on rikas, sügav ja muudab kaasinimesi.

Kuidas mõjutavad ja peaksid mõjutama Jeesuse tagasituleku lootus ja tõotus meie praegust eluviisi, eriti abivajajate aitamise kontekstis?
