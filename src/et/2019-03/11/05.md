---
title: Kohtumõistmise lootus
date:   11/09/2019
---

`Loe Kg 8:14. Mil moel näed siin tugevat ja võimsat reaalsust?`

Kuigi kannatus, rõhumine ja tragöödia on juba küllalt rasked kanda, on vigastus ja haav suurem, kui see tundub olevat mõttetu või jääb märkamata. Kurbuse võimalik mõttetus on raskem kui koorem iseenesest. Maailm, millel puudub karistus või lõplik õiglus, on ülim julm absurd. Pole ime, et kahekümnenda sajandi ateistlikud kirjanikud halasid selle üle, mis nende usu kohaselt oli inimese seisundi „mõttetus“. Kui poleks lootust õiglusele, lootust kohtumõistmisele, lootust asjade õigeks seadmisele, oleks meie maailm tõepoolest absurdne, mõttetu maailm.

Kuid Kg 8:14 hüüatus ei ole loo lõpp. Oma vastulausete lõpus teeb Saalomon järsu pöörde. Keset halamist, kui mõttetu kõik on, ütleb ta sisuliselt: _Oot-oot, Jumal asub kohut mõistma, nii et kõik ei ole mõttetu; tegelikult on nüüd kõik määrav ja igaüks oluline._

`Loe Kg 12:13, 14. Mida räägivad need salmid meile sellest, kui oluline on kõik, mida siin teeme?`

Kohtumõistmise lootus taandub sellele, mida keegi usub Jumala, elu ja selle maailma põhiolemuse kohta, milles elame. Nagu näinud oleme, rõhutab Piibel, et elame maailmas, mille Jumal lõi ja mida Ta armastab, kuid see maailm on läinud eksiteele ja Jumal tegutseb siin oma uuestiloomise plaani suunas – kõike seda Jeesuse elu ja surma tõttu. Jumala kohtumõistmine on lõviosa meie maailma korda seadmises. Nende jaoks, kellele on saanud osaks nii palju selle maailma ülekohut – kes on tõrjutud, toore kohtlemise osalised, rõhutud ja kurnatud – on tõotus kohtumõistmisest kindlasti hea sõnum.

`Mida tähendab sinu jaoks teada, et ühel päeval ja nii, nagu me ei suuda ette kujutada, saabub lõpuks õiglus, mida nii pikalt igatseme? Kuidas saame sellest tõotusest lootust?`