---
title: Misjonilugu
date: 13/09/2019
---

#### Televisioon tõmbab inimesi

_Loo on kirja pannud Andrew McChesney._

Lapsena Uus-Meremaal elades hoiatati Coralie Scofieldi televisiooni võimalike ohtude eest ja manitseti sellest eemale hoiduma.

Täna on ta üllatunud – ja ülirõõmus –, et inimesi tuleb seitsmenda päeva adventistide kogudustesse hulgaliselt üle kogu riigi televisiooni pärast.

„Midagi sellist nähes muutud väga alandlikuks. See on ju televisioon,“ ütles Coralie, kellel on Uus-Meremaa Lootuse Kanali juhi Neale Schofieldi naisena ikka koht esimeses reas. Uus-Meremaa Lootuse Kanal on adventkoguduse rahvusvahelise kanali Hope Channel’i kohalik tütarettevõte.

„Kui ma adventkoguduses üles kasvasin, jälgiti manitsevalt mu telerivaatamist,“ ütles Coralie, kes on Lootuse Kanali kirjavahetuse järelevaataja. „Kuid nüüd on vaatamisvalikud laienenud. Teil on kasutada adventistide kanal, mis teeb tunnistamistööd 24/7. Kas ka head asja võib liiga palju saada?“

Vaatajaid astub hingamispäevastel jumalateenistustel Coralie ja tema abikaasa juurde kõikjal Uus-Meremaal. Ühes koguduses jutustas üks eakas abielupaar, kuidas täiskasvanud tütar oli kanaleid sirvides peatunud Lootuse Kanalil. Varsti vaatas ta seda regulaarselt ning rääkis oma vanematele ja õele sellest kanalist. Kogu pere hakkas seda vaatama.

„Nüüdseks on need neli ristitud,“ ütles Coralie.

Teises koguduses kuulis Coralie ühest naisest, kes astus ühel hingamispäeval kirikusse ja palus piiblitunde. Kui pastor tema koju saabus, leidis ta eest üksteist naist, kes ootasid Piibli uurimist. Naine oli kutsunud kümme sõpra. Pooled neist on nüüd ristitud.

Lootuse Kanal alustas vabalevi saadetega kogu Uus-Meremaal 2016. aastal kolmeteistkümnenda hingamispäeva annetuse abil. Tänaseks on selle kanali igakuine vaatajaskond Nielseni turu-uuringute andmete põhjal umbes 200 000 inimest ehk viis protsenti elanikkonnast. Adventkogudusel on Uus-

Meremaal umbes 12 000 liiget; see on väga ilmalikustunud ühiskonnaga riik, kus kogudus on heidelnud kas või mingisuguse edu saavutamise nimel.

Vaatajaid tuleb ootamatutest kohtadest. Ühel riigisisesel lennureisil töötas Neale Schofield oma sülearvutis ning kaasreisija märkas tema ekraanil Lootuse Kanali logo.

„Kas te olete seotud Lootuse Kanaliga?“ küsis võõras.

Mees tutvustas ennast ühe teise kristliku uskkonna pastorina Aucklandist ja ütles, et tema ning ta 15- ja 18-aastased tütred vaatavad ainult Lootuse Kanalit.

Veel on üllatav see, kui lapsevanemad tulevad mõnda Uus-Meremaal olevast kuueteistkümnest adventkoolist ja soovivad Lootuse Kanali pärast oma lapsi just sellesse kooli panna.

„Nad teavad, et Lootuse Kanal kuulub adventistidele, ning nad soovivad, et nende lastel oleksid sellised väärtushinnangud, nagu seal esitatakse,“ ütles Coralie.

Coraliele jättis eriti sügava mulje üks ema kolme väikese tütrega, kes sõitis kolmel hingamispäeval autoga ümber adventkiriku, julgemata sisse tulla. Kui ta lõpuks sisse astus, tervitati teda soojalt ning mõni kuu hiljem ta ristiti.

Hiljuti diagnoositi tal viimase astme vähkkasvaja.

„See on traagiline,“ ütles Coralie. „Kuid võib näha, et Jumal juhtis ta kohta, kus tema ja ta lapsed tuge saavad.“

Coralie hääl oli tundeküllane, kui ta rääkis haigest naisest ja paljudest teistest, kes on astunud adventkirikusse Lootuse Kanali pärast. Keegi ei tea täpselt, kui palju inimesi on niimoodi tulnud.

„Mind teeb lihtsalt alandlikuks tõsiasi, et võin selles protsessis osaline olla ning nende inimestega kohtuda ja näha nende näol täit rõõmu,“ ütleb Coralie. „Nad tuleksid justkui koju.“
