---
title: Misjonilugu
date: 16/08/2019
---

#### Vallandatud hingamispäeva pärast

_Loo on kirjutanud Aurora Carlos Justino_

Kasvasin üles Mosambiigi suuruselt kolmandas linnas Nampulas, kus 80 protsenti elanikkonnast on muhameedlased. Ma ei tundnud ennast mugavalt oma ema usu suhtes, kelle abielu läks lahku siis, kui ma olin väike. Midagi mu meeles rääkis jätkuvalt, et südamele rahu leidmiseks tuleks mul uurida kristlust.

Ühel päeval rääkisin ma emale oma soovist.

„Ema, ma tahan olla kristlane,“ ütlesin talle.

Ema ütles: „Kui sa tahad olla kristlane, siis ära mind enam rohkem „emaks“ nimeta. Siis ei ole sa enam minu tütar.“

Tema sõnad hirmutasid mind. Lakkasin käimast paigas, kus tema jumalateenistusel käis. Ma ei läinud ühtegi jumalateenimispaika. Tahtsin näha, kuidas ema reageerib.

Kui ema nägi, et ma üldse jumalateenimisega ei tegele, ütles ta: „Hästi, sa võid minna ja vaadata kristlikku kirikusse.“

Olin väga õnnelik! Aga ma ei hakanud kohe kirikut otsima, sest tarvitasin alkoholi ja käisin pidudel.

Ühel päeval astus tänaval mu juurde üks noormees.

„Kas sa tead, et Jumal armastab sind?“ küsis ta.

„Jah,“ ütlesin mina.

„Sa pead kõik oma patud maha jätma,“ ütles ta.

Need sõnad häirisid mind.

Mees tutvustas ennast Armandona ja kutsus lähedal asuvasse kirikusse.

Pärast seda aga, kui meie teed lahku läksid, ei suutnud ma koguduse nime meenutada. Kuu aega hiljem lonkisin ümbruskonnas ringi ja sain teada, et ainsaks kohalikuks koguduseks oli seitsmenda päeva adventistide oma. Selle koguduse pastor Eleuterio Marage ei tundnud Armadot, kuid pakkus mulle võimalust Piiblit tundma õppida. Kolm kuud hiljem mind ristiti.

Elu muutus kohe teistsuguseks. Restoran, kus ma töötasin, töötas graafiku alusel, mille järgi mul tuli laupäval tööl olla, ja ma mõtlesin: „Kui ma ei tööta hingamispäeval, siis pole mul üldse tööd. Kui mul tööd pole, kuidas saavad siis hakkama mu ema ja noorem õde, sest mina ainsana kannan nende eest hoolt?“

Olles umbes kuu aega nii arutlenud, lugesin Jeesuse tõotust Matteuse 6:33: „Otsige esmalt Jumala riiki ja tema õigust, siis seda kõike antakse teile pealegi.“

Ma loobusin oma töökohast.

Mu ema oli päriselt löödud, kuid Jumal on hoolitsenud. Üks mu kolmest vanemast vennast asus toetama ema ja õde.

Kuid mulle on kõige enam muljet avaldanud see, kui järsult on muutunud mu meelsus. Mul on rahu, mida mul iial varem pole olnud. Ma tänan Jumalat minu elu muutmise pärast. Olen nüüd 22aastane ega ole suutnud leida täiskohaga tööd. Kuid Jumala armust olen juhtinud neli inimest viimase aasta jooksul ristimisele.
