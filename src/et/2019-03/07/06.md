---
title: Kristuse rist
date:   15/08/2019
---

Jumal on Jumal, kes näeb ja kuuleb vaeste ja rõhutute hüüdeid, ning see pakub lohutust. Jumal on Jumal, kes on Jeesuses kogenud ja talunud meie maailma halvimat ebainimlikkust, rõhumist ja ülekohut, ning see tekitab hämmastust. Vaatamata kogu kaastundele ja headusele, mis avaldus Jeesuse elus ja tegevuses, Ta surmati, sest Teda vihati, kadestati ja koheldi ebaõiglaselt.

Alates Jeesuse ahastavast palvest Ketsemani aias kuni Tema kinnivõtmise, „kohtumõistmise“, piinamise, pilkamise, ristilöömise ja surmani kannatas Ta kurnavat valu, õelust, kurjust ja rõhumist. Kõik see tõi veel teravamalt esile Tema süütuse, puhtuse ja headuse. Selle kõige kannataja „loobus iseenese olust, võttes orja kuju, saades inimese sarnaseks; ja ta leiti välimuselt inimesena. Ta alandas iseennast, saades kuulekaks surmani, pealegi ristisurmani“ (Fl 2:7, 8). Lunastusloo kaudu näeme Jeesuse ohvri ilu meie jaoks, kuid me ei peaks unustama ka Tema talutud kannatuste ja ebaõigluse metsikust.

`Loe Js 53:3–6. Mida räägib see meile Jeesusega toimunust – süütu kannatab süüdlase eest? Kuidas aitab see meil mõista, millest Ta meie pärast läbi läks?`

Jumal teab Jeesuses, mis tunne on olla kurjuse ja ebaõigluse ohver. Süütu inimese hukkamine tekitab pahameelt; Jumala mõrvamine seda enam. Jumal on ennast meiega niivõrd samastanud, et me ei saa kahelda Tema empaatias, kaastundes ja ustavuses: „Sest meil pole niisugune ülempreester, kes ei suuda kaasa tunda meie nõrkustele, vaid selline, kes on olnud kõigiti kiusatud nii nagu meie, ja siiski ilma patuta“ (Hb 4:15). Meie Jumala iseloomu tohutu ilmsikstulek! Kuidas saaksid meie meeled mähkuda headesse uudistesse Jumala kohta, mille kujutiseks on rist?

`Miks tuleb meil kõiges, mida Issanda heaks teeme – eriti abivajajateni jõudes –, hoida alati oma ülesande ja eesmärgi keskmes Jeesuse kui meie Asemiku surma?`
