---
title: Jeesus tervendab
date:   13/08/2019
---

Evangeeliumeisse on puistatud lugusid Jeesuse imetegudest, eriti tervistamistest. Nii, nagu Jesaja oli ette öelnud, tegi Ta terveks pimeda ja vabastas haiguse köidikuis olijad; mõnikord olid inimesed kannatanud palju aastaid (vaata näiteks Mk 5:24–34; Jh 5:1–15). Kuid Ta tegi veel rohkem: Ta pani jalutu jälle käima, Ta tervendas pidalitõbiseid – ja mitte lihtsalt sõnaga, vaid neid puudutades, kuigi nad olid „roojased“. Ta seisis silm silma vastu deemonitega, kes valitsesid inimeste meeli ja keha, ning Ta äratas ka surnuid elule.

Ootuspärane on, et sellised imed tõmbasid rahvahulki ligi ja tõestasid Tema väge paljudele Temas kahtlevatele ning Teda arvustavatele inimestele. Kuid alati nii ei läinud. Selle asemel andis Jeesus terveks tehtud inimesele sageli korralduse imeteost mitte kellelegi rääkida. Kuigi tundub, et äsja tervenenud inimeselt oli ebatõenäoline oodata sellise korralduse täitmist ja imeliste uudiste enda teada jätmist, püüdis Jeesus näidata, et Tema imeteod olid midagi palju tähendusrikkamat kui vaatemäng. Lõplik eesmärk oli ju see, et inimene saaks Temas päästetud.

Jeesuse tervistamisimed väljendasid ka Tema kaastunnet. Näiteks jutustab Matteus 5 000 mehe söötmise sissejuhatuses nii: „Kui Jeesus astus paadist välja ja nägi suurt rahvahulka, läks ta meel haledaks ning ta tervendas nende haiged“ (Mt 14:14). Jeesus tundis vigastatute valu ja tegi, mida suutis, inimeste heaks, kes tulid Tema juurde abi ja meeleülendust saama.

`Loe Jesaja prohvetikuulutust Mt 12:15–21. Mil viisil näitavad Jesaja ja Matteus, et Jeesus tegi midagi enamat kui mõningate – või isegi mõnesaja – haige inimese tervendamine?`

„Iga Kristuse imetegu kõneles Tema jumalikkusest. Ta tegi seda, millest kõnelesid prohvetikuulutused Messia kohta, kuid varisere pahandasid Tema halastusteod. Juuda juhid suhtusid inimkonna kannatustesse südametult. Paljudel juhtudel oli kannatuste põhjuseks ülemate isekus ja surve rahvale. See­pärast olid Kristuse imeteod ülematele etteheiteks.“ – Ellen G. White, _Ajastute igatsus_, lk 406.

Jeesuse tervendamisimed olid kaastunde ja õigluse avaldused. Kuid igal juhul ei olnud need lõppeesmärk omaette. Lõpuks oli kõigel, mida Kristus tegi, eesmärk juhtida inimesed igavesse ellu (vaata Jh 17:3).