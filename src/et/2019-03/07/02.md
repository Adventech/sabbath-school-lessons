---
title: Maarja laul
date:   11/08/2019
---

Kujuta ette sellist vaatepilti: Maarja on mõni päev tagasi saanud ingel Gabrielilt sõnumi. Ingel on talle öelnud, et temast saab Jeesuse, Kõigekõrgema Poja ema. Maarja ei ole sellest veel kellelegi rääkinud, kuid läheb külastama oma vana sugulast Eliisabetti, kes ootab samuti imelist last. Vaimuliku nägemisvõimega Eliisabet saab Maarja uudisest teada enne, kui Maarja jõuab talle midagi rääkida, ning koos ülistavad nad Jumalat Tema tõotuste ja headuse eest.

`Loe Lk 1:46–55. Märkad, kuidas isiklikuna mõeldud tänu – „sest mulle on suuri asju teinud Vägev“ (Lk 1:49) – seguneb palju üldisema tänuga. Miks peaks meie Jumala tänamine ja teenimine sisaldama nii isiklikku kui ka üldist?`

Tegemist on tähelepanuväärse lauluga, mis oleks hästi sobinud psalmide hulka või heebrea prohvetite kirjutistesse. Maarjat valdab imetlus ja tänutunne Jumala vastu. Ta on ilmselgelt näinud Jumalat oma elus tegutsemas, aga ta teab hästi ka Jumala suuremat plaani Tema rahva ja kogu inimsoo jaoks.

Kuid Maarja arusaamades on Jumal lisaks oma vägevusele ja kiidetavusele ka halastusrikas ja näib eriliselt hoolivat alandlikest, allasurututest ning vaestest. Ingel teeb Maarjale teatavaks „head uudised“ eesootavast lapse ilmaletoomisest ja jõuab vaevalt lahkuda, kui Maarja juba laulab: „Ta on tõuganud maha võimukad troonidelt ja ülendanud alandlikke, näljaseid on ta täitnud heade andidega, ent rikkad saatnud minema tühjalt“ (Lk 1:52, 53).

Juba Jeesuse maise eluloo alguses tutvustatakse Teda kui valitsejat (vaata Lk 1:43) – aga nagu teistsuguse riigi valitsejat. Paljud kommentaatorid on selgitanud, et Jumala riik, mida Jeesus tuli algatama ja rajama, oli selle maailma tavapärase sotsiaalse korraldusega võrreldes „pea peale pööratud riik“. Kirjeldustes, mis meil Jeesuse riigi kohta on, jäävad selle ilma vägevad ja rikkad viimasteks ning vaesed ja rõhutud vabastatakse, „täidetakse“ ja ülendatakse.

`Kogudus peaks olema Jumala riigi väljendus. Kui hästi tuleb kogudusel välja selle „pea peale pööratud riigi“ viisil elamine, mida Maarja kirjeldas? Kuidas saaks niimoodi elada, olemata ebaõiglane rikaste ja vägevate suhtes, kes saavad samuti osa Kristuse armastusest?`