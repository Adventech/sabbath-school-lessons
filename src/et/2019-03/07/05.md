---
title: Templi puhastamine
date:   14/08/2019
---

Kui loeme evangeeliumidest jutustusi Jeesusest, kütkestavad meid tihtilugu hellad pildid – Jeesuse hoolitsus vaeste ja laste eest, Tema lood eksinute otsimisest ja Tema jutt Jumala riigist. See võib olla põhjuseks, miks teised lood, kus näeme Teda tegutsemas jõuliselt ja keerutamata – eelkõige Tema aja usujuhtide ja nende kommete vastu – võivad meid üllatada.

`Loe Mt 21:12–16; Mk 11:15–19; Lk 19:45–48 ja Jh 2:13–17. Milline tähtsus on tõsiasjal, et sarnaseid lugusid jutustavad kõik evangeeliumikirjutajad?`

Pole ju üllatav, et see juhtum on kirjas igas evangeeliumis. See jutustus on täis pinevust, tegutsemist ja kirglikkust. Ilmselgelt oli Jeesus mures, et templit sel moel kasutati ja tõeline jumalakummardamine asendati ohvriloomade müümisega. Püha kohta teotas juba see, et need ohvrid pidid esindama Tema asendussurma maailma pattude eest!

Selline sirgjooneline käitumine vastas hästi heebrea prohvetite traditsioonilisele kujutamisele. Niisugust seost rõhutasid ka evangeeliumikirjutajad kas Jeesuse suu läbi või Jesajat, Jeremijat või Psalme tsiteerides. Inimesed tunnustasid Jeesust prohvetina (vaata Mt 21:11) ning tulid Tema juurde, kui Ta templi õues pärast kaupmeeste ja rahavahetajate välja ajamist tervistas ja õpetas. Inimesed said Tema puudutusest terveks ning nende südames kasvas lootus, kui nad Tema õpetusi kuulasid.

Usujuhidki tunnustasid Jeesust prohvetina – kellenagi, kes oli ohtlik nende võimule ja ühiskondliku korralduse stabiilsusele – ning lahkusid Jeesuse tapmise vandenõu pidama. Samamoodi olid nende eelkäijad pidanud salasepitsusi prohvetite vastu eelnevatel sajanditel (vaata seda vastandust Lk 19:47, 48).

`Mida saame koguduseliikmetena teha, et meie kohalik kogudus ei muutuks iial kohaks, mis vajab sama, mida tempel Kristuse päevil? Kuidas hoidume sellistest vaimulikest ohtudest? Mis võib tegelikult ohuks osutuda?`
