---
title: Jeesuse teade oma ülesandest
date:   12/08/2019
---

Ükskõik, kas tegu oli selleks päevaks ette nähtud lugemisosaga või leidis Jeesus kirjarullist, mis Talle lugemiseks anti, meelega sobivad salmid (Js 61:1, 2), ei olnud see juhus, et need salmid olid Tema esimese avaliku jutluse aluseks. Samuti pole juhus, et looga Jeesuse lühijutlusest Lk 4:16–21 – „Täna on see kirjakoht teie kuuldes täide läinud“ (Lk 4:21) – alustab Luukas oma kirjapanekut Jeesuse avalikust tegevusest.

Jeesus justkui võtaks üles Maarja laulu viisi „pea pea peale pööratud riigist“ ja alustaks selle rakendamist oma tegevusse. Jeesus – ja Luukas oma ümberjutustuses – kasutab Jesaja prohvetikuulutust, et selgitada, mida Ta tegi ja tegema hakkab, kuid ühtlasi väljendab Ta veidi teisel moel sedasama, mida Maarja oli kolmkümmend aastat varem kirjeldanud. Vaesed, vigased ja rõhutud on Jeesuse heade sõnumite erilised kuulajad ja erilise tähelepanu keskmes.

Jeesus võttis need salmid Js 61. peatükist oma ülesande kinnituseks. Tema tegevus ja missioon olid ühtaegu nii vaimsed kui ka praktilised ning Ta hakkas näitama, et vaimne ja praktiline ei ole sugugi nii eraldi, nagu me mõnikord eeldame. Jeesuse ja Tema jüngrite jaoks oli füüsiline ja praktiline hoolekanne inimeste eest osake nende vaimu eest hoolitsemisest.

`Loe ja võrdle Lk 4:16–21 ja 7:18–23. Mida sa arvad, miks Jeesus nii vastas? Kuidas vastaksid sina sarnastele küsimustele Jeesuse jumalikkuse ja Messiaks olemise kohta?`

Kui Jeesus saatis oma jüngrid välja, oli korraldus, mille Ta neile andis, kooskõlas selle ülesandega. Kuigi neil tuli kuulutada, et „taevariik on lähedal“ (Mt 10:7), olid Jeesuse järgmised juhised jüngritele: „Tehke terveks haigeid, äratage üles surnuid, tehke puhtaks pidalitõbiseid, ajage välja kurje vaime! Muidu olete saanud, muidu andke!“ (Mt 10:8). Jeesuse nimel toimuv tegevus pidi peegeldama ja jõustama Tema teenimistöö ja selle riigi väärtushinnangud ja põhimõtted, kuhu Ta inimesi kutsus. Jüngritel tuli samuti ühineda Jeesusega Tema töös ülendada viletsaimad, tähtsusetud ja kadunud.

`Kuidas seame tasakaalu selle töö ja ülitähtsa sõnumi, kolme ingli kuulutuse kuulutamise, kadunud maailmale? Miks peab kõik see, mida teeme, olema ühel või teisel viisil seotud „käesoleva aja tõe“ kuulutamisega?`
