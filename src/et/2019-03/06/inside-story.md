---
title: Misjonilugu
date: 09/08/2019
---

#### Jeesus unenägudes

_Loo on kirja pannud Andrew McChesney._

Susumu Kanai nägi Jeesust esimest korda unes siis, kui ta hommikul kell viis Osakas (Jaapanis) voodis lamas. Ta oli kaheteistkümne aasta jooksul võtnud igal hommikul aega, et elu üle mõtiskleda; tema kodulinnaks oli 2,6 miljoni elanikuga linn, mis asus Tokyost 500 kilomeetri kaugusel edelas. Seekord aga jahmatas teda hele valgus. Valguse keskel nägi ta tagant valgustatud kehakuju, käed välja sirutatud.

Soovides rohkem teada, otsis Susumu internetis ning leidis foto Rio de Janeiros (Brasiilias) olevast hiiglaslikust kujust „Meie Lunastaja Kristus“. Ta järeldas, et ehk oli ta näinud Jeesust.

Vähe aja pärast nägi Susumu öösel unenäo, milles ta istus laua taga ning tema vastas istus Mees. Selle Mehe käed olid laual ja teda ümbritses ere vikerkaar.

Mõni päev hiljem, kui ta juuksurisse läks, taipas Susumu, et Mees unenäos oli Jeesus. Juukselõikust oodates lehitses ta üht raamatut kuulsatest maalidest, nägi seal Leonardo da Vinci maali „Püha õhtusöömaaeg“ ja tundis ära unenäos nähtud Jeesuse.

Unenäod ja nägemused jätkusid. Susumu nägi unes, et tema ja veel seitse meest võeti välismaal vangi. Ta nägi pealt, kuidas seitse meest ükshaaval tapeti. Kui tuli tema kord surra, haaras keegi teda selja tagant ja sosistas: „Ma olen kopti usust. Tule koos minuga.“

Sellel hetkel Susumu ärkas. Ta uuris internetist „kopti“ kohta järele ning oli hämmastunud, kui leidis, et vaid 55 kilomeetri kaugusel asus kopti kirik. Esimest korda kaalus ta võimalust, kas ta peaks minema kirikusse.

Mõni hommik hiljem oli Susumul veel üks nägemus. Ta nägi oma vaimusilmade ees justkui digitaalse kirjana jooksmas vasakult paremale sõnu „Matteuse evangeelium“. Ta ei teadnud, mida need sõnad tähendavad, ja nii vaatas ta internetist järele ning sai teada, et Matteuse evangeelium oli Piibli üks raamat. Kohe laadis ta alla Matteuse evangeeliumi audiovariandi ja hakkas seda autos kuulama.

Samal ajal küsis ta oma majapidajannalt, kellest ta teadis, et too oli kristlane, kus tema Jumalat kummardamas käib. Naine juhatas ta Seitsmenda Päeva Adventistide Osaka Keskuse kogudusse.

Susumu on üks neist paljudest ootamatutest külastajatest, kes ilmusid välja 2018. aastal Jaapani 161 eri paigas peetud enneolematutel evangeelsetel koosolekutel. Koguduse juhid polnud iial varem midagi sellist näinud riigis, kus kristlasi on ainult 0,7 protsenti elanikkonnast.

„Püha Vaim teeb Jaapanis midagi ebaharilikku; toob inimesi kogudusse ja veenab neid,“ ütles adventkoguduse esimees Ted N. C. Wilson, kes Susumuga kohtus. „Meil on vaja palvetada Püha Vaimu hilise vihma pärast sellistes riikides nagu Jaapan ja paljudes teistes kohtades, kus adventsõnum on hakanud üle voolama.“