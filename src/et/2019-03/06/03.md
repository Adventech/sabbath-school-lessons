---
title: Põhjus Jumalat kummardada
date:   05/08/2019
---

Kõikjal Piiblis innustatakse Jumala rahvast Teda kummardama, kuid meile esitatakse korduvalt ka põhjendusi, miks seda teha. Meil palutakse Teda kummardada selle pärast, kes Ta on ja mida Ta on teinud, ning Tema paljude omaduste pärast, kuhu kuuluvad Ta headus, õigus ja halastus. Kui meile meenutatakse, missugune on Jumal, mida Ta on meie heaks teinud (eriti Kristuse ristil) ja mida Ta teha tõotab, siis on meil igaühel põhjus Jumalat kummardada ja Teda ülistada.

`Loe 5Ms 10:17–22; Ps 101:1; 146:5–10; Js 5:16; 61:11. Kuidas innustavad need salmid meid Jumalat kummardama ja ülistama?`

Sellised kummardamise põhjendused ei olnud Jumala rahva jaoks uued. Nii mõnigi äsja vabastatud iisraellaste innukaimatest ülistustest oli vastus Jumala nähtavale sekkumisele nende heaks. Näiteks pärast seda, kui iisraellased olid Egiptusest välja toodud ja Punase mere ületanud, asusid Mooses ja Mirjam kogu rahvaga laulma kiitust Jumalale selle eest, mis äsja nende silme all oli toimunud ja millest neid oli päästetud (vaata 2Ms 15. ptk).

Sellistes sündmustes ilmnevat Jumala õiglust ja halastust ei tohtinud unustada. Kui inimesed hoidsid neid lugusid elavaina, jutustades neist korduvalt, innustasid Jumala teod ja õiglus edasistel aastatel neid ja järgnevaid põlvkondi jätkuvalt Jumalat kummardama. Üks sellise taasjutustamise ja kummardamise näide on kirjas 5Ms 10:17–22.

Jumala õiglus on esiteks lihtsalt osa Temast endast, Tema olemuse põhikomponent. „Jah, tõesti, Jumal ei tee ülekohut ja Kõigevägevam ei vääna õigust“ (Ib 34:12). Jumal on õiglane ja kannab õigluse eest hoolt – ning see on üks põhjus, miks Teda kummardada ja kiita.

Teiseks, Jumala õiglus ilmneb Tema õigetes ja õiglastes tegudes oma rahva ning kõigi vaeste ja rõhutute heaks. Tema õiglus on enamat kui vaid Tema iseloomu kirjeldus. Piibel kujutab pigem Jumalat, kes „kuulis vaeste appihüüdeid“ (Ib 34:28), kes tegutseb ja kellele teeb muret meie maailma ilmselge ülekohus. Lõpuks saab õiglus lõpliku võidu Jumala viimases kohtus ja Tema uueks loodud maailmas.

`Kui vana aja Iisraelil oli põhjust Issandat ülistada, kui palju enam on siis meil pärast risti põhjust Teda ülistada?`
