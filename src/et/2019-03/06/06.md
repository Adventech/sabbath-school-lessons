---
title: Halastus ja ustavus
date:   08/08/2019
---

Siis, kui Jeesus vastandus nii mõnelegi oma aja usujuhile, kes arvustas Teda „patustega“ koos söömise pärast, tsiteeris Ta prohvet Hoosead, käskides neil minna ja uurida oma raamatuid ning välja selgitada, mida Jumal tegelikult silmas pidas, kui Ta ütles: „Ma ei taha ohvrit, vaid halastust“ (Mt 9:13, tsitaat Ho 6:6).

Nagu näeme, elas Jeesus hoolivat ja teenimisvalmis elu. Tema läbikäimine kaasinimestega, Tema tervendamisimed ja paljud tähendamissõnad näitasid ning rõhutasid, et sel viisil elamine oli parim tee, kuidas väljendada tõelist Jumalale pühendumist. Usujuhid olid Tema suurimad kriitikud, kuid nad olid ka Tema kõige karmima kriitika sihtmärk. Nagu Jesaja-aegsed usuinimesed, nii uskusid nad, et religioossed tavad tagavad neile erilise suhte Jumalaga, kuigi nad kurnasid samal ajal vaeseid ja eirasid abivajajaid. Nende jumalakummardamine ja tegevus olid vastuolus ning Jeesus ei jätnud sellist silmakirjalikkust hukka mõistmata.

`Loe Mk 12:38–40. Kas Jeesuse ütlus, et nad „neelavad alla lesknaiste majad“ näib olevat selles loendis kohatu või tahab Jeesus just seda esile tõsta? Kuidas sa selgitaksid, et „need saavad seda rängema kohtuotsuse“?`

Võib-olla on Jeesuse hirmutavaim jutlus – eriti usurahvale – see, mille leiame Mt 23. peatükist? Jeesus mitte ainult ei kirjelda kuulajate usku sellisena, mis ei aita vähekindlustatud inimesi, vaid Ta peab niisugust usku ka vaestele koormate lisamiseks. Oma tegude kaudu või mõnikord oma tegude puudumise ja hoolimatuse kaudu nad Jeesuse sõnul „lukustavad taevariigi inimeste eest“ (Mt 23:13).

Kuid korrates mitme sajandi taguseid prohveteid osutas Jeesus otseselt kuristikule nende tõsise usuliste kommete ja ebaõigluse vahel, mida nad tähelepanemata jätsid ja millest kasu lõikasid. „Häda teile, kirjatundjad ja variserid, te silmakirjatsejad, et te maksate kümnist mündist ja tillist ja köömnest ning jätate kõrvale kaalukama osa Seadusest – õigluse ja halastuse ja ustavuse!“ (Mt 23:23). Jeesus oli kärme lisama, et need usulised tavad ja kombetalitused iseenesest ei ole valed, kuid need ei saa asuda kaasinimeste lahkelt kohtlemise asemele.

`Kuidas vältida lõksu mõelda, et tõe tundmisest ja selle olemasolust piisab?`