---
title:  Kummardage Loojat
date:   03/08/2019
---

### Selle nädala õppeaine
Ps 115:1–8; 5Ms 10:17–22; Ps 101:1; js 1:10–17; Js 58. ptk; Mk 12:38–40.

> <p>Juhtsalm</p>
> „Eks ole ju mulle meeldiv paast niisugune: päästa valla ülekohtused ahelad, teha lahti ikke rihmad, lasta vabaks rõhutud ja purustada kõik ikked? Eks see ole murda oma leiba näljasele ja viia oma kotta viletsad kodutud, kui sa näed alastiolijat ja riietad teda ega hoidu oma ligimesest?“ (Js 58:6, 7).

Isegi Vana Testamendi prohvetite kirjutiste kiire läbilugemine toob eredalt välja nende mure vaeste ja rõhutute väärkohtlemise pärast. Prohveteid ja Jumalat, kelle nimel nad rääkisid, solvas jämedalt see, mida nad nägid kõiki ümberkaudseid rahvaid tegemas (vaata näiteks Am 1. ja 2. ptk). Kuid eriliselt valdas neid pahameel ja kurbus siis, kui nad nägid, et Jumala rahvas – nii paljude jumalike õnnistuste vastuvõtja – tegi neidsamu ülekohtutegusid. Oma ajaloo ja Jumalast neile antud seaduste põhjal pidanuksid inimesed paremini teadma. Kahjuks see alati nii ei olnud ning prohvetitel oli palju öelda sündmuste kurva kulgemise kohta. 

Huvitav on leida sedagi, et paljud Vana Testamendi prohvetite hästituntud ütlused õigluse ja ebaõigluse kohta antakse tegelikult jumalakummardamise juhiste kontekstis. Saame peagi näha, et tõeline jumalakummardamine ei ole ainult miski, mis toimub usurituaali käigus. Tõeline jumalakummardamine on ka selline eluviis, mis jagab Jumala hoolt kaasinimeste hea käekäigu pärast ja püüab üles tõsta neid, kes on jalge alla tallatud ning unustatud.

_Selle nädala õppetükki õppides valmistud hingamispäevaks, 10. augustiks._