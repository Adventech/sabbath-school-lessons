---
title: Kummardamisviis
date:   07/08/2019
---

Kui prohvetid selgitavad suhet kummardamise ja õigluse vahel, innustavad nad kuulajaid astuma veel üht sammu: aktiivne hoolitsus vaeste ja rõhutute olukorra leevendamiseks ning abivajajate aitamine on iseenesest jumalateenimise oluline osa. Jesaja 58. peatükk on üks neist tekstidest, mis toob selle seose selgelt esile.

`Loe Js 58. ptk. Mis selle peatüki esimeses osas kirjeldatu põhjal on läinud Jumala ja Tema rahva vahelises suhtlemises valesti?`

Nagu eelnevalt nägime, arvustatakse siin inimesi, kes on aktiivselt religioossed. Nad näivad innukalt Jumalat otsivat, kuid on selge, et tulemust pole. Niisiis ütleb Jumal, et nad peaksid püüdma muuta seda, kuidas Jumalat kummardada; püüdma Jumalat teisel viisil teenida. Kui Tema saaks valida, kuidas nad Jumalat teenivad, siis soovitaks Ta „päästa valla ülekohtused ahelad, teha lahti ikke rihmad, lasta vabaks rõhutud ja purustada kõik ikked“ (Js 58:6). Samuti toitku nad näljaseid, pakkugu peavarju kodututele ja aidaku abivajajaid.

Selliseid tegevusi ei nimetata küll ainsaks kummardamisviisiks, kuid Jumal soovitab neile seda tungivalt kui üht kummardamisviisi – meetodit, mis võib olla parem nii mõnegi inimese traditsiooniks saanud jumalakummardamise tavadest. Selline kummardamine ei ole mitte ainult sissepoole keskendunud, vaid midagi, mis toob õnnistuse kõigile inimestele kummardajate ümber. „Religiooni tõeline eesmärk on vabastada inimesed nende patukoormast, kõrvaldada sallimatus ja rõhumine ning soodustada õiglust, vabadust ja rahu.“ – _Piibli kommentaarid, SPA välja antud_, 4. kd, lk 306.

Js 58:8–12 tõotab Jumal õnnistusi sellise teenimise eest. Tegelikult ütleb Jumal, et siis, kui inimeste tähelepanu on vähem keskendunud endale, leiavad nad, et Jumal töötab koos nendega ja nende kaudu ning parandab ja uuendab.

Huvitav on, et see peatükk seob niisuguse kummardamise uudse „rõõmuga“ hingamispäeva pidamisest. Oleme juba arutlenud hingamispäeva ja teenimise vahel olevate tugevate seoste üle, kuid neis salmides räägitakse mõlemast – need kutsuvad inimesi üles oma jumalakummardamist ja Tema õnnistuste avastamist taaselustama. Nende salmide üle mõtiskledes märkis Ellen G. White: „Neile, kes peavad hingamispäeva, on pandud kohustus teha heategevust ja halastustööd.“ – _Welfare Ministry_, lk 121.
