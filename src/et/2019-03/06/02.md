---
title: Ebajumalateenistus ja rõhumine
date:   04/08/2019
---

Varsti pärast seda, kui Jumal viis iisraellased Egiptusest välja, kohtus Ta nendega Siinai mäel ja andis neile kümme käsku kirjutatud kujul, sealhulgas esimesed kaks käsku selle kohta, et nad ei kummardaks teisi jumalaid ega teeks ebajumalaid (vaata 2Ms 20:2–6). Rahvas tõotas omalt poolt teha kõik, milleks neid kohustati, ning elada Tema rahvana (vaata 2Ms 24:1–13).

Aga siis, kui Mooses oli läinud üles mäele ligi kuueks nädalaks, hakkasid inimesed arutama, mis temast on saanud. Segarahva survel tegi Aaron kuldvasika ja lubas inimestel selle juurde ohvreid tuua, mille järel „rahvas istus maha sööma ja jooma ning tõusis üles mängima“ (2Ms 32:6). Issandat ja Moosest mõlemat haavas tõsiasi, kui kiiresti pöördusid inimesed Jumalast ära ja kummardasid ebajumalat – ning nähtavasti päästis ainult Moosese eestkostmine Iisraeli ärateenitud karistusest (vaata 2Ms 32:30–34).

Ebajumalateenistus oli aga kiusatus, millesse Jumala rahvas liiga sageli ühel või teisel viisil langes. Iisraeli ja Juuda kuningate ajalugu tähistavad ebajumalateenimise perioodid. Sellega kaasnesid häbiväärsed teod, millesse osa ebajumalaid teenivatest kuningatest oma rahva juhtis. Niisugune truudusetus oli korduvaks kõneaineks prohvetitele, keda Jumal saatis, et inimesi Tema juurde tagasi kutsuda. Sageli olid vaimulikule ärkamisele ja usulisele uuendusele kutsuvate mõtete hulgas ka üleskutsed kohelda paremini rahva seas olevaid vaeseid, abivajajaid ja kaitsetuid.

`Loe Ps 115:1–8. Millise tähtsa mõtte toob siinne autor esile?`

Inimlikkus kaldub muutuma selle asja või isiku sarnaseks, keda me kummardame või kes on meie jaoks keskpunktis. Niisiis oli päris loomulik, et hoolitsus kaasinimeste eest ja õiguse pärast kahanes, kui Jumala rahvas pööras selja õigluse Jumalale, et teenida ümberkaudsete rahvaste väärjumalaid, keda sageli kujutati sõdivate või sigitavate olevustena. Kui inimesed valisid endale teised jumalad, muutus nende suhtumine paljuski, sealhulgas selles, kuidas nad kaasinimesi kohtlesid. Issandale ustavaks jäämise korral jaganuks nad Tema hoolt oma keskel olevate abivajajate suhtes.

`Mõtle veel tõsiasjale, et me muutume selliseks nagu on meie teenimisobjekt. Mismoodi näeme selle põhimõtte ilmnemist kaasajal?`
