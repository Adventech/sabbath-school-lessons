---
title: Usuliste rõhujate vastu
date:   06/08/2019
---

Iisraeli ja Juuda kuningriikide parimail päevil tulid inimesed taas templisse Jumalat kummardama, kuigi ka siis oli nende kummardamine tihtilugu segunenud ebajumalateenistuse ja ümberkaudsete rahvaste religioonidega. Kuid prohvetite sõnul ei piisanud isegi inimeste parimatest usulistest püüetest, et pöörata neid pahedest, mida pandi selles riigis toime argielus. Ja vaatamata sellele, kui kõvasti nägi rahvas vaeva, et olla religioossed oma jumalateenimisrituaalide abil, ei suutnud nende vaimulike laulude muusika lämmatada vaeste ja rõhutute hüüdeid.

Aamos kirjeldab oma aja inimesi kui neid, kes „ahmite vaese järele ja tahate maal teha hädalisele lõpu“ (Am 8:4). Ta nägi nende soovi oma rituaalidega ühele poole saada, et siis taas turg avada ja asuda oma ebaausa äritsemise juurde, „et saaksime osta raha eest viletsa ja sandaalipaari eest vaese“ (Am 8:6).

`Loe Js 1:10–17; Am 5:21–24 ja Mi 6:6–8. Mida ütleb Issand sellistele usuinimestele nende rituaalide kohta?`

Oma prohvetite kaudu edastab Jumal karmid sõnad pilkava religiooni ja jumalakummardamise kohta, mis ei sobi kokku nende ümber olevate inimeste kannatuste ja rõhumisega. Am 5:21–24 loeme Jumala sõnu, et Ta „on nördinud“, „põlgab“ ja jälestab kogu nende jumalateenimist. Kokkutulekute kohta kasutatakse sõna „hais“ [eesti keeles „lõhn“] ning ohvrid ja muusika on enam kui väärtusetud.

Miika 6. peatükis näeme tervet rida ülespuhutud, lausa pilkavaid ettepanekuid selle kohta, kuidas veel kohasemalt Jumalat kummardada. Prohvet annab inimestele nöökiva soovituse põletusohvri asjus, seejärel suurendab ohvrit „tuhandete jäärade ja kümnete tuhandete õlijõgedeni“ (Mi 6:7), kuni kohutava – kuid mitte tundmatu – äärmusliku ettepanekuni ohverdada Jumala poolehoiu ja andestuse pälvimiseks oma esmasündinud laps.

Lõpuks aga tuleb see, mida Issand inimestelt tegelikult ootas, ja selleks oli „et sa teeksid, mis on õige, armastaksid headust ja käiksid alandlikult koos oma Jumalaga“ (Mi 6:8).

`Kas oled leidnud ennast kunagi süüdi olevat selles, et muretsed rohkem religioosse vormi ja rituaalide kui enda ümber olevate abivajajate aitamise pärast? Mida sellest kogemusest õppisid?`
