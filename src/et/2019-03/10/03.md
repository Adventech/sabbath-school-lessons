---
title: Kaastunne ja kahetsus
date:   02/09/2019
---

Pääste ja suure võitluse põiming kutsub meid tunnistama tõde elust, mis paneb aluse meie arusaamisele maailmast ja endast; selleks tõeks on. et meie ja meie maailm on pattulangenud, mõranenud ja patune. Meie maailm ei ole selline, nagu see loomisel olema pidi, ja ehkki kanname ikka veel Jumala nägu, kes meid lõi, oleme osa maailma viletsusest. Meie elus olev patt on loomult samasugune nagu kurjus, mis põhjustab kõikjal maailmas nii palju valu, rõhumist ja ekspluateerimist.

Seega tunneme õigusega maailma ja enda ümber olevate elude kannatust, ebamugavust, kurbust ja tragöödiat. Peaksime olema robotid, kui me ei tunneks selle elu valu. Psalmide raamatus olevad nutulaulud, Jeremija ja teiste prohvetite kurbus ning Jeesuse pisarad ja kaastunne näitavad, et niisugune reaktsioon maailmale ja selle kurjusele on asjakohane, eriti siis, kui kõne all on inimesed, keda see kurjus väga tihti vigastab.

`Loe Mt 9:36; 14:14; Lk 19:41, 42 ja Jh 11:35. Mis neis salmides äratas Jeesuses kaastunnet? Kuidas saab meie süda olla ümbritseva valu suhtes pehme?`

Meil on tarvis meeles pidada, et patt ja kurjus ei ole lihtsalt „seal väljas“ või kellegi teise rikutuse tagajärg: „Kui me ütleme: „Meil ei ole pattu“, siis me petame iseendid ja tõde ei ole meis“ (1Jh 1:8). Piibli prohvetite arusaamise kohaselt ei olnud patt tragöödia mitte nii väga sellepärast, et keegi astus „reegleist“ üle, vaid sellepärast, et patt oli purustanud Jumala ja Tema rahva vahelise suhte ning vigastab siiani teisi inimesi. See võib toimuda väikeses või suures mõõtkavas, kuid kurjus on sama.

Isekus, ahnus, alatus, eelarvamus, võhiklikkus ja hoolimatus on kogu maailma kurjuse, ebaõigluse, vaesuse ja rõhumise keskmes. Oma patususe tunnistamine on esimene samm selle kurja käsitlemisel, samuti esimene samm selles suunas, et lubame Jumala armastusel asuda oma õigele kohale meie südames: „Kui me oma patud tunnistame, on tema ustav ja õige, nõnda et ta annab andeks meie patud ja puhastab meid kogu ülekohtust“ (1Jh 1:9).

`Vaata endale otsa (kuid mitte väga lähedalt ega mitte liiga pikalt). Mil viisil oled sina rikutud ja osa suuremast probleemist? Mis on ainus lahendus ja ainus koht, kuhu vaadata?`