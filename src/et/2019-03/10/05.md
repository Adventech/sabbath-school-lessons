---
title: Meie ühine inimsus
date:   04/09/2019
---

Jeesus innustas oma teenimistöö ja õpetuste kaudu mitte kedagi välistama. Kõiki neid, kes Tema tähelepanu ausatel ajenditel saada püüdsid – olgu siis halva kuulsusega naised, maksukogujad, pidalitõbised, samaarlased, Rooma väesalga ülemad, usujuhid või lapsed –, tervitas Ta siira soojuse ja hoolitsusega. Nagu algusperioodi kogudus oma kujunemisjärgus avastas, kuulus sinna alla ka päästmise anni pakkumine.

Kui esimesed usklikud tasahaaval mõistsid, et evangeelium ei välista mitte kedagi, ei lisanud nad häid tegusid oma usule kui lihtsalt „kena“ käitumist. Selle järgi, kuidas nemad evangeeliumist aru said, olid head teod evangeeliumi tuum, kuna kristlased olid neid kogenud Jeesuse elus, tegevuses ja surmas. Kui nad maadlesid esilekerkivate vaidlusküsimuste ja kahtlustega, alguses juhid üksinda, nagu Paulus ja Peetrus (vaata näiteks Ap 10:9–20), seejärel kogudusena Jeruusalemma nõupidamisel (vaata Ap 15. ptk), hakkasid nad taipama seda vapustavat muutust, mida need head sõnumid olid toonud nende arusaamisesse Jumala armastuse ja kõigi kaasamise kohta ning kuidas see kõik peaks ilmnema nende elus, kes tunnistavad, et käivad Tema järel.

**Mida õpetab iga järgnev piiblisalm meie ühise inimsuse kohta? Kuidas peaks iga mõte mõjutama meie suhtumist kaasinimestesse?**

`Ml 2:10`

`Ap 17:26`

`Rm 3:23`

`Gl 3:28`

Gl 3:28 on teoloogiline kokkuvõte praktilisest loost, mille Jeesus jutustas heast samaarlasest. Selle asemel, et vaielda, keda oleme kohustatud teenima, lihtsalt läheme ja teenime ning oleme ju isegi valmis laskma ennast teenida neil, kellest me poleks oodanud, et nad meid teenivad. Üleilmse inimperekonna ühine osa realiseerub kõrgemal tasandil nende inimeste ühtses perekonnas, keda seob kokku evangeelium, Jumala päästev armastus, mis kutsub meid üles ühtsusele Temas: „Sest meie kõik oleme ühe Vaimuga ristitud üheks ihuks, olgu juudid või kreeklased, olgu orjad või vabad“ (1Kr 12:13).
