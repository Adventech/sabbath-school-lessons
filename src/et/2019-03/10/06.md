---
title: Igavene evangeelium
date:   05/09/2019
---

Evangeeliumi muutev üleskutse ja palve „kõigile paganahõimudele ja suguharudele ja keeltele ja rahvastele“ (Ilm 14:6) on kõlanud jätkuvalt kogu ajaloo kestel. Ilmutusraamat aga räägib selle sõnumi täiendatud teadaandmisest – head sõnumid Jeesusest ja kõik sellega kaasnev – lõpuajal.

`Loe Ilm 14:6, 7. Kõige tuntumalt võtab selle, millena evangeeliumi üldiselt mõistetakse, kokku Jh 3:16. Mida sisaldab ingli eriline sõnum salmis 7?`

Ilm 14:7 toob kokku kolm põhiosa, mida oleme juba tähele pannud, kui oleme õppinud Jumala murest kurjuse, vaesuse ja rõhumise vallas kogu Piibli jooksul:

Kohtumõistmine. Üleskutse mõista kohut – et õiglus majja saaks – on olnud korduvalt nende hüüd, keda ajaloo käigus on rõhutud. Õnneks kujutab Piibel Jumalat sellena, kes kuuleb ahastuses olijate karjeid. Näiteks Psalmides väljendatakse sageli, et ebaõiglaselt koheldud inimeste jaoks on kohus hea sõnum.

Kummardamine. Heebrea prohvetite kirjutised seovad sageli kokku kummardamise ja head teod, eriti, kui võrreldakse nende kummardamist, kes väitsid end olevat Jumala rahvas, pahategudega, mida nad sooritasid ja jätkuvalt tegid. Näiteks Js 58. peatükis ütles Jumal otsesõnu, et kummardamine, mida Ta enim igatses, olid head teod ning hoolekandmine vaeste ja abivajajate eest (vaata Js 58:6, 7).

Loomine. Nagu näinud oleme, esitab Jumal õiglase üleskutse inimkonna ühiseks pereks olemise alusel – et me kõik oleme loodud Tema näo järgi ja Tema armastab meid, et meil kõigil on Tema silmis väärtus ning et mitte kedagi ei tohi kaasinimene kurnata ega rõhuda ebaõiglase kasu saamise või ahnuse pärast. Näib olevat selge, et selline lõpuaja evangeeliumi kuulutamine on lai ja kaugeleulatuv üleskutse võtta vastu vabastus, lunastus ja uuendus, nagu on Jumala tahtmine kogu langenud inimkonna jaoks. Seega on Jumalal õige ja vale kummardamise ja tagakiusamise (vaata Ilm 14:8–12) keskel inimesi, kes seisavad selle eest, mis on õige, Jumala käskude ja Jeesuse usu eest – isegi keset kõige hullemat kurjust.

`Kuidas leida teid abivajajate teenimiseks ja samal ajal jagada nendega nii lootust kui ka hoiatust, mida kolme ingli sõnumites leiame?`
