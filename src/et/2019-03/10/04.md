---
title: Arm ja head teod
date:  03/09/2019
---

`Võta oma sõnadega kokku Ef 2:8–10. Mida räägivad need salmid meile armu ja heade tegude vahelisest suhtest?`

Piibel räägib meile, et lisaks kõigele muule loodi meid kummardama Jumalat ja teenima kaasinimesi. Üksnes oma ettekujutuses võime püüda aru saada, millised näinuksid need toimingud välja patuta keskkonnas.

Patu tõttu tunneme nüüd ainult rikutud ja pattulangenud maailma. Õnneks avab Jumala arm, mis väljendus ja kinnistus Jeesuse ohvris maailma pattude eest, meile tee andestusele ja paranemisele. Seega võime ka keset seda mõranenud eksistentsi olla oma elus järjest täielikumalt Jumala loova tegevuse osalised ning Jumal kasutab meid oma kaastöölistena, kui Ta parandab ja taastab kaasinimeste vigast ja kannatusrohket elu (vaata Ef 2:10). „Need, kes saavad, peavad teistele jagama. Appihüüded kostavad igast suunast. Jumal tahab, et inimesed teeniksid rõõmsalt kaasinimesi.“ – Ellen G. White, _Tervise teenistuses_, lk 103.

Veelkord, me ei tee häid tegusid – vaeste eest hoolitsemine, rõhutute meele ülendamine, näljaste toitmine – mitte selleks, et saada päästet või eelist Jumala ees. Usu kaudu on meil Kristuses olemas igasugune vajalik eelis Jumala ees. Küll aga mõistame, et kuigi oleme patused ja patu ohvrid, armastab Jumal meid sellest hoolimata ja on meid lunastanud. Kuigi heitleme ikkagi enesekesksuse ja ahnuse kiusatustega, pakub Jumala ennastohverdav ja alandlik arm uutmoodi elu ja armastust, mis meie elu muudab.

Kui vaatame ristile, näeme tohutut ja täielikku ohvrit, mis toodi meie heaks, ning mõistame, et meie ei saa mitte midagi lisada sellele, mida meile Kristuses pakutakse. Kuid see ei tähenda, et me ei peaks midagi tegema vastuseks sellele, mida meile Kristuses antud on. Hoopis vastupidi, meil tuleb vastata ning meile osutatud armastusele vastamiseks pole paremat võimalust kui osutada armastust kaasinimestele.

`Loe 1Jh 3:16, 17. Kuidas on neis salmides väga jõuliselt kirjas see, mismoodi peame ristile vastama?`
