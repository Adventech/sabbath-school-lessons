---
title: Toetav mõte
date:   06/09/2019
---

Loe Ellen G. White’i raamatust _Ajastute igatsus_ peatükki „Jumal meiega“, lk 19–26 ja raamatust _Tervise teenistuses_ peatükki „Päästetud teenimiseks“, lk 95–107.

„Jumal nimetab kogu maad oma viinamäeks. Kuigi see on praegu anastajate käes, kuulub see Jumalale. See on Tema oma loomise ja sama palju ka lunastamise kaudu. Kristus ohverdas end kogu maailma eest. „Sest nõnda on Jumal maailma armastanud, et ta oma ainusündinud Poja on andnud“ (Jh 3:16). Selle ühe anni kaudu on inimestele antud kõik teised. Kogu maailm saab iga päev Jumalalt õnnistusi. Iga vihmapiisk ja iga valguskiir, mis langeb tänamatule inimkonnale, iga leht, õis ja vili tunnistab Jumala rohkest kannatlikkusest ja Tema suurest armastusest.“ – Ellen G. White, _Kristuse tähendamissõnad_, lk 301, 302. „Kristuses ei ole juuti ega kreeklast, orja ega vaba (Gl 3:28). Kõik „on saanud lähedaseks Kristuse vere läbi“ (Ef 2:13). Ükskõik, missugused on erinevused religioossetes tõekspidamistes – kannatava inimese appihüüdu tuleb kuulda ja sellele tuleb vastata…

Kõikjal meie ümber on vaeseid, proovile pandud hingi, kes vajavad kaastundlikke sõnu ja abivalmis tegusid. On leski, kes vajavad kaastunnet ja abi. On orbe, kellesse Kristus käskis oma järelkäijatel suhtuda kui nende hoolde usaldatud varandusse. Liiga sageli minnakse neist hooletult mööda. Nad võivad olla räbalates, tahumatud ja igas mõttes ebameeldivad, kuid ometi on nad Jumala omad. Nad on ostetud kalli hinna eest ja nad on Tema silmis sama väärtuslikud kui meie. Nad on Jumala suure pere liikmed ning kristlased Tema majapidajatena vastutavad nende eest.“ – Ellen G. White, _Kristuse tähendamissõnad_, lk 386, 387.

**Küsimused aruteluks:**

`1. Kuidas panna vastu kiusatusele mõelda, et see, kui püüame teha häid tegusid ja aidata kaasinimesi, teeb meid kuidagi paremaks ja toob mingisugust kasu, mida Jumal peaks tunnustama?`

`2. Kas su kogudus on kogum, kus pole „erinevusi“, vaid kõik on üks Kristuses? Kuidas saab see rohkem niimoodi olla? Kuivõrd teisi kaasav su kogudus on?`

`3. Kuidas leida õige tasakaal abivajajatele hea tegemises lihtsalt sellepärast, et nad vajavad abi ja meie saame neid aidata, ning samal ajal nendeni evangeeliumi tõdedega jõudmises?`

**Kokkuvõte:** Lunastusplaanis ning Jeesuse elus ja ohvris väljendatud Jumala armastus pakub meile andestuse, elu ja lootuse. Selle armu saajatena püüame seda jagada kaasinimestega – mitte selleks, et lunastust ära teenida, vaid sellepärast, et meid on seda tegema loodud ja taasloodud. Ja kuna see nii on, muudab evangeelium suhteid ning paneb meid teenima, eelkõige neid, kes kõige enam abi vajavad.

---

Annetus >> Kohalik kogudus

Päikeseloojang 20:06
