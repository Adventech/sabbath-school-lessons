---
title: „Sest nõnda on Jumal armastanud…“
date:   01/09/2019
---

Jh 3:16 ütleb: „Sest nõnda on Jumal maailma armastanud…“ – ning algne kreekakeelne sõna on siin kosmos, mis tähendab „maailm kui loodud, hästi organiseeritud üksus“. – _Piibli kommentaarid, SPA poolt välja antud_, 5. kd, lk 929. See salm räägib inimkonna päästest, kuid lunastusplaan mõjutab kõike olemasolevat.

`Loe Rm 8:20–23. Mida õpetab see lunastusplaani laiemast hüvest?`

Muidugi, ühel tasandil puudutab päästmine meist igaühe isiklikku suhet Issandaga. Kuid see on midagi enamat. Õigeksmõistmine on tõepoolest rohkem kui enda pattude andekssaamine. Ideaalis näeme, kuidas Jumal loob Jeesuse ja Püha Vaimu väes oma perekonna, kes tähistab enda andeksaamist ja päästekinnitust muuhulgas sellega, et on maailmale oma heade tegude abil tunnistajaks.

`Loe Jh 3:16, 17. Kuidas aitab 17. salm avaramalt aru saada 16. salmist?`

Võtame omaks, et Jumal armastab teisigi inimesi peale meie. Ta armastab neid, keda meie armastame, ja see teeb meile rõõmu. Ta armastab neid, kelleni meie jõuame, ning selle tõe äratundmine innustab meid sageli nendeni jõudma. Kuid Ta armastab ka neid, kelle suhtes tunneme ebamugavust või keda isegi kardame. Jumal armastab kõiki inimesi, kõikjal, isegi neid, kes ei pruugi meile eriti meeldida.

Loomine on üks võimalus seda näidata. Piibel osutab järjekindlalt meie ümber olevale maailmale kui Jumala headust tõendavale faktile: „Tema laseb ju oma päikest tõusta kurjade ja heade üle ning vihma sadada õigete ja ülekohtuste peale“ (Mt 5:45). Elu ise on and Jumalalt ning vaatamata sellele, kuidas keegi isiklikult Jumalale vastab või Temasse suhtub, saab iga inimene selle anni.

`Kuidas peaks tajumine, et Jumal on loonud kaasinimesedki ja armastab neid, muutma meie suhtumist kaasinimestesse ja olukordadesse, milles nad viibivad?`
