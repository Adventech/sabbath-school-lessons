---
title: Misjonilugu
date: 06/09/2019
---

#### Pool pätsi leiba

_Loo on kirja pannud Andrew McChesney._

Maia astus pärast jumalateenistust Valentina juurde nisuleiva pätsiga.

„Valja, palun võta see,“ ütles ta leiba ette sirutades.

40aastane Valentina vaatas näljase pilguga leiba. Ta ei olnud üle kuue kuu raasukestki leiba söönud. Gruusiast lahkulööva piirkonna Abhaasia pealinna Suhhumi poelettidelt oli võimatu leiba leida. Oli 1993. aasta ning kuudepikkune relvakonflikt Gruusia ja Abhaasia sõjajõudude vahel oli põhjustanud põhitoiduainete nappuse.

„Palun, võta see,“ ütles 45aastane Maia veelkord, leib endiselt ette sirutatud. „See on sulle minu poolt.“

Valentina raputas aeglaselt pead.

„Ma ei saa seda sinult võtta,“ ütles ta. „Sa vajad seda sama hädasti nagu meiegi.“

Maia hakkas nutma.

„Palun võta see,“ ütles ta. „Sa tulid nii kaugele meid aitama. See on kingitus, mille ma tahan sulle anda, aga sina keeldud seda vastu võtmast!“

„Olgu,“ ütles Valentina lõpuks leebudes. „Aga lõikame leiva pooleks. Sina võta pool ja mina võtan poole.“

Naised poolitasid leiva noa abil kogudusemaja köögis; kogudusemajas käis regulaarselt palvetamas ja Piiblit lugemas umbes 40 inimest ja neid juhendas Valentina abikaasa Pavel Dmitrienko, kes oli seitsmenda päeva adventistide pastor.

Mõni hetk hiljem lahkusid Valentina ja Pavel sellest majast ning asusid 15kilomeetrisele koduteele.

Valentina naeratas, kui ta mõtles oma kotis olevale leivale. Ta ootas, mil saab sellest õhtul veega keedetud lihtsa odrasupi juures mõnu tunda.

„Ma teen supi ja me sööme seda päris leivaga,“ ütles ta.

Pavel saatis talle õnneliku naeratuse. Temagi tahtis leiba süüa.

Poolel teel koju kohtas abielupaar ühel sillal eakat naist. Naine oli kõhn ja ta riided olid räpased. Naine vaatas Valentinale otsa.

„Tütar,“ ütles ta väriseva häälega, „juhtub sul olema tükike leiba?“

Valentina tõmbas kohe kotist pooliku leivapätsi ja kinkis selle naisele.

„Jah, mul on, armas vanaema,“ ütles ta. „Palun, võta see.“

Eakas naine nuttis, kui ta leiva võttis.

„Aitäh,“ ütles ta ning pisarad jooksid mööda ta määrdunud kortsulisi põski. „Ma pole kolm päeva söönud. Sa päästsid mu surmast.“

Valentina ja Pavel jätkasid koduteed, rõõmsad naeratused näol säramas. Nad olid õnnelikud, et võisid ohverdada oma kallikspeetud leiva.

„Me andsime vanaemale selle, mida ise enim tahtsime, ja päästsime ta elu,“ ütles nüüd juba 65aastane Valentina, kellega vestlesime tema kodus Belgorodis, Venemaal. „See oli päris ohver – ja see tegi meid rõõmsamaks kui iial varem.“
