---
title: Rikas mees ja Laatsarus
date:   21/08/2019
---

Tähendamissõnas rikkast mehest ja Laatsarusest (vaata Lk 16:19–31) kõrvutab Jeesus kahe mehe elu – üks oli rikas ja teine meeletult vaene. Sotsiaalhoolekande, kogukonna haiglate või supiköökide puudumise tõttu oli tavaline komme, et abivajajad, vigased või need, kes muud moodi toime ei tulnud, palusid jõukate inimeste kodude ees almuseid. Loodeti, et rikkad on helded jagama pisut oma jõukusest kannatuste leevendamiseks. Kuid selles loos oli rikas mees „isekalt ükskõikne oma kannatava venna vajaduste suhtes.“ – Ellen G. White, _Kristuse tähendamissõnad_, lk 261. Eluajal jäi nende kummagi olukord muutumatuks, kuid tuli surm ja, nagu Jumal otsustas, muutus nende seis täiesti vastupidiseks.

`Võrdle Lk 16:19–31 Lk 12:13–21ga. Mis on nende kahe loo puhul sarnane ja mis erinev ning mida need koos meile õpetavad?`

Kummagi loo juures pole tõendeid, et inimesed rikastusid kurja tehes. Võib-olla töötasid nad mõlemad kõvasti, majandasid hoolikalt ja olid Jumalast õnnistatud. Kuid midagi näib minevat viltu nende suhtumises ellu, Jumalasse, rahasse ja kaasinimestesse ning see läheb neile igavesti kalliks maksma.

Kuna lugu rikkast mehest ja Laatsarusest joonistatakse meie silme ette Jeesuse-aegse rahvaliku hauataguse elu kujundlikkuses, õpetab see meile, et valikud, mida langetame selles elus, mõjutavad järgnevat. Meie valikud ja eelisjärjestus saavad avalikuks selles, kuidas reageerime neile, kes otsivad või vajavad meie abi. Nii nagu „Aabraham“ kannatavale rikkale mehele välja ütleb, pakub Piibel rohkem kui piisavalt juhiseid paremaks valikuks: „Neil on Mooses ja Prohvetid, kuulaku nad neid!“ (Lk 16:29).

Jeesus õpetab, et jõukuse kiusatused – ükskõik, kas jõukuse olemasolu, sellest kinni hoidmine või selle otsimine – võivad tõmmata meid Tema riigist ja kaasinimestest eemale, enesekesksusesse ning enesekindlusesse. Jeesus kutsub meid üles otsima esiteks Tema riiki ning jagama saadaolevaid õnnistusi enda ümber viibivate inimestega, eriti abivajajatega.

`Ükskõik, milline on su rahaline seis, kuidas olla ettevaatlik, et raha või rahaarmastus ei moonutaks su vaadet sellele, millele peab kristlase tähelepanu olema suunatud?`
