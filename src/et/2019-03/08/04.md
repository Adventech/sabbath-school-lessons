---
title: Halastaja samaarlane
date:   20/08/2019
---

`Loe Lk 10:25–27. Jeesusele küsimuse esitanud seadusetundja pakkus välja tavapärase kokkuvõtte Vana Testamendi korraldustest elada Jumalale vastuvõetavat elu. Kuidas on need kaks käsku seotud?`

Kui Jeesusele küsimus esitati, jõudis Ta oma vastusega sageli tulemuseni, mis erines tunduvalt küsija oodatust. Vastusena 3Ms 19:18 antud juhistele „armasta oma ligimest nagu iseennast“ näisid paljud Jeesuse-aegsed usuinimesed kulutavat oma aega ja energiat aruteludele, kui kaugele see „ligimese“ põhimõte ulatub ja mis seab piirid.

Jeesus oli juba püüdnud avardada oma järelkäijates selle mõiste tundmist, paludes neil mitte ainult oma naabreid armastada, vaid teha head igaühele: „Aga mina ütlen teile: Armastage oma vaenlasi ja palvetage nende eest, kes teid taga kiusavad, et te saaksite oma taevase Isa lasteks – tema laseb ju oma päikest tõusta kurjade ja heade üle ning vihma sadada õigete ja ülekohtuste peale“ (Mt 5:44, 45).

Kui religioosse seaduse asjatundja püüdis Jeesust proovile panna, esitas ta vaidlusaluse küsimuse: „Kes siis on mu ligimene?“ (Lk 10:29). Vastuseks jutustas Jeesus loo halastajast samaarlasest, kuid lõplik vastus ei seletanud lahti seadusetundja küsimust „ligimese“ kohta. Selle asemel ütles Jeesus hoopis: „Siis mine ja tee sina nõndasamuti!“ (vaata Lk 10:36, 37).

`Loe Lk 10:30–37. Jeesus kõrvutab kolme tegelast, kes näevad abi vajavat meest teeservas lamamas. Milline tähtsus sellisel võrdlusel on?`

Jeesuse õpetussõnade puhul oli tavapärane, et Tema kõige karmima kriitika osaliseks said need, kes väitsid end olevat usklikud, kuid ilmutasid vähe huvi kaasinimeste kannatuste vastu. „Jutustuses halastajast samaarlasest selgitas Kristus tõelise usu olemust. Ta näitas, et see ei seisne süsteemis, usutunnistuses ega traditsioonides, vaid armastustegudes, teiste heaks elamises ja südameheaduses.“ – Ellen G. White, _Ajastute igatsus_, lk 497.

Selles õpetuses osutab Jeesus väljaheidetule, kellelegi, keda peeti Jumala suhtes truudusetuks, näitamaks, et Jumala üleskutse on kõikide jaoks, kes ütlevad end olevat Tema järelkäijad. Kui meie, sarnaselt Jeesuse tollaste kuulajatega, tuleme Jeesuse käest küsima, mida teha, et pärida igavene elu, ütleks Ta meile lõppkokkuvõttes, et läheksime ning oleksime ligimeseks igale abivajajale.
