---
title: Kurja äravõitmine heaga
date:   19/08/2019
---

Kui mõtleme Jeesuse õpetustele, tasub meeles pidada inimesi, kellele Ta rääkis, ja olukordi, milles nad elasid. Jeesus hakkas ligi tõmbama suuri rahvahulki piirkondades, kus Ta töötas (vaata Mt 4:25; 5:1). Enamasti oli tegu tavaliste inimestega, kes elasid Rooma impeeriumis riiklikult kehtestatud reeglite järgi, osa aga olid juudi valitsejad ja usujuhid. Tavainimeste elu oli keeruline. Neil oli oma elus vähe valikuid, neid koormasid rängad maksud ja masendasid usulised traditsioonid.

Niisuguseid inimesi õpetades kandis Jeesus ilmselgelt hoolt selle eest, et pakkuda neile viisi paremaks eluks, elada väärikalt ja julgelt olukordadest olenemata. Üks selline näide leidub Mt 5:38–48. Need juhised on lausa kõnekäändudeks muutunud: „pööra ette teine põsk“, „anna oma seljast särk“ ja „käi lisakilomeeter“. Kuid tuttavlikkuse taga on põhimõtteline tegevus ja suhtumine, mida Jeesus siin õpetab.

Jeesuse kirjeldatu oli paljude Tema kuulajate jaoks argikogemus. Sageli olid nende „isandad“ või peremehed neilt midagi vägivaldselt ära võtnud. Tihtilugu langesid nad võlgadesse või kaotasid omanduse, mis läks maaomanikele ja laenuandjatele. Nende maa okupeerinud Rooma sõdurid sundisid neid sageli orjatööd tegema. Jeesus õpetas inimestele, et nad reageeriksid ausameelselt, kohtleksid rõhujaid paremini, kui nood väärisid, ja hoiaksid seda tehes alal oma inimlikkuse. Kuigi sellised rõhujad püüdsid rakendada võimu, oli inimestel alati vabadus valida, kuidas nad vastavad, ning vägivallatu vastupanu ja lahke vastamisega paljastasid nad rõhujate kurjuse ja teoksil oleva ebaõigluse.

`Võrdle Mt 5:38–48 Rm 12:20, 21ga. Kuidas elame neid suurepäraseid põhimõtteid oma elus läbi?`

Jeesus võttis kogu „Seaduse ja Prohvetid“ – kõik pühad kirjutised, mida me sageli nimetame Vanaks Testamendiks – kokku lihtsa põhimõttena, mida on hakatud tundma kuldse reegli nime all: „Kõike siis, mida te iganes tahate, et inimesed teile teeksid, tehke ka nendele!“ (Mt 7:12). `Mismoodi püüad just praegu teha seda, mida meid siin teha kästakse, vaatamata sellele, mida niisugune teguviis maksma läheb?`
