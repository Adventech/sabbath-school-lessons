---
title: Misjonilugu
date: 23/08/2019
---

#### Arst nõuab aborti

_Loo on kirja pannud Andrew McChesney._

60aastane vanaema Dina, kes elas Nõukogude Liidus, palvetas iga päev: „Issand, saada mulle kedagi, kellele saaksin rääkida Sinust.“

Ühel päeval pärast palvetamist ootas Dina bussi Petropavlovsk-Kamtšatskis, Kamtšatka Kaug-Ida rajooni pealinnas. Ta märkas üht lapseootel naist ja küsis: „Kas ootate?“

Naine hakkas nutma.

Dina sai teada, et see naine, Ljuda Savostina, ootas oma esimest poega, kuid arst oli nõudnud, et ta laseks teha abordi.

„Mul on juba väike tüdruk ja ma olen alati poega tahtnud,“ ütles Ljuda, pisarad põski mööda voolamas. „Kuid arst ütles mulle, et kui ma püüan seda last saada, sünnib tema surnult ja mina suren.“

Dina lohutas naist ja kutsus teda hingamispäeval oma kodukirikusse. Ljuda polnud kunagi kirikus käinud, kuid ta nõustus tulema.

Hingamispäeval kuulasid Dina ja Ljuda koos 12 koguduseliikmega pastor Jakov Kulakovi jutlust Jumala ustavusest. Pärast rääkis Ljuda oma dilemmast pastorile. Tema julgustas naist Jumalat usaldama ning palvetas tema eest.

Esmaspäeval teatas Ljuda arstile, et ta jätab lapse alles.

„Oled sa hulluks läinud?“ küsis arst.

Kui arst ei suutnud Ljudat kõigutada, kutsus ta kohale naise abikaasa Vladimiri. Hiljem kodus sarjas Vladimir Ljudat. „Kas sa oled nii isekas, et oled valmis surema ja jätma oma tütre emata?“ küsis mees.

„Ma kannan last edasi,“ vastas Ljuda. „Ma usaldan Jumalat.“

„Kes see Jumal on, kellest sa räägid?“ küsis mees. „Jumalat ei ole!“

Järgmisel hingamispäeval läks Ljuda uuesti kirikusse. Ja sellele järgneval. Varsti ta ristiti.

Arsti sõnad osutusid valeks. Laps sündis elusana ja Ljuda ei surnud. Väike Sergei aga oli haiglane laps ja kannatas krampide käes.

Ühel päeval, kui Sergei oli umbes üheaastane, tuli talle hirmus kramp. Ta hingamine seiskus kümneks sekundiks. Kahekümneks sekundiks. Ta huuled tõmbusid sinkjaks.

Ljuda langes põlvili, hüüdes: „Issand, sina andsid sellele poisile elu, palun ära võta seda ära!“

Ta abikaasa tormas tuppa.

„Tule siia ja palveta!“ käskis Ljuda teda. „Meil läheb vaja ka sinu usku!“

Vladimir vajus põlvedele. „Issand, ma usun!“ hüüdis ta.

Sellel hetkel hakkas laps hingama.

Kogu pere sai adventistideks ja nüüd juba 40ndais eluaastais lapsed on jäänud ustavateks koguduseliikmeteks, ütles 66aastane pastor Kulakov, kes pärast jäi 41aastast evangeeliumitööd pensionile ja elab Podolskis, Moskvast lõuna pool.

Miks sai see perekond adventistideks? Põhjus on selles, et üks vanaldane naine palvetas igal hommikul: „Issand, saada keegi, keda ma saan täna Sinu juurde juhtida,“ ütles pastor Kulakov „Selles palves on vägi,“ teatas ta.
