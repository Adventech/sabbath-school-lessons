---
title: Mäejutluse sissejuhatus
date:   18/08/2019
---

Jeesuse pikim jutlus – või õpetuste kogu – on mäejutlus. Ta alustab seda kolme peatükki hõlmavat ülevaadet elu kohta Jumala riigis väärtuste loeteluga, mis on saanud tuntuks õndsakskiitmiste nime all.

`Loe Mt 5:2–16. Millised ühisjooned on neil üheksal väärtusel ehk mis laadi inimesi nimetab Jeesus „õndsaiks“?`

Neis sõnades peituva sügava vaimulikkuse kõrval ei tohi me unustada ka neis olevaid praktilisi teadmisi. Jeesus soovis, et me märkaksime vaesust iseendas ja maailmas. Samuti rääkis Ta õigusest (osa piiblitõlked tõlgib selle „õigluseks“), alandlikkusest, halastusest, rahutegemisest ja südamepuhtusest. Peaksime tähele panema muutusi, mida nende põhimõtete järgi elamine nii meis kui ka meie maailmas esile toob. Selliseid praktilisi teadmisi rõhutavad Jeesuse ütlemised, milles Ta kutsus oma jüngreid tungivalt üles olema maailmas soolaks ja valguseks (Mt 5:13–16).

Õigesti kasutatuna muudavad sool ja valgus olukorda seal, kus neid kasutatakse. Sool toob esile kõrvalmaitsed ja säilitab toiduaineid, millele seda on lisatud; see kujutab headust, mida peaksime edasi andma enda ümber olijaile. Samalaadselt tõrjub valgus pimeduse, paljastab takistused ja ohud, muudab kodu või linna turvalisemaks ja näitab kätte, mis suunas liikuda, isegi kui siht on kaugemal. Otsekui valgus pimedal ööl, ütles Jeesus, „nõnda paistku teiegi valgus inimestele, et nad teie häid tegusid nähes ülistaksid teie Isa, kes on taevas“ (Mt 5:16).

Mõlemad sümbolid – nii sool kui ka valgus – osutavad jüngrite vastutusele mõjutada ja paremaks muuta nende ümber olijate elu. Oleme sool ja valgus, kui oleme kurvad õigel põhjusel, kui meil on puhas süda, kui viljeleme alandlikkust, ilmutame halastust, oleme rahutegijad ja talume rõhumist. Seega alustab Jeesus oma jutlust üleskutsega rakendada ellu need Tema riigi tihtilugu „alahinnatud väärtused“.

`Mismoodi toimib su kogudus soolana ja valgusena teie kogukonnas? Kuidas on teie kogukond parem sellepärast, et su kogudus tegutseb seal? Teisalt, kui läheksite laiali, siis mida see teie kogukonnas muudaks?`