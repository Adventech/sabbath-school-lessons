---
title: Neist vähim
date:   22/08/2019
---

Veel üks kord, kui Jeesuselt midagi küsiti ja Tema andis ootamatu vastuse, leidub Mt 24. ja 25. peatükis kirja pandud jutluses. Jüngrid tulid Jeesuse juurde ning küsisid Jeruusalemma templi hävitamise ja Jeesuse tagasituleku aja kohta (vaata Mt 24:1–3). Oma laiemat vastust kokku võttes tuletas Jeesus meelde näljaste toitmist, janustele juua andmist, võõraste vastuvõtmist, alastiolijate riietamist, haigete hooldamist ja vangisolijate külastamist. Ta kinnitas neile: „Mida te iganes olete teinud – või olete jätnud tegemata – kellele tahes mu kõige pisematest vendadest, seda te olete teinud mulle!“ (vaata Mt 25:40, 45).

Öeldu on seotud küsimustega, millega see lõpukohust kujutav jutt algas. Kogu Mt 24. peatükis vastas Jeesus täiesti otse jüngrite küsimustele, esitades tunnusmärke ja hoiatusi Jeruusalemma hävitamisest ning maailma ajaloo lõpust, kuid Ta rõhutas vajadust „valvata“ ja elada Tema tagasituleku tõotuse valgel väärikalt. Mt 25. peatüki alguses kutsub jutustus tarkadest ja rumalatest neitsitest üles vajadusele valmistuda ootamatuks või viibivaks tagasitulekuks; jutustus kolmest sulasest tõstab esile vajaduse elada ootamise ajal väärikalt ja viljakalt; seejärel räägib tähendamissõna lammastest ja sikkudest täpsemini ülesannetest, mida Jumala rahvas peaks täitma.

`Loe Mt 25:31–46. Millest Jeesus meile siin räägib? Miks ei tähenda see tegude kaudu päästetud saamist? Kuid mida õpetavad Tema sõnad selle kohta, mida tegelikult tähendab saada päästetud usu kaudu?`

Jeesuse ütlus – kui teenime kaasinimesi, siis teeme seda Temale – peab ümber kujundama kogu meie suhtlemise ja hoiakud. Kujuta ette, et sul on võimalik kutsuda Jeesus enda juurde sööma või külastada Teda haiglas või vanglas. Jeesus ütles, et me teeme just seda, kui teenime oma kogukonnas olevaid inimesi. Sel moel pakub Ta meile uskumatu võimaluse!

`Loe palvemeelselt läbi see, mida Jeesus neis salmides ütles. Kuidas mõistame mõtet, et Tema samastas ennast näljase, alastiolija ja vangistatuga? Millise tohutu tänuvõla esitab see meile ja meie eluviisidele?`
