---
title:  Hingamine maa jaoks
date:   18/07/2019
---

Nagu juba näinud oleme oli hingamispäev Iisraeli rahva eluringi juurdunud osa. Kuid hingamispäeva põhimõte kandus iganädalasest päevast kaugemale. See hõlmas ka erilise puhkuse igal seitsmendal aastal ning kulmineerus juubeliaastaga pärast seitset seitsmeaastakut, tähendab igal viiekümnendal aastal.

`Loe 3Ms 25:1–7. Mis väärib sedalaadi teabe puhul märkimist? Kuidas on sinul võimalik seesugune põhimõte oma ellu ja töösse lülitada?`

Hingamisaasta võimaldas haritaval maal jääda aastaks ajaks kesapõlluks. See on märkimisväärne maa eest hoolitsemine ning seesugust põllumajanduslikku tarkust on laialdaselt hinnatud.

Seitsmes aasta oli tähendusrikas ka orjade jaoks (vaata 2Ms 21:1–11). Juhul kui mõni iisraellane jäi sellistesse võlgadesse, et pidi ennast orjaks müüma, tuli ta seitsmendal aastal vabaks lasta. Samamoodi tuli seitsmenda aasta lõpul kustutada maksmata võlad (vaata 5Ms 15:1–11).

Nagu manna, millega Jumal iisraellasi kõrbes varustas, nii oli sellel aastal põllukultuuride istutamata jätmine usaldustegu – usaldamine, et Jumal varustab eelneval aastal piisavalt ja maapind kannab ise hingamisaastal küllalt saaki. Sarnaselt oli orjade vabakslaskmine ja võlgade kustutamine ühtaegu nii halastus kui ka Jumala väe usaldamine – et Tema hoolitseb meie vajaduste eest. Teatud mõttes oli inimestel vaja õppida, et ise toime tulemiseks pole neil vaja üksteist kurnata.

Hingamispäeva põhimõtted ja arengusuund olid tihedalt seotud kogu iisraellaste ühiskonna ülesehitusega. Sarnaselt peab kaasaegne hingamispäeva pidamine olema vaimulik seisund, mis kujundab ümber kõik meie teised päevad. Praktilises mõttes on hingamispäev üks viis, kuidas rakendada ellu Jeesuse juhtnöör otsida esmalt Tema riiki. „Teie taevane Isa teab ju, et te seda kõike vajate… siis seda kõike antakse teile pealegi“ (Mt 6:32, 33).

`Mismoodi peaks hingamispäeva pidamine muutma sinu nädala ülejäänud kuut päeva? Kui sa oled ahne, isekas ja hoolimatu pühapäevast reedeni, siis mis kasu sest tegelikult on, kui sa hingamispäeval niisugune pole? (Või kas saad tegelikult hingamispäeval mitte niisugune olla, kui oled selline kõigil teistel nädalapäevadel?)`
