---
title: Võrdsuse päev
date: 16/07/2019
---

_Üks mõte, mis ilmneb 2Ms 20. peatükis ja 5Ms 5. peatükis olevast kümne käsu kiirest läbilugemisest, on tõsiasi, et neljas käsk on teistest kõige üksikasjalikum. Samal ajal kui osa käske on mõnes tõlkevariandis edasi antud napilt paari sõnaga (heebrea keeles saab mõnd väljendada ainult kahe sõnaga), jätab neljas käsk ruumi selgitusele, miks, kuidas ja keda hingamispäevaga meeles peetakse._

`Loe 2Ms 20:8–11. Mida on siin öeldud sulaste, võõraste ja isegi loomade kohta ning mida see tähendab?`

Hingamispäeva üksikasjade puhul väärib märkimist tähelepanu pööramine teistele. Sigve K. Tonstad arutleb, et seesugune käsk on maailma kõikide kultuuride seas ebatavaline. Hingamispäeva käsk, selgitab ta, „paneb tähtsuse järjekorra paika alt üles ja mitte ülevalt alla vaates, arvestades esmalt ühiskonna nõrgimate ja kaitsetuimate liikmetega. Erilist äramärkimist leiavad need, kes vajavad puhkust enim – ori, välismaalane ja koormaloom. Seitsmenda päeva hingamises leiavad endale liitlase õigusteta inimesed, samuti sõnatud loomad.“ – _The Lost Meaning of the Seventh Day_ (Michigan: Andrews University Press, 2009), lk 126, 127.

Selle käsu erilise tähelepanu all on mõte, et hingamispäev olgu päev, millest kõik rõõmu tunnevad. Hingamispäeva taustal oleme kõik võrdsed. Juhul kui sa oled nädala jooksul tööandja, ei ole sul voli lasta oma alluvatel töötada hingamispäeval. Põhjus on selles, et Jumal andis ka neile puhkepäeva. Juhul kui sa oled kõik muud päevad töövõtja – või lausa ori –, tuletab hingamispäev sulle meelde, et Jumal on sind võrdväärseks loonud ja lunastanud ning Jumal kutsub sind üles seda tähistama teisiti kui oma tavalisi askeldusi tehes. Ka need inimesed, kes ei pea hingamispäeva – „võõras, kes su väravais on“ (2Ms 20:10) –, saagu hingamispäeval hingata.

Selline mõttekäik muutis tähelepanuväärselt iisraellaste vaatenurka; olid nad ju ise äsja kogenud orjust ja tõrjutust. Nüüd, kui nad olid ennast uuel maal sisse seadmas, ei tahtnud Jumal, et nad võtaksid omaks enda kunagiste rõhujate kombed. Samal ajal, kui Jumal andis neile üksikasjalikud korraldused ühiskondliku elu jaoks, andis Ta neile (ja tegelikult meile kõikidele) iganädalase võimsa meeldetuletuse sellest, kui võrdsed me kõik Jumala ees oleme.

`Kuidas saad oma kogukonnaliikmetele avada hingamispäeva mõtte – mismoodi saavad sinu kaasinimesed su hingamispäeva pidamisest kasu?`
