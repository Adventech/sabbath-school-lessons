---
title: Misjonilugu
date: 19/07/2019
---

#### Maohammustus muudab küla

_Loo on kirja pannud Wilson Measapogu._

Sundar Raos, 27aastases talutöölises tärkas huvi siis, kui valge mees ilmus Indias tema külla ja luges laupäeviti mustast raamatust Loojast-Jumalast.

Sundarit köitsid Ameerika Ühendriikide misjonäri Theodore R. Flaizi piiblilood ning ta otsustas hakata järgima tema Jumalat.

Sundari peremees oli tige, kui Sundar ei läinud esimesel hingamispäeval põllule. Tema viha kasvas, kuna Sundar puudus laupäeviti töölt.

Kodus vihastas Sundar oma sugulasi sellega, et ei osalenud enam perekonna usupühadel, sealhulgas maojumal Naga kummardamises.

Mõne aja pärast otsis Sundar rahu sellega, et ehitas maja kohe küla piiri tähistava oja taha. Varsti ta abiellus ja paarile sündis tütar.

Ühel päeval, kui Sundar oli 29aastane, palus peremees tal laupäeval tööle tulla. „Enne, kui su jumalateenimine laupäeval lõppeb, tule ja aita heinapallid kokku lugeda,“ nõudis ta.

Sundar kuuletus vastumeelselt. Ta saabus heinamaale pärast päikeseloojangut, kuid enne pimedat. Teiste abiga luges ta heinapallid kokku. Kuna ta märkas üht väikest heinasaadu suurema kõrval, tonksas ta seda jalaga suurema suunas. Sekundi murdosa jooksul viskus heinte seest välja noor kobra, salvas teda jalga ja põgenes.

Mingit arstiabi polnud käepärast ning Sundar teadis, et peagi ta sureb.

Külaelanikud ei kahelnud põrmugi selles, et Naga karistas teda.

„Naga on sinu peale väga vihane,“ ütles keegi.

„Sellepärast, et sa oled küla kõikidele jumalatele sõnakuulmatu,“ teatas teine.

Sundar hakkas higistama. Varem eemale hoidunud pereliikmed kogunesid tema ümber ja nutsid. Küla ootas, et ta silmad sulguvad ja ta sureb.

Kuid seda ei juhtunud. Möödus tund. Kaks tundi. Kohale kutsuti üks maohammustuse asjatundja, et ta Sundari jalga uuriks. Asjatundjat pani jahmatama see, mida ta nägi. Ta teatas, et kobra oli tabanud Sundarit oma suu ülaosaga, mitte aga mürgihammastega, ning oli hirmunult põgenenud, ilma et oleks end teist korda salvamisega vaevanud.

Järgmisel päeval olid külaelanikud imestunud, kui nägid Sundarit terve ja õnnelikuna.

„Valge mehe Jumala kaitse päästis ta kobra hammustuse eest,“ ütlesid nad.

Sellest hetkest peale, 1957. aastal, hakkas mitu külaelanikku koos Sundariga hingamispäeva pidama.

Viis aastat pärast maohammustust sündisin Sundarile mina.

Täna on Gudem Madhavaram adventistide küla. Siit on võrsunud 40 pastorit ja piiblitöölist ning palju haridustöötajaid ja meedikuid. Laupäeviti peatab kogu küla töö, et kummardada Loojat-Jumalat. Selline on Jumala vägi, kes pööras maohammustuse õnnistuseks.

_Wilson Measapogu on Seitsmenda Päeva Adventistide Aasia Lõunaosa Divisjoni täitevsekretär; sellesse divisjoni kuulub India. Tema isa suri 2017. aasta augustis 77aastasena._
