---
title: Tabiita tegevus ja tunnistustöö
date:   26/08/2019
---

Kui kogudus hakkas levima (nagu Jeesus oli ette öelnud) „Jeruusalemmas ja kogu Juuda- ja Samaariamaal ning ilmamaa äärteni“ (Ap 1:8), võtsid uued usklikud omaks Jeesuse usu ja tegevuse. Nende hulgas oli Tabiita Joppe linnas. Tõenäoliselt võttis ta tõsiselt Jeesuse korraldust riietada alastiolijaid ning tegi seda otsekui Jeesusele (vaata Mt 25:38, 40).

`Loe, kuidas Tabiitat ja tema tegevust Ap 9:36 iseloomustatakse. Kas sinu elu ja tegevust on võimalik sarnase salmiga iseloomustada? Kuidas sa tahad, et sind iseloomustataks?`

Näib, et Tabiita teod vastasid „jüngri“ tegevusele (vaata Ap 9:36) ning tema ustavust, energiat ja teistest hoolimist tunti isegi väljaspool tema kodulinna.

Peetrus oli külas naaberlinnas Lüddas ning Joppe inimesed palusid tal tulla Tabiita ennatliku surma pärast Joppesse (vaata Ap 9:37–41). Joppesse jõudes kohtas Peetrus paljusid inimesi, keda Tabiita oli oma vaeste heaks tehtava tööga aidanud. Nad näitasid talle riideesemeid, mida ta oli valmistanud, ja küllap jutustasid palju lugusid sellest, kuidas ta oli aidanud neid ja teisi.

See, et Peetrus Tabiita pärast palvetas ja Jumal naisele elu tagasi andis, ei tähenda mõistagi, et nende jaoks, kes pühendavad end kaasinimeste teenimisele, läheb elus alati kõik sama hästi. Tabiitagi oli ju haigeks jäänud ja surnud ning Stefanosest, ühest neist esimestest diakonidest, kes määrati teenima koguduses olevaid lesknaisi, sai esimene märter (vaata Ap 7:54–60). Teenimist täis elu ei ole sile rada; on kordi, mil see võib olla vägagi ebatasane.

Siiski kasutab Jumal seda lugu, millel oli Joppe inimestele tugev mõju, et näidata Tabiita elu ja surmaga Jumala armastust ja väge. „See sai teatavaks kogu Joppes ja paljud hakkasid uskuma Issandasse“ (Ap 9:42).

`Kui sina sureksid, kas su panust leinataks ja sellest tuntaks puudust, nagu meenutati ja leinati Tabiitat? Kuidas jätta endast parema teenistuse pärand? Millised praktilised oskused sul on (Tabiital oli näiteks riiete valmistamise oskus), mida saaksid kasutada kaasinimeste heaks?`
