---
title: Pauluse juhend elada ja armastada väärikalt
date:   28/08/2019
---
Pauluse kirja roomlastele tuntakse kõige paremini põhjaliku selgituse tõttu, kuidas on Kristuse surm seotud pääsemisega usust. Kuid pärast üheteistkümne peatüki pikkust õpetamist asetab ta rõhu millelegi muule. Paulus juhendab praktiliselt, kuidas elada ja armastada väärikalt, toetudes Jumala armule ja armastusele nii, nagu see avaldus Jeesuses ja on kirjas evangeeliumis: „Nüüd, vennad, kutsun ma teid üles Jumala suure halastuse pärast tooma oma ihud Jumalale elavaks, pühaks ja meelepäraseks ohvriks; see olgu teie mõistlik jumalateenistus“ (Rm 12:1). Paulus ütleb siin, et meil tuleb niimoodi elada selle pärast, mida Jumal on meile Jeesuses teinud.

`Loe läbi ja võta kokku Rm 12. peatükk, pöörates kõige rohkem tähelepanu juhistele armastada kaasinimesi ja kanda hoolt nende eest, eriliselt abivajajate eest.`

Teatud mõttes on Rm 12. peatükk nende paljude teemade kokkuvõte, millele Paulus mõnes oma teises kirjas üksikasjalikumalt tähelepanu pöörab. Ta räägib erinevatest ametitest ja andidest koguduses, sealhulgas kaasinimeste teenimisest ja julgustamisest ning heldelt annetamisest (vaata salmid 3–8). Seda kõike tuleb teha, kuid tegutseda tuleb hästi, entusiasmiga ja üle kõige armastusega (vaata salmid 9–11).

Paulus kirjeldab praktiliselt, missugune on selline elu. Ta innustab usklikke olema kannatlikud raskustes ja tagakiusamistes, kandma hoolt abivajajate eest, olema rahunõudjad, kus iganes ja mil iganes võimalik, ning – nagu eelnevalt näinud oleme – vastama kurjale ja ebaõiglusele headusega, võites kurja ära heategemisega (vaata Rm 12:20, 21).

Loetud peatükk kirjeldab põhijoontes seda, mida tähendab elada uue inimesena, teenida Jumalat isiklikult ja ka usukogukonna liikmena. Paulus rääkis Jeesuse uutele järelkäijatele, et nende elu, eelistused ja teod peavad muutuma vastusena sellele, mida Jeesus on neile oma ristisurmaga ja igavese elu lootusega teinud. Paulus, kes elas nii nagu nemadki rõhuvas ja sageli julmas ühiskonnas Rooma impeeriumi südames, juhendab neid elama teistmoodi: „Ärge muganduge praeguse ajaga, vaid muutuge meele uuendamise teel“ (Rm 12:2).

`Millistele oma kogukonna suhtumistele ja kommetele on sul vaja vastu seista, et elada ja armastada Jeesuse tänapäeva järelkäija vääriliselt?`