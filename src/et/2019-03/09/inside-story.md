---
title: Misjonilugu
date: 30/08/2019
---

#### Soome isa andeksandmisvalmidus

_Loo on kirja pannud Sakari Vehkavuori._

Soome takerdus 1918. aastal verisesse kodusõtta. Peamiselt töölisklassi esindavad „punased“ olid vastuolus enamasti kesk- ja kõrgemast klassist pärit „valgetega“.

Minu vanavanaisa Viktor Ståhlberg palus oma pojal, minu vanaonul Väinö Ståhlbergil valgete ridadesse mitte astuda. Viktor, kes oli kolm aastat varem ühinenud seitsmenda päeva adventistide kogudusega, tsiteeris Jeesuse sõnu Matteuse 26:52: „Sest kõik, kes mõõgà tõmbavad, mõõga läbi hukkuvad!“

„Palun, mu poeg, ära astu koos oma sõpradega sõjaväkke,“ ütles ta.

Kuid Väinö tundis tugevat kihku võidelda selle eest, mida ta uskus, ning lahkus ööpimeduses kodust. Ta kohtus sõpradega jääga kaetud Soome lahel pühapäeva varahommikul.

Peaaegu kohe piirasid punased Väinö ja teised sisse. Hiljem tuli välja, et teenijatüdruk, kes oli Väinösse armunud, oli tema plaanid punasele kavalerile teada andnud, kes oli omakorda informeerinud punaarmeed.

Sellel ööl pandi need noored mehed hobusaani ning kaks relvastatud punaväelast sõitsid nendega jäätunud Soome lahele. Sõdurid lõikasid jäässe augu ja käskisid vangidel rivvi võtta. Väinö keeldus ja ta lasti sealsamas maha. Siis tapeti veel kolm nooremat meest. Kaks püüdsid põgeneda ja nad lasti maha.

Pärast seda põgenes teine salk vange. Kuigi kaks sõdurit neid jälitasid, pääses vabadusse üks vangidest, kes oleks leidnud oma surma jääaugus. Tema rääkis teistele, mis juhtus.

Jääl olevad punased aga viskasid surnukehad jääauku.

Väinö isa Viktor ja kogu ülejäänud pere leinas teda mitu päeva.

Mõne aja pärast saavutasid valged ülekaalu ning 1918–1920. aasta kodusõda hääbus. Kümme punast võeti vangi ning otsustati nad Väinö ja tema sõprade eest kättemaksuks hukata.

Viktor haaras Piibli ja kiirustas hukkamispaika künka tipus.

„Nüüd on verevalamisest küllalt,“ teatas ta. „Te ei tapa ainustki punast minu poja elukaotuse pärast, mitte ainsatki.“

Kui ta künkatipul jutlust pidas, purunes kättemaksuring ning punaste vangide elu säästeti. Kõnealuse kümne punase hulgas olid ka kohaliku sepa kaks poega. Näinud, et ta pojad päästeti, hakkas rõõmus sepp Piiblit lugema ja ühines adventkogudusega.

Jumal on õnnistanud ka Viktori perekonda. Kaheksa pereliiget on teeninud adventkoguduse pastoritena, sealhulgas mina ja Väinö vend Toivo Seljavaara, evangelist, kes ristis üle 1 500 inimese.
