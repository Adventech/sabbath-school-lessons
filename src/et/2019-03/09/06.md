---
title: Jaakobus "õiglane"
date:   29/08/2019
---

Kristlik traditsioon esitab mõtte, et Jeesuse vennast või poolvennast Jaakobusest sai koguduse algusaja juht Jeruusalemmas ning tema oli eesistuja Jeruusalemma nõupidamisel (vaata Ap 15. ptk ja ka Gl 1. ja 2. ptk). Kui nii, siis on tõenäoline, et ta oli selle kirja autor, mis on Piiblis Jaakobuse kirja nime all.

Jaakobus oli oma aja tavaline nimi, aga kui nimetatu taga oli üks ja sama isik, siis võis ta olla ka koguduse juht, keda tunti Jaakobus „õiglasena“. See nimi on viide targale juhile, kes pidas tähtsaks kaasinimeste head kohtlemist ja kandis hoolt tihtipeale unarusse jäetute või muserdatute eest. Kirja, mis tema nime kannab, nimetatakse sageli „Uue Testamendi õpetussõnade raamatuks“, sest see keskendub praktilisele jumalakartusele ja Jumala järelkäijatena targalt elamisele.

Jaakobuse kirja autor tahtis oma kristlastest lugejatele meelde tuletada, et nad oleksid „sõna tegijad ja mitte üksnes kuuljad, pettes iseendid“ (Jk 1:22) ning et religioon, millel on mõte – mis on puhas ja Jumala silmis püsiv – pöörab tähelepanu abivajajate ja rõhutute aitamisele ning seisab vastu neid ümbritseva rikutud ühiskonna mõjutustele (vaata Jk 1:27).

`Loe Jk 2:1–9 ja 5:1–5. Mille poolest erineb Jaakobuse suhtumine rikastesse enamikule ühiskondadele tavapärasest suhtumisest? Milliseid konkreetseid juhiseid annab ta selle kohta, kuidas tuleb vaest ja rikast koguduses kohelda?`

Jaakobus väidab, et kellelegi hea soovimine – isegi Jumala õnnistuse soovimine – pakub vähe lohutust juhul, kui inimene on külmas ja näljas. Toidu ja riiete andmine väljendab rohkem kui kõik üllad tundmused ja head soovid, et me hoolime inimestest päriselt (vaata Jk 2:14–16). Jaakobus kasutab seda näidet usu ja tegude vastastikmõju selgitamiseks meie ja Jumala suhete kontekstis. Samuti kordab ta (Jk 2:8) Jeesuse õpetust armastada oma ligimest nagu iseennast ning näitab, kuidas sellele käsule igapäevaelus kuulekas olla. Me ei järgi seda käsku Jumala ja kaasinimeste teenimise kohta mitte selleks, et päästet ära teenida, vaid sellepärast, et tõeline usk nii just ilmnebki.

`Miks on nii kerge kas või alateadlikult eelistada rikast vaesele?`
