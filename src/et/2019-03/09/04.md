---
title: Jagamisvõimaluse andmine
date:   27/08/2019
---

Pärast uskutulekut võttis apostel Paulus oma elutööks viia evangeelium paganlikku maailma. Edu, mille Jumal talle andis, tekitas olulisi küsimusi kristlikus usus esile tulevate juudi juurte ja Jeesuse uute paganatest järelkäijate vahel. Nii juudi kui ka paganlikku päritolu kristlike juhtide nõupidamine tuli kokku Jeruusalemmas, et nende keeruliste küsimuste üle nõu pidada ja Jumala juhtimist otsida. Kokkutulemisest ja selle tulemustest kirjutab Ap 15. peatükk.

Pauluse jutustus sellest kokkusaamisest on galaatlastele kirjutatud kirja 2. peatükis ja seal lisab ta veel ühe tähtsa osa juhistest, mida sai Jeruusalemma nõukogu käest oma jätkuvaks tööks paganate hulgas: „Ainult et meil tuleb pidada meeles vaeseid, ja just seda ma olengi hoolega teinud“ (Gl 2:10).

Paulus isiklikult pidas kogu oma tööperioodi jooksul seda sihti püsivalt silmas (vaata näiteks Ap 20:35). Nagu algusaegade kogudus Jeruusalemmas, nii avardas Paulus kristliku kogukonna nägemust kõigi kaasusklike omaksvõtmiseks.

`Loe 2Kr 8:7–15. Kuidas seostab Paulus evangeeliumi ja heldelt andmise?`

Paulus toetus kahele viitele Vanas Testamendis, et innustada usklikke heldusele ja õhutada neid hoolt kandma keerulistes olukordades viibivate kaasusklike eest. Ta tsiteeris lugu sellest, kuidas Jumal varustas iisraellasi kõrbes heldelt mannaga, ning jättis sellega laiemale kogudusele andmise ja jagamise eeskuju (vaata 2Kr 8:15). Samuti tsiteeris ta Ps 112:9: „Ta jagab välja rikkalikult ja annab vaestele; tema õigus püsib ikka“ (2Kr 9:9).

Paulus innustas oma lugejaid tahtlikult andma, panema regulaarselt kõrvale osa enda sissetulekust, et oleks kergem anda, kui tema või Tiitus korjavad kogudust külastades kokku annetused ja annavad need üle abivajavatele kristlastele Jeruusalemmas. Ta kasutas ühe koguduse näidet selleks, et julgustada teisi kogudusi sarnasele heldekäelisusele. „Selle abistamise ehtsuse tõttu,“ kirjutas Paulus, „te ülistate Jumalat oma kuulekuses Kristuse evangeeliumi tunnistamisel ja oma osaduse siiruses nende ja kõikidega“ (2Kr 9:13).

`Millise tähtsuse järjekorra peaksime paika panema, kui me ei suuda anda iga põhjuse või vajaduse jaoks, millest kuuleme?`