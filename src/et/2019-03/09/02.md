---
title: Uutlaadi kogukond
date:   25/08/2019
---

Pärast Jeesuse taevaminekut ja Püha Vaimu tulemist nelipühal kasvas usklike rühm kiiresti ja asutas maapealse koguduse, uutlaadi kogukonna Jeesuse järelkäijatest, keda algselt juhtisid Jeesuse esimesed jüngrid. Ometi polnud see uus kogukond kuidagi omakeskis välja mõeldud, sest see põhines Jeesuse õpetustel ja teenimistööl ning jätkas heebrea Pühakirja ja prohvetite pikka ajalugu.

`Loe Ap 2:42–47 ja 4:32–37. Mida pead võtmesõnaks algperioodi koguduse kirjeldustes?`

Kuigi näib, et iisraellastel polnud kunagi täielikult õnnestunud elada õiglase ja helde ühiskonna kava kohaselt, võttis algusperioodi kogudus tõsiselt juhiseid, et „õigupoolest ei peaks enam vaest olemagi su keskel“ (5Ms 15:4). Nende usu üheks praktiliseks väljenduseks oli tõsiasi, et nad jagasid omavahel materiaalseid vahendeid – lausa müüsid maatükke ja panustasid rahalisi vahendeid (vaata Ap 4:34 – 5:2), et täita kaasusklike vajadusi ning olla õnnistuseks noorest kogudusest väljaspool olijatele, eriti tervendamisteenistusega (vaata Ap 3:1–11; 5:12–16).

Ometi polnud see kogudus kujutluslik utoopiline ühiskond. Kui usklike arv kasvas, tekkis pinge seoses ressursside juhtimisega, eriti igapäevase toidujagamisega leskedele (vaata Ap 6:1). Jüngrid, kes olid selle grupi loomulikud juhid, tahtsid keskenduda evangeeliumi kuulutamisele. Selleks, et käesolevat olukorda hallata, tuli teha ümberkorraldusi.

Nii määrati ametisse seitse inimest, kes pidid pöörama tähelepanu koguduse praktilistele küsimustele. See oli võib-olla esimene äratundmine, et koguduses läheb vaja erinevaid teenimisharusid ja võimekust; samas näitas see kätte, kui tähtis on koguduse elus ja tunnistamistöös praktiline tegevus. „Samu õigluse ja jumalakartlikkuse põhimõtteid, mis pidid juhtima Jumala rahva valitsejaid Moosese ja Taaveti ajal, pidi järgitama ka nende poolt, kellele asetati vastutus vastorganiseeritud Jumala koguduse juhtimisel evangeelse ajastu alguses.“ – Ellen G. White, _Apostlite teod_, lk 95.

`Püüa ette kujutada, milline võis algusaegade kogudus välja näha. Kuidas peegeldame tänapäeval samu põhimõtteid?`
