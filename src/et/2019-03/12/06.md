---
title: Nende hääl, kellel häält ei ole
date:   19/09/2019
---

Saalomon kirjutas, et on „aeg vaikida ja aeg rääkida“ (Kg 3:7). Tal oli õigus ning tasakaalu leidmine pole meist kellegi jaoks lihtne. Kui aga tuleb rääkida rõhutute heaks ja olla nende hääl, kellel häält ei ole, ning võita kuri ära heaga, kas on siis võimalik, et oleme kogudusena teinud vea, vaikides liiga palju siis, kui meie häält peaks olema kuulda?

On sageli räägitud, et kristlased on Jeesuse käteks ja jalgadeks, mis on viide üleskutsele kaasinimesi praktiliselt teenida, nii nagu Jeesus meie heaks teeb. Kuid Piiblis on prohvetiks olemise kohta öeldud, et Jumal kutsub mehi ja naisi olema eelkõige Tema hääl – ning Jumala nimel rääkimine tähendab rääkida ka nende nimel, keda Jumal kaitsta tahab (vaata Ps 146:6–10).

`Loe Js 58:1–10. Mida peaks sellel oma ajas, kohas ja kontekstis antud sõnumil olema öelda meie jaoks tänapäeval – teisel ajal, kohas ja kontekstis? Kui palju on tegelikult muutunud ajast, mil Jesaja seda kirjutas, kuni meie tänase maailmani?`

Prohvetite üleskutse teha õiglust ei olnud iial populaarne. Kuid kuna neid ajendas Jumalalt saadud korraldus, kuna nad mõistsid, kui kirglik oli Jumal õigluse suhtes ning tundis kaasa vaeste ja rõhutute saatusele, riskisid prohvetid vastuseisust, ebamugavusest ja ohust hoolimata olla oma ajas ja paigas nende hääl, kellel häält polnud (vaata 1Pt 3:17).

Meie arusaamise põhjal evangeeliumist ja üleskutsest peegeldada maailmale Jeesust, on seitsmenda päeva adventistidel pakkuda palju häid meetmeid maailma kurjuse vastu.

Näiteks selline: „Seitsmenda päeva adventistid usuvad, et tähtsaks osaks kristlase sotsiaalsest vastutusest on tegutseda vaesuse ja sellega kaasneva ebaõigluse vähendamiseks. Piibel näitab selgelt, et Jumal ilmutab erilist huvi vaeste vastu ning Tal on ootused selle suhtes, kuidas Tema järelkäijad reageerivad nende suhtes, kes ei suuda enda eest hoolitseda. Kõik inimolevused on Jumala näo järgi loodud ja on Jumala õnnistuste saajad (Lk 6:20). Vaeste heaks töötamisega järgime Jeesuse eeskuju ja õpetust (Mt 25:35, 36). Seitsmenda päeva adventistid vaimuliku kogukonnana seisavad vaeste õiguste eest ning „avavad oma suu nende heaks, kes ei saa enda eest rääkida“ (Õp 31:8 NIV) ja nende vastu, kes „väänavad abitute õigust“ (Js 10:2). Me oleme koos Jumalaga, kes „teeb vaesele õige otsuse“ (Ps 140:13). – _Seventh-day Adventist Official Statement on Global Poverty_, 24. juuni 2010.