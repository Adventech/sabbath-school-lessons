---
title: Rahutegijad
date:   18/09/2019
---

`Loe Mt 5:9. Kuidas toimida Jeesuse öeldu järgi sedalaadi maailmas, milles elame? Kui edukad me lõpuks oleme? Vaata Mk 13:7.`

Vägivaldne konflikt põhjustab märkimisväärselt kannatusi. Sõja hinna sees on otsesed ohvrid ja purunenud elud, sõjamasinatele kulunud tähelepanu ja vahendid, mida saanuks palju paremini suunata kaasinimeste vajaduste leevendamiseks, ning sõja üleelanute ja veteranide jätkuvad kannatused ka „võitjate“ poolel. On ka palju väiksemaid konflikte, mis jätavad armi lugematutele eludele perekonniti ja kogukonniti. Ja kuna see nii on, ei saa kirg õigluse järele eirata rahuvalve mandaati.

Jeesuse evangeeliumi südamikus on Jumala suuremeelne ja võimas rahutegemine, patuste inimolevuste lepitamine nende Loojaga (vaata 2Kr 5:18–21). Ja lepitus, mille saame, saab meie jaoks näidiseks, kuidas olla selle lepituse „saadikuks“ ka teistele.

`Js 52:7. Kuidas me selle piiblisalmi kohaselt elame?`

Rahuevangeeliumist saab motivatsioon, näide ja rahutegemise allikas meie vägivaldses maailmas: „Jumalaga kooskõlas olev süda saab osa taeva rahust ning levitab oma õnnistatud mõju ümberkaudu. Rahuvaim puhkab kastena ilmalikest tülidest väsinud ja rahutuks tehtud südames.“ – Ellen G. White, _Mõtteid õndsakskiitmise mäelt_, lk 28.

Mäejutluses ütles Jeesus: „Õndsad on rahutegijad, sest neid hüütakse Jumala lasteks“ (Mt 5:9). Ta ei korranud lihtsalt käsku mitte tappa, vaid arendas öeldut edasi nii: me ei tohi olla ka vihased või pidada vimma (vaata Mt 5:21–26) ning meil tuleb armastada oma vaenlasi ja palvetada nende eest, kes meid taga kiusavad (vaata Mt 5:43–48), mis tähendab, et meil tuleb astuda aktiivseid samme neile hea tegemiseks. On palju inspireerivaid lugusid inimestest, kes on pühendanud oma elu rahutegemisele maailma pingekolletes; nii võimaldavad nad põgusaltki pilku heita lepitusele ja tervenemisele ning sageli leevendavad nad suuresti ebaõiglust ja kannatusi, mida need konfliktid kaasa on toonud.

_Mismoodi saab su kohalik kogudus olla kohalikul tasandil rahutegija?_
