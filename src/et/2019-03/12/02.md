---
title: Kuningriigi prioriteedid
date:   15/09/2019
---

Nagu Jeesuse õpetustest ja Uue Testamendi kirjutistest selgus, elavad need, kes valivad elada Jumala riigi liikmetena, teistsuguste väärtushinnangute ja tähtsusjärjekorra järgi kui maailm.

`Loe Mt 6:25–33. Missugune taaskinnitus meile selles salmis antakse ning kuidas peaks see mõjutama meie prioriteete?`

Jeesus õpetas, et „eks hing ole enam kui toidus ja ihu enam kui rõivas“ (Mt 6:25). Toidus ja rõivas on muidugi tähtsad, kuid meil tuleb neid näha Jumala riigi valguses, mis tähendab, et meil tuleb oma elu tähtsusjärjekord tegelikult ja praktiliselt üle vaadata. Kui tunnistame, et terves Piiblis kõlab üleskutse tõsta üles kaasinimesed ja neist hoolida, siis saab see kutse üheks meie eelistuseks, kui püüame astuda Jeesuse jälgedes. Ideaalis peaks see üleskutse aitama meil pöörata vähem tähelepanu endale ja rohkem kaasinimestele.

See teistsugune tähtsusjärjekord muudab ka meie suhte nendega, kes on võimu poolest nii meist kui ka rõhutud inimestest üle. Kuigi Piibel kutsub kristlasi valitsust austama ja kuuletuma sellele nii palju, kui võimalik (vaata näiteks Rm 113.1–7), saabub ka hetk, kus meie suust peavad kajama Peetruse sõnad: „Jumala sõna tuleb enam kuulata kui inimeste sõna“ (Ap 5:29). Jeesus seadis need kaks põhimõtet tasakaalu, kui Ta vastas neile, kes oma keerdküsimusega püüdsid teda vahele võtta: „Andke nüüd keisrile keisri oma tagasi ja Jumalale Jumala oma“ (Mt 22:21).

Võimulolijad, olgu siis valitsuses või muud moodi võimu juures, suruvad võimu sageli jõuga läbi ning säilitavad seda ähvardustega. Nagu Jeesuse elust näinud oleme, ei eelda ustavalt elamine alati ja igas olukorras passiivsust kurja ees. Näiteks kirjutas Ellen G. White Ameerikas orjapidamist silmas pidades: „Kui inimeste seadused lähevad vastuollu Jumala Sõna ja seadusega, siis peame kuuletuma viimasele, ükskõik missugused võivad olla tagajärjed. Me ei pea kuuletuma seadusele, mis nõuab orja tagastamist isandale, ja me peame kandma selle seaduse rikkumise tagajärgi. Ori ei ole ühegi inimese omand. Jumal on tema õiguspärane isand, ühelgi inimesel ei ole õigust võtta Jumala oma endale ja enda omaks kuulutada.”– _Tunnistused kogudusele_, 1. kd, lk 201, 202.

`Kust läheb joon ametivõimudele kuuletumise ja nende eest seismise vahel, kes võivad olla rõhuva võimu ohvrid?`