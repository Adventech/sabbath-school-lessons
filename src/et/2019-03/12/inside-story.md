---
title: Misjonilugu
date: 20/09/2019
---

#### Ameerika mootorrattur võtab omaks hingamispäeva

_Selle loo on kirjutanud Andrew McChesney._

Richard Smith peatus ühes Lääne-Virginia vanuritekeskuses (Ameerika Ühendriikides), et võtta kaasa toidud, mida anda edasi Harley-Davidsoni tsiklimeestest pensionäridele. Järgnev kutse pani ta võpatama.

„Kas tahaksite tulla koos minuga adventkirikusse?“ küsis Ruth, kes töötas vanuritekeskuses.

„Ma ei tea,“ ütles Richard. „Ma ei tea adventistidest tuhkagi.“

72aastane Richard oli külastanud mitmesuguseid pühapäeva pidavaid kirikuid oma kahe abielu ja kahe ametiaja jooksul. Kuid ta polnud ristitud. Ta ei teadnud, millise kogudusega ühineda, ning ta mõtles sageli: „Kui Jumal mind ühel päeval üles äratab ja ütleb, et mine teistsugusesse kirikusse, siis tahan ma, et mul oleks võimalus asjad kokku panna ja sinna minna.“

Nii et kui Ruth teda kirikusse kutsus, vastas ta: „Proovime esmalt minu kogudusi.“

Ta palus, et temast kuus aastat noorem medõde Ruth, perekonnaseisult lahutatud, ütleks oma seisukoha pärast esimese koguduse külastamist pühapäeval.

„Juhul, kui sa hommikusööki tahtsid, siis oli hea küll,“ ütles Ruth selle koguduse sõõrikute ja puuviljamahla kohta.

Vastuseks Richardi järelepärimisele teise koguduse kohta märkis Ruth, et pastoril kulus rohkem aega teadaannete üleslugemise peale kui jutlustamisele.

Ruthi tähelepanekud andsid Richardile uue vaatenurga ning lõpuks nõustus ta minema Ruthiga adventkogudusse. Varsti hakkas ta pastor Bill Huntile usinalt Piibli kohta küsimusi esitama ning vastused hämmastasid teda.

„Oli tunne nagu olnuks mul kate pea ümber,“ ütles Richard. „Suutsin läbi selle näha, kuid kõik oli kuidagi udune. Bill tõmbas selle katte mu peast ja ma ütlesin: „Vau, asjad on selged nagu kellavärk!“

Richardil oli ka pastoriga ühine huviala; nad mõlemad on mootorratturid.

Siis kutsus pastor Richardi evangeelsetele seeriakoosolekutele – ühele neist 35 evangeelsest seeriast, mida Lääne-Virginias rahastas 2015. aasta kolmeteistkümnenda hingamispäeva annetus. Richard võttis neist koos Ruthiga osa ja ta ristiti. Ühtekokku ristiti pärast 2016. aasta koosolekuid Huntingtoni kogudusse kaheksa inimest.

Täna on Richard 72aastane ning ta räägib Jeesuse armastusest kõigile, kes vähegi kuulavad.

„Issand kannab minu eest hästi hoolt ja ma mõtlen „Miks?““ ütles ta. „Ma tean, et Ta kannab hoolt kõikide eest, aga miks? Ma justkui istun lauda, vaatan taldrikule ja kõik sellel on minu jaoks meelepärane. Mida veel lisaks küsida?“
