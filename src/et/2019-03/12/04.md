---
title: Suuremeelsus
date:   17/09/2019
---

„Jumal armastab rõõmsat andjat“ (2Kr 9:7) ning suuremeelne andmine on kristliku elu tähtis tahk. Kuigi peame lubama Piiblil meie andmisele ja rahalisele tähtsusjärjekorrale väljakutse esitada, on suuremeelsus rohkemat kui lihtsalt raha pildumine ükskõik kui väärtusliku eesmärgi heaks.

Suuremeelsus on elu üks avaram hoiak ning „nende, kes Jumalat kardavad“, põhiomadus, nagu märgib mitmel korral Ps 112: „Õnnis on mees, kes on armuline ja annab laenuks, kes oma asju ajab õigluses“ (Ps 112:5).

`Mida õpetavad järgmised salmid abivajajate vastu helde olemise kohta? 3Ms 25:35–37, Ps 119:36; 2Kr 8:12–15; 1Jh 3:16–18; 1Tm 6:17–19.`

Oma kirjades, mis on Uues Testamendis, viitas Paulus järjekindlalt kristliku lootuse allikaks olevale Jumala heldusele, mis kõige täielikumalt avaldus selles, et Jeesus andis oma elu meie eest. Tema surm meie eest ajendagu meidki oma elus olema helded kaasinimeste suhtes: „Ma palvetan, et su usu osadus aitaks sind kõige hea tunnetamises, mis meis on Kristuse suhtes“ (Fm 1:6).

Suuremeelsus on suhtumine ellu kui millessegi suurde, julgesse ja omaksvõetavasse. Nii palju meie isiklikus elus, ühiskonnas ja kultuuris ergutab meid keskenduma enesele, hoidma iseendale varuks nii palju, kui saab. Ja vaadakem endale otsa – meist enamiku vaikimisi režiim on siiski _mina, mina, mina_.

Kuna see nii on, paneb meie usk meid surema oma minale ja elama rohkem kaasinimestele. Meie usk aitab meil rohkem ette kujutada maailma ja sealseid inimesi nii, nagu Jumal neid näeb, nii nende headuses kui ka rikutuses, ning see sunnib meid püüdma aidata abivajajaid, ükskõik mil määral võimalik.

Elukvaliteedina mõistavad suuremeelsust hästi korjanduste kogujad ja heategevusorganisatsioonid. Sellist heldust saab mõõta ja see on otseselt praktiline. Kuid suured annetussummad ei anna tingimata mõista, et tegemist on suuremeelse eluga (vaata Mk 12:41–44). Suuremeelne elu on avaram ja väärtuslikum kui ükskõik milline annetus. Meil tuleb paremini hinnata ja arendada heldet meelt kõiges, mida teeme. Inimeste jaoks enamasti ei tule heldus loomuomaselt; meil on ennetavalt ja sihipäraselt vaja väljendada oma elus armu, vaatamata sellele, et meid sikutab meie patune, isekas inimsus.

`Millisel viisil veel – peale raha andmise, olgu või heldelt – peaksime ilmutama suuremeelsust?`