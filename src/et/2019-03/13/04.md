---
title: Jõuda inimhingedeni
date:   24/09/2019
---

Koguduse arutelud näivad mõnikord takerduvat näiliku vajaduse taha valida keskendumine kas sotsiaaltööle või evangeeliumitööle, kas heategevusele või tunnistamistööle, kas õiglusele või evangelismile. Kuid kui me neist mõistetest paremini aru saame ja Jeesuse teenimistööd jälgime, kaob vahetegemine ning saame aru, et evangeeliumi kuulutamine ja kaaasinimeste aitamiseks tegutsemine on tihedalt seotud.

Üks Ellen White’i tuntuim väljaütlemine selgitab seda nii: „Üksnes Kristuse meetod tagab inimesteni jõudmises tõelise edu. Päästja seltsis inimestega nagu see, kes soovib neile head. Ta osutas nende vastu kaastunnet, teenis nende vajadusi ja võitis nende usalduse. Siis käskis Ta: „Järgne mulle!“…“

Vaeste olukorda tuleb leevendada, haigete eest hoolitseda, kurvastajaid ja leinajaid lohutada, harimatuid õpetada, kogenematutele nõu anda. Me peame nutma koos nutjatega ja rõõmustama koos rõõmsatega.“ – Ellen G. White, _Tervise teenistuses_, lk 143.

Nagu näinud oleme, olid need kaks – õigus ja evangelism – tihedalt põimunud nii Jeesuse teenimistöös kui ka Jeesuse algses korralduses oma jüngritele: „Ja minnes kuulutage: Taevariik on lähedal! Tehke terveks haigeid, äratage üles surnuid, tehke puhtaks pidalitõbiseid, ajage välja kurje vaime! Muidu olete saanud, muidu andke!“ (Mt 10:7, 8). Lühidalt, üks parim viis meie sõnumiga kaasinimesteni jõudmiseks on tegutseda nende vajaduste heaks.

`Loe 1Pt 2:12 ja Fl 2:15. Mida ütlevad Peetrus ja Paulus Jumala rahva heade tegude tunnistusliku väe kohta?`

Jumala headest uudistest laiemalt aru saades ei ole evangeeliumil mõtet, kui puudub kaastunne inimese suhtes. Sellised salmid nagu 1Jh 3:16–18 ja Jk 2:16 rõhutavad, kui vastuoluline on jutlustada evangeeliumi ilma seda läbi elamata. Kõige parem on, kui evangelism, heade sõnumite toomine lootusest, päästest, patukahetsusest, muutmisest ja Jumala kõikehõlmavast armastusest, väljendab õiglust.

Mõlemad, nii evangelism kui ka soov õiguse järele tulenevad äratundmisest, et Jumal armastab eksinud, murtud ja viga saanud inimest – see on armastus, mis kasvab meie südames, kuna Jumal avaldab meie elus mõju. Me ei vali ühe või teise tegevuse vahel; küll aga töötame koos Jumalaga inimeste heaks, nende tõeliste vajaduste rahuldamiseks, kasutades igasuguseid vahendeid, mida Jumal on meie kätte usaldanud.

`Kuidas olla siiski veendunud, et siis, kui teeme kaasinimeste heaks häid tegusid, ei jäta me hooletusse ka heade päästesõnumite kuulutamist?`
