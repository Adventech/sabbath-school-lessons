---
title: Ülejäänud, teenijad
date:   23/09/2019
---

Ülejäänud rahvast määratleb Ilm 12:17 leiduv Piibli prohvetikuulutus; nad on need, „kes hoiavad tallel Jumala käske ning kellel on Jeesuse tunnistus“ (vaata ka Ilm 14:12). Piibliloos tähistavad need tunnusjooned Jumala rahvast maailma ajaloo lõppjärgus. Kuid piiblilugudes leiame ka näiteid selle kohta, kuidas jääk toimetab ning kuidas sellised inimesed kaasinimesi teenivad.

`Moosese näide siinkohal paneb võpatama. Loe 2Ms 32:1–14. Milline on võrdlus selles loos oleva Moosese ja Ilm 12:17 kirjeldatud ülejäänute vahel?`

Iisraeli rahvas oli Jumalat vihastanud ning Jumal ähvardas nad hävitada ja kanda Aabrahamile antud tõotuse – et tema järeltulijatest saab suur rahvas – üle Moosesele ja tema perekonnale (vaata 2Ms 32:10).

Kuid Mooses ei tahtnud seda. Moosesel oli julgust Jumalale vastu vaielda, vihjates tõsiasjale, et kui Issand teeb oma ähvarduse kohaselt, hakatakse Talle halvasti vaatama (vaata 2Ms 32:11–13). Mooses aga jätkab ja astub samuti rivvi – ta palub tungivalt võtta Jumalal ette tema juhtum.

Mooses oli vaeva näinud, et neid inimesi läbi kõrbe juhtida. Nad olid hädaldanud ja jagelenud peaaegu vabaks saamise hetkest peale. Ja ometi ütleb Mooses Jumalale: Kui sa ei suuda neile andeks anda, „siis kustuta mind oma raamatust, mille oled kirjutanud“ (2Ms 32:32). Mooses on nõus igavikust loobuma, et pääseksid need, kellega ta koos on rännanud.

Väga võimas näide ennastohverdavast eestpalvest nende pärast, kes seda ei vääri! Ja vägagi võimas sümbol kogu lunastusplaani kohta!

„Siis, kui Mooses Iisraeli eest palvetas, unustas ta kartuse; ta oli neist sügavalt huvitatud ja armastas neid, kelle heaks ta Jumala tööriistana oli nii palju teinud. Issand kuulis Moosese anumist ja täitis tema omakasupüüdmatu palve. Jumal oli oma sulase proovile pannud. Ta oli kontrollinud Moosese ustavust ja armastust eksiva, tänamatu rahva vastu ning Mooses oli proovi õilsalt läbinud. Tema huvi Iisraeli vastu polnud ajendatud isekatest motiividest. Jumala valitud rahva heakäekäik oli talle kallim kui isiklik au või eesõigus saada vägeva rahva esiisaks. Jumalal oli hea meel tema ustavusest, siirusest ja meelepuhtusest ning Ta usaldas talle kui ustavale karjasele suure ülesande – juhtida Iisrael Tõotatud maale.“ – Ellen G. White, _Patriarhid ja prohvetid_, lk 319.

`Mida räägib eelnev näide meile selle kohta, kuidas peame nii, nagu võimalik, tegutsema enda ümber olevate eksijate heaks?`
