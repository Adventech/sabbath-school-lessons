---
title: Julgustage üksteist headele tegudele
date:   26/09/2019
---

Isegi parimate ajendite ja kavatsuste korral ning uskudes, et oleme Jumala ja headuse poolel, on Issanda nimel tegutsemine raske ja heidutav. Meie maailma kurbus ja valu on reaalne. See on üks põhjus, miks vajame kogudust. Jeesus vormis koos oma jüngritega seesuguse toetava kogukonna. Harva saatis Ta inimesi välja üksipäini ja kui see nii ka toimus, siis pidid nad varsti taas kokku tulema, et jutustada oma lugu ja kasvatada energiat ning julgust.

`Loe Hb 10:23–25. Hb 10:25 on neist salmidest tuntuim. Mida lisavad kaks eelnevat salmi selle tuntud salmi mõistmisele? Milliseid viise on üksteise julgustamiseks „armastusele ja headele tegudele“?`

Peaaegu iga tööülesande, ürituse või projekti puhul on nii, et kui grupp inimesi tegutseb koos, saavutatakse rohkem kui siis, kui needsamad inimesed töötaksid üksi. See tuletab meile taas meelde, et piltlikult on kogudus Kristuse ihu (vaata Rm 12:3–6), milles meil kõigil on erinev, aga üksteist täiendav osa. Kui teeme kõik oma tööd parimal võimalikul moel, kuid teeme seda viisil, mis võimaldab meie koosmõju, siis usaldagem usus, et meie elu ja töö muudab midagi igaviku mõttes.

Kuigi tulemused on tähtsad siis, kui püüame teha seda, mis õige – tulemused inimeste ja nende elu näol – tuleb meil lõpptulemuste osas tihtilugu Jumalat usaldada. Mõnikord, kui tegutsetakse vaesuse leevendamiseks, kaitsetute kaitsmiseks, rõhutute vabastamiseks ja hääleta jäetud inimeste eest kõnelemiseks, näeme vähe edu. Kuid meil on lootus, et töötame palju suuremal ja vältimatult võidukal põhjusel: „Ärgem tüdigem head tehes, küll me omal ajal ka lõikame, kui me enne ära ei nõrke! Niisiis, kuni meil on veel aega, tehkem head kõikidele, eriti aga usukaaslastele“ (Gl 6:9, 10; vaata ka Hb 13:16).

Just sellepärast kutsutakse meid – sõna-sõnalt öeldes, inspireeritakse meid julgusega – üksteist julgustama. Ustavalt elamine on ühtaegu rõõmus ja keeruline. Meie õiglane Jumal ja õiglane kogudus on meie suurimad toetajad ning me kutsumegi kaasinimesi nendega liituma.

`Keda sa tead, kes tegutseb regulaarselt kaasinimeste kannatuste leevendamiseks? Kuidas saad seda inimest või inimeste gruppi julgustada heas töös, mida nad teevad?`
