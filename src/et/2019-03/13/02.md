---
title: Muutuste vahendajad
date:   22/09/2019
---

Oleme näinud Apostlite tegude raamatu alguspeatükkidest, kuidas esimesed kristlased rajasid teistsuguse kogukonna, kui kandsid hoolt nende hulgas olevate abivajajate eest ning läksid üheskoos väljaspool kogudust olijateni; nad pakkusid inimestele abi seal, kus vaja, ja kutsusid neid liituma sellega, mida Jumal nende keskel tegi.

Lisaks Jeesuse esitatud kujundile soolast ja valgusest kasutas Paulus tervet rida võrdlusi, millega kujutada maailmas tegutsevat kogudust. Muuhulgas nimetab ta Jumala rahvana elavaid inimesi ohvriks (vaata Rm 12:1), Kristuse ihuks (vaata 1Kr 12:12–20), käskjalgadeks (vaata 2Kr 5:18–20), ja lõhnaks (vaata 2Kr 2:14–16). Iga see kujund kõneleb Jumala riigi esindajatest ehk vahendajatest juba praegu, keset maailma räsivat suurt võitlust.

`Vaata üle kõik need „esindaja“ kirjeldused. Mis kirjeldab kõige paremini seda, kuidas sina tahaksid esindada Jumalat ja Tema viise oma kogukonnas, ja miks?`

Iga kirjeldusega on seotud tegevused, mis ei ole vahendid Jumala tunnustuse ärateenimiseks, vaid tähistavad inimesi, keda Jumal on juba Kristuse ohvri kaudu vastu võtnud, kes on vastanud Jumala armastusele ja armule sellega, et vahendavad Teda vigastatud ja surevas maailmas.

Kuid veel sügavamal tasandil võib kaalutleda nii: Kuna Jumala armastus ja arm räägivad sellest, milline on Jumala riik, siis meie, peegeldades kaasinimestele seda armastust ja rahu, kehtestame Jumala igavese riigi ja osaleme selles juba praegu.

Rahvusvahelises seaduses peetakse riigi saatkonda selle riigi osaks, mida esindatakse, ehkki see paikneb füüsiliselt võõrriigis, võib-olla koduriigist kaugel. Samamoodi võimaldame meie, kui toimime Jumala riigi viiside kohaselt, juba nüüd pilku heita igavesele reaalsusele; see aga on teenäitaja ja eelmaitse kurjuse lõplikust lüüasaamisest. Kristuse käskjalgadena, otsekui Kristuse vahendajatena, kogeme Tema armastust ja õiglust päriselt oma elus, koguduses ja nende elus, keda püüame teenida.

`Loe 2Kr 2:16. Mis vahe on kahel lõhnal, millest siin räägitakse, ja kuidas teada, kumb neist meie oleme?`
