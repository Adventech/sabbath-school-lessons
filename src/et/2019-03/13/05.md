---
title: Arm koguduse sees
date:   25/09/2019
---

Iiobi raamatu alguses osutab Jumal Iiobile ja tema truudusele Jumala vastu kui näitele Jumala teede headusest ja Tema lahkusest langenud inimkonna kohtlemisel (vaata Ib 1:8). On tähelepanuväärne, et Jumal lubab oma mainel oleneda sellest, kuidas Tema rahvas maa peal elab. Kuid Paulus laiendab seda mõtet, et usk, mis Jumalal on oma ühte või teise „pühasse“, hõlmab kogudust: „Nii saab nüüd Jumala mitmekülgne tarkus teatavaks koguduse kaudu taevastele valitsustele ja meelevaldadele“ (Ef 3:10).

`Loe Ef 2:19. Mida sisaldab sinu meelest mõte, et kogudust nimetatakse Jumala „kodakondseteks“? Kuidas peaks selline kirjeldus mõjutama organiseeritud koguduse toimimist?`

See, kuidas mingi kogukond või organisatsioon oma liikmeid kohtleb, peegeldab grupi põhiväärtusi. Jumala kodakondsetena ning Kristuse ihu ja Vaimu kogukonnana on kogudusel kõrgeim kutse seda välja näidata ja läbi elada: „Sest Jumal ei ole korratuse, vaid rahu Jumal. Nõnda nagu on kõigis pühade kogudustes“ (1Kr 14:33).

Väärtused nagu õigus, arm ja armastus – nagu on näha Jumala õiguses, armus ja armastuses – peaksid valitsema kõike seda, mis koguduses toimub. Kohalikust kogudusest kuni üleilmse koguduse organisatsioonini peavad need põhimõtted suunama koguduse juhte selles, kuidas nemad juhivad, otsuseid langetavad ja „vähima venna eest“ koguduses hoolt kannavad. Samuti peavad need suunama seda, kuidas lahendame lahkhelisid, mis aeg-ajalt koguduseliikmete vahel esile tulevad. Kui me ei suuda neid endi keskel lahkelt ja ausalt kohelda, mida me siis veel teiste heaks teha saame?

Kui koguduse organisatsioon võtab palgale inimese, siis peab ta olema helde tööandja, kes hindab inimest igast muust kaalutlusest enam ning tegutseb liikme ebaõiglase kohtlemise vastu. Kogudused peaksid olema turvapaigad, kus kõik koguduseliikmed teevad, mida saavad, et kaitsetuid kaitsta. Ja nagu me algusperioodi kogudusest näeme, peavad koguduseliikmed olema eriliselt valmis toetama koguduseperest neid, kes kannatavad või abi vajavad.

Jeesus andis selleks korralduse, öeldes, et see muudab usukogukonda ja näitab nende usu tõelisust pealtnägijatele: „Ma annan teile uue käsu: armastage üksteist! Nõnda nagu mina teid olen armastanud, armastage teiegi üksteist! Sellest tunnevad kõik, et te olete minu jüngrid, kui te üksteist armastate“ (Jh 13:34, 35).
