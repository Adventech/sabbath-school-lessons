---
title: Misjonilugu
date: 27/09/2019
---

#### Juhtida reisijad Kristuse juurde

_Kirja pannud Andrew McChesney._

Taksojuht Byungeun Oh Lõuna-Koreas polnud kunagi kedagi Kristuse juurde juhtinud, kuigi oli aasta koguduses olnud, ning ta otsustas olukorda muuta.

Byungeun nägi paljusid kliente korduvalt ja hakkas looma sidemeid. Ta märkis üles reisijate mobiilinumbrid ja palus oma naisega koos nad einestama või külastas neid nende kodus.

Ühel hingamispäeva pärastlõunal külastasid Byungeun ja ta naine Mihyun Yun ühe reisija kodu, kelle nimeks oli härra Choi. Nad vestlesid natuke ja Byungeun kutsus mehe lõunat sööma. Majast lahkudes osutas härra Choi naabruses olevale väikesele kirikule ja ütles, et kunagi käis ta seal Jumalat teenimas.

Byungeun nägi võimalust oma usust rääkida.

„Meil on väga ilus kirik,“ ütles ta. „Kas tahaksite seda külastada?“

Härra Choi andis nõusoleku seda kirikut Chuncheonis külastada.

Byungeun sõitis kohalikku restorani. Selle adventistist omanik väljendas heameelt, et härra Choi kavatses kirikusse tulla, ja teatas, et tatranuudlitest eine oli maja poolt. Selline lahkus üllatas härra Choid ja kinnitas tema otsust kirikut külastada.

Pärast esimest hingamispäeva tuli härra Choi kirikusse igal nädalal ja ta ristiti.

Byungeun oli võitnud oma esimese hinge Kristusele ja ta ei kavatsenud peatuda.

Ühel päeval sõites nägi ta eakat meest oma majast väljumas. Byungeun oli seda meest varem näinud ja peatus, et teda tervitada.

„Ma pidin just takso kutsuma,“ ütles mees.

Byungeun pakkus mehele võimaluse ta sihtkohta viia. Sõidu ajal sai ta teada, et mehe nimi on härra Park, ja otsustas teda samal õhtul kodus külastada.

Byungeun ja ta naine tulid külla väikeste kingitustega, härra Park juhatas nad elutuppa ja tutvustas neid oma naisele Chunja Anile. Byungeun sai teada, et naisel oli probleem. Ta ei saanud pühapäeviti oma kirikus jumalateenistustel käia, sest ta töötas kuus päeva nädalas, nii et ainult laupäev oli vaba.

„Meie käime kirikus laupäeval,“ ütles Byungeun. „Miks te ei võiks koos meiega tulla?“

Varsti see naine risiti.

Kaks aastat on Byungeun juhtinud inimesi Kristuse juurde. Ta on veendunud, et kui tema, 58aastane taksojuht, seda teha saab, siis saab seda teha igaüks.

„Vähendage oma tööd nii palju, et saate teha Jumala tööd,“ ütles ta. „Tehke oma elu lihtsamaks ja täitke see siis rõõmuga inimhingede kohtamise üle.“