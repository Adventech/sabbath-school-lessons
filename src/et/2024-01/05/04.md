---
title: Kus on Jumal?
date: 30/01/2024
---

`Loe Ps 42:2–4; Ps 63:2; Ps 69:2–4 ja Ps 102:2–8. Mis valmistab psalmiloojale väga valu?`

Psalmiloojale teevad küll muret isiklikud ja kollektiivsed kannatused, aga ühtlasi (kui mitte rohkemgi) see, et Jumal ei näi Tema sulaste eluraskusi tähele panevat. Jumala puudumist tuntakse nii, nagu ihatakse jooki kuivanud maal (Ps 42:2–4; Ps 63:2) või nagu tuntakse surmapiina (Ps 102:3–5). Psalmilooja tunneb, et ta on Jumala juurest ära aetud, ning võrdleb ennast üksiku linnuga: „Ma olen nagu kaaren kõrbes, nagu öökull varemetes. Ma laman ärkvel, olen nagu üksik varblane katusel“ (Ps 102:7, 8).

Kõrbe nimetamine rõhutab Jumalast eraldatuse tunnet. Üksik lind katusel on pesast väljas, oma puhkepaigast väljas. Psalmilooja hüüab Jumala poole „sügavusest“, nagu oleks ta veevoogudest üle ujutatud ja vajuks „põhjatusse mutta“ (Ps 69:2–4; Ps 130:1). Sellised kujundid räägivad rõhumisest, kust pole pääsu, välja arvatud siis, kui Jumal sekkub.

`Loe Ps 10:12; Ps 22:2; Ps 27:9 ja Ps 39:13. Kuidas reageerib psalmilooja Jumala näilisele puudumisele?`

Väärib märkimist, et psalmiloojad otsustavad kõneleda, hoolimata Jumala vaikimisest. Psalmiloojad usuvad kaljukindlalt palvesse, sest palve on elava ja armulise Jumala otsene korraldus. Jumal on siiski kohal, ka siis, kui Ta näib eemal olevat. Ta on siiski sama Jumal, kes kuulis neid möödunud päevil, ning nii usaldavad nad, et Ta kuuleb neid ka nüüd.

Jumala vaikimise ajad panevad psalmiloojaid ennast vaagima ja Jumalat otsima, seejuures usaldavalt ja alandlikult anudes. Nad teavad, et Jumal ei vaiki igavesti. Psalmid toovad ilmekalt esile, et suhtlemine Jumalaga peab eluolukordade kiuste jätkuma.

`Mida õppida psalmiloojate vastusest Jumala näivale eemalolekule? Kuidas reageerid sina neil kordadel, mil Jumal näib vaikivat? Mis toetab su usku?`