---
title: Surma lävel
date: 29/01/2024
---

`Loe Ps 41:2–5; Ps 88:4–13 ja Ps 102:4–6, 12, 24, 25. Milliseid elukogemusi need salmid kirjeldavad? Milline on sinu vahekord siin öelduga?`

Palved saada päästetud haigusest ja surmast näitavad, et Jumala lapsi ei ole vabastatud selle maailma kannatustest. Neis psalmides väljenduvad psalmilooja kohutavad raskused. Ta on jõuetu, närbub nagu rohi, ei suuda süüa, on surmale välja pandud, lamab nagu tapetu hauas, on sõprade jaoks vastik, kannatab ja on meeleheites. Tema luud kleepuvad naha külge.

Paljude psalmide eeldus on, et Issand lubas Iisraelile viletsuse sõnakuulmatuse tõttu. Psalmilooja tõdeb, et patt võib teha haigeks; seepärast viitab ta andeksandmisele, mis tuleb enne tervenemist (Ps 41:4, 5). Seevastu osa psalme, nagu Ps 88 ja Ps 102, möönavad, et elu tõsiasi on ka Jumala rahva süütu kannatamine, olgu seda kui tahes raske mõista.

88. psalmis süüdistatakse Jumalat selles, et Ta on toonud psalmilooja surma äärele (Ps 88:7–9). Näed aga, et isegi siis, kui kõlavad kõige julgemad kaebused, on itk ilmselgelt usutegu, sest kui kõikvõimas Issand lubab kannatusi, siis saab Tema ka oma lapse heaolu taastada.

Haua künnisel tuletab psalmilooja meelde Jumala imesid, heldust, ustavust ja õiglust (Ps 88:11–13). Hoolimata tundest, et Jumal on teda löönud, klammerdub psalmilooja Jumala külge. Ta küll kannatab, kuid ei salga Jumala armastust ning teab, et Jumal on tema ainus pääsetee. Sellised anumised näitavad, et psalmilooja teadmised ei piirdu üksnes kannatustega, vaid ta tunneb väga isiklikult Jumala armu ja teab, et need kaks ei pruugi teineteist tingimata välistada.

Järelikult näitavad nii kannatuste lubamine kui ka pääste Jumala ülimuslikkust. Teadmine, et Jumal juhib kõike, sisendab lootust. Kui loeme 88. psalmi Kristuse kannatuste valguses, imetleme Tema armastuse sügavust, mistõttu Ta oli valmis inimkonna nimel minema läbi surmaväravate.

`Mõtle Jeesusele ristil ja sellele, mida Tal tuli patu pärast kannatada. Kuidas aitab tõsiasi, et Jumal kannatas Kristuses rohkem kui ükski meist, säilitada usku ka kannatuste ja katsumuste aegadel?`