---
title: Misjonilugu
date: 02/02/2024
---

#### Jumalast loobumine, 1

_Loo on kirja pannud Andrew McChesney._

Viieaastast Sekulet hirmutasid vanaema hoiatavad jutud põrgust. „Sa pead olema hea,“ ütles vanaema. „Kui sa hea ei ole, siis lõpetad põrgus.“

„Mida see tähendab, kui sa ütled „lõpetad põrgus“?“ küsis poiss.

„Kui sa valetad või varastad, jõuad lõpuks põrgutulle,“ vastas vanaema. „Ja leeke tunned sa kogu igaviku.“

Vanaema sõnad tekitasid poisikese südames suurt hirmu. Ta oli segaduses. Ühest küljest ütles vanaema, et Jumal on armastus. Teisest küljest ütles vanaema, et kui Sekule valetab, lõpetab ta põrgus. Sekule oli hirmul, sest mõnikord valetas ta tahes-tahtmata.

Poiss ei teadnud, mida teha. Ta ei saanud oma ema ja isa käest küsida. Tollase kommunistliku Montenegro elanikena ei olnud nad kristlased. Vanaema oli tema teada küla ainuke kristlane. Ühel päeval, kui mitte keegi pealt ei näinud, peitis ta ennast põõsasse ja sõitles Jumalat. „Ma ei tea, miks inimesed ütlevad, et Sa oled armastus,“ ütles ta. „Sa ei ole armastus, vaid oled koletis. Miks sa mind lõid, kui ma lõpetan põrgutules? Kas ma pean olema ustav, mitte valetama ja mitte halba tegema? Ma ei saa Sinusse uskuda ja ma ei usugi Sinusse. Sa oled koletis.“

Sekule loobus Jumalast. Ta oli ainult viieaastane ega huvitunud Jumalast.

Üheksa aastat hiljem, 14aastasena, saadeti Sekule Bosnia ja Hertsegoviina pealinna Sarajevosse internaat-keskkooli. Selle kooli 700 poisist oli ta ainus, kes pärines Montenegrost. Ta tajus, et kooli koorekihti mitte kuulumise pärast ootas teda ees võitlus, ning klassikaaslaste heakskiidu pälvimiseks asus ta võitlema. Ta kakles pea iga päev. Kui keegi kas või ta kõrva puudutas – ja kiusatus kõrvu puudutada oli suur, sest need olid silmapaistvad nagu teetassi sangad – ründas ta tigedalt. Ühes võitluses sai ta noahaava kätte. Sekule oli ka kiuslik. Kui üks noorem poiss sai kodust toidupaki, kõlgutas Sekule teda pahkluude ümbert kinni hoides ühiselamu aknast väljas niikaua, kuni poiss paki temale andis.

Kui Sekule oli niiviisi kolm aastat võidelnud, kasvas temas soov tõde teada saada. Ta arutles, kas vanaema oli talle rääkinud Jumalast tõtt. Aga mis oli tõde? Sarajevos oli esindatud mitu põhireligiooni: islam, õigeusk, katoliiklus ja judaism. Sekule arutles: „Kui Jumal on üks, siis miks on nii palju religioone?“ Ta otsustas tutvuda kõikide religioonidega, et leida tõde.

_Sekule Sekulić on jõukas ettevõtja ja ustav seitsmenda päeva adventist Montenegros. Temast saad edasi lugeda järgmisel nädalal. Täname sind hingamispäevakoolis antud misjoniannetuse eest, mis aitab levitada häid sõnumeid Jeesuse peatsest tulekust Montenegros ja kõikjal maailmas._