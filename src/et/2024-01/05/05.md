---
title: Kas Tema tõotus on igaveseks lõppenud?
date: 31/01/2024
---

`Loe Ps 77. Millisest elukogemusest autor siin läbi läheb?`

Ps 77 algab Jumalalt abi palumisega. Sellega käivad kaasas kaebesõnad ja valulik mineviku meenutamine (Ps 77:2–7). Psalmilooja kogu olemus pöördub nukralt Jumala poole. Ta keeldub lohutust saamast mis tahes muust kergendusest kui vaid Jumalalt tulevast.

Siiski näib Jumala peale mõtlemine tema ahastust suurendavat. „Ma mõtlen Jumalale ja oigan“ (Ps 77:4). Heebreakeelse sõnaga _hamah_, „oigamine“, kirjeldatakse sageli raevukate veemasside kohinat (Ps 46:4). Sarnaselt on psalmilooja kogu olemus ülimalt rahutu.

Kuidas toob Jumala peale mõtlemine esile nii tugeva ängi? Murettekitavate küsimuste rida reedab tema ahastuse põhjuse (Ps 77:8–10): _Kas Jumal on muutunud? Kas Jumal tõesti salgab maha oma lepingu?_

Terav vastandumine – Jumala päästvad teod möödanikus ning Jumala näiv puudumine olevikus – panevad psalmilooja tundma end Jumala poolt hüljatuna. Juhul, kui Jumal on muutunud, siis pole psalmiloojal lootust, ning seda järeldust püüab ta pingsalt tõrjuda.

Samas ei saa psalmilooja magada, sest Issand hoiab teda ärkvel (Ps 77:5). See tuletab meile meelde teisi tegelasi Piiblist, kelle unetust Jumal ettenägelikult kasutas oma eesmärkide saavutamiseks (1Ms 41:1–8; Est 6:1; Tn 2:1–3). Pikad uneta ööd panid psalmilooja mõtisklema Issanda päästetegevuse üle minevikus, aga nüüd uue sihikindlusega (Ps 77:6, 11).

Kindlustunne, mille psalmilooja Jumalalt saab, ei sisalda selgitusi isikliku olukorra kohta, vaid Iiobi-taoliselt kinnitamist, et Jumal on ustav ja usaldusväärne. Psalmiloojat julgustatakse ootama Issandat usus ja teadmises, et Ta on sama Jumal, kes tegi minevikus Iisraelile imesid (Ps 77:12–19). Psalmilooja mõistab sedagi, et „su jälgi ei tunta“ (Ps 77:20, NKJV ja „Uus Testament ja Psalmid“, revideeritud tekst, 3. väljaanne 2018). Niiviisi tunnustab ta Jumala juhtimist ka neis olukordades, milles Tema ligiolu ei ole inimsilmadele nii ilmne. Psalmilooja tunnistab, et Jumal on ühtaegu nähtav ja varjatud, ning nii kiidab ta Issanda salapäraseid ja kõigeväelisi teid.

`Mõtle möödunud ajale, mil Issand su elus tegutses. Kuidas aitab see tõsiasi sul hakkama saada raskustega, mida sa praegu koged?`