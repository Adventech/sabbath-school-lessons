---
title: Kurjad päevad
date: 28/01/2024
---

`Loe Ps 74:18–22 ja Ps 79:5–13. Mis on siin kaalul?`

Psalmilooja püüab hoomata suurt võitlust Jumala ja kurjuse jõudude vahel ning osutab Jumala mõõtmatule kannatlikkusele, samuti Tema lõpmatule tarkusele ja väele.

Kurjuse kohta käiv küsimus psalmides on peamiselt teoloogiline; see tekitab paratamatult Jumala kohta käivaid küsimusi. Nii peetakse Jeruusalemma ja templi hävitamist peamiselt jumalikuks skandaaliks, sest see pakkus paganatele võimaluse Jumalat pilgata. Jumala pärisosa (Iisraeli rahvas) on Tema jumaliku valiku ja lepingu tunnusmärk (5Ms 4:32–38, 5Ms 32:8, 9) ning see leping ei nurju kunagi. Jumala pärisosa mõistes peitub ka lõpuaja mõõde, kuna ühel päeval saavad kõik rahvad Jumala pärisosaks ja teenivad Teda. Mõte, et rahvad tungisid Jumala pärisosale kallale, seab sellised jumalikud tõotused ohtu.

Kahtlemata saab psalmilooja aru, et rahva patud rikkusid lepingulise suhte Jumalaga ja tõmbasid inimestele kaela kõik mainitud tagajärjed (Ps 79:8, 9). Rahva ellujäämine oleneb üksnes Jumala halastusrikkast sekkumisest ning pattude lepitamise kaudu lepingusideme taastamisest. Ütlusesse, et Issand on „meie pääste Jumal“, on kätketud Jumala ustavus Tema lepingus antud tõotustele (Ps 79:9).

Kuid Iisraeli varanduste taastamisest palju tähtsam on kaitsta Jumala iseloomu maailmas (Ps 79:9). Juhul kui rahvaste kuri tegevus jääb karistamata, tundub, nagu oleks Jumal kaotanud oma jõu (Ps 74:18–23; Ps 83:17–19; Ps 106:47). Üksnes see, kui Jumal oma rahva päästab, õigustab ja ülendab Tema nime.

Sama põhimõte kehtib tänapäeval samuti nagu toona. Meie patud, meie taganemised, meie pahed kahjustavad küll meie mainet, aga veel halvem on see, et need kahjustavad Jumala mainet, kelle nime me tunnistame. Meie valed teod teevad vaimulikus mõttes kahju ka meie tunnistamis- ja misjonitööle. Kui palju inimesi on pööranud meie usule selja nende inimeste tegude pärast, kes on ennast avalikult tunnistanud Kristuse nime kandjateks?

`„Jumala rahva iseloomu täiuslikkus on seotud Jumala au ja Kristuse auga.“ – Ellen G. White, „Ajastute igatsus“, orig lk 671. Kuidas saad sa sellest suurest tõest aru ja mida peaks see tähendama sinu kristliku elu jaoks?`