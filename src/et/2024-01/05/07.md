---
title: Toetav Mõte
date: 02/02/2024
---

Loe Ps 56 ja Ellen G. White’i raamatust „Tee Kristuse juurde“ peatükki „Rõõm Issandas“, orig lk 115–126.

Psalmiloojate kombel arutleb Jumala rahvas igal ajastul nii mõnigi kord, kuidas laulda Issanda laulu „võõral maal“. Meie usule Issanda ülimasse valitsemisse esitatakse sageli väga ränk väljakutse ja võime tõsimeeli juurelda, kas olukord on ikka Jumala kontrolli all ning kas Ta on nii võimas ja hea, nagu Pühakiri ütleb.

Piibellik usk toob ikka ja jälle kaasa nii ebakindlust ja kahevahelolekut kui ka usaldust ja kinnitust. Mõnikord võib ebakindlus ja kahevahelolek olla lausa talumatu, eriti siis, kui inimene seisab silmitsi kurjusega ja näib, et Jumalat pole kohal. Ometi ei tohi kunagi kahelda Jumalas, Tema armastavas ja õiglases iseloomus ning usaldusväärsuses. Psalmiloojate jaoks võib tulevik olla ebakindel, kuid ikka ja jälle köidab neid Jumala lakkamatu armastus ja ustavus (Ps 36:6–11; Ps 89:3, 9).

Meil tuleb järgida sama eeskuju. „Võta kokku kõik oma jõud, et vaadata üles, mitte alla oma raskustele; siis ei nõrke sa oma teel kunagi. Varsti näed sa pilve tagant Jeesust, kes sirutab oma käe, et sind aidata; sinul tuleb Talle vaid lihtsas usus oma käsi pihku pista ja lasta Temal sind juhtida. Kui sa muutud usaldavaks, muutud usu kaudu Jeesusesse lootusrikkaks.“ – Ellen G. White, „Tunnistused kogudusele“, 5. kd, lk 578, 579.

Need korrad, mil Jumal „peidab oma palge“, ei vähenda palve tõhusust. Vastupidi, sellised olukorrad panevad psalmiloojaid enese üle juurdlema, meenutama Jumala päästetegusid minevikus ning otsima Jumalat patukahetsuses ja alandlikus palumises (Ps 77:11–13; Ps 89:47–53). „Usk kasvab tugevamaks, kui põrkab kokku kahtluste ja vastuseisuga. Kogemus, mis sellistes katsumustes omandatakse, on väärtuslikum hinnalisimatestki juveelidest.“ – Ellen G. White, „Tunnistused kogudusele“, 3. kd, lk 555.

**Küsimused aruteluks:**

`1. Milliseid pingeid kogesid psalmiloojad kurjusega vahetult kokku puutudes? Milliste sarnaste pingetega on tulnud rinda pista sinul ja kuidas oled nendega hakkama saanud? Kuidas säilitad usu sellistel aegadel?`

`2. Kust otsida vastuseid siis, kui meie usu Jumalasse panevad proovile katsumused või teised inimesed, kelle kannatused panevad nad kahtlema Jumala headuses ja väes?`

`3. Kuidas vastad tavapärasele küsimusele kurjuse kohta maailmas, mille lõi ja mida peab ülal kõikvõimas armastav Jumal? Kuidas aitab suure võitluse motiiv sellisele väljakutsele siiski natuke vastata?`

---

Annetus >> Divisjon Newbold Kolledž [toeta.advent.ee](https://toeta.advent.ee/)

Päikeseloojang 16.39