---
title: Misjonilugu
date: 16/02/2024
---

#### Koorem eemaldatakse, 3

_Loo on kirjutanud Andrew McChesney._

Reede õhtul varitses Sekule poiste ühiselamu ees Bosnia ja Hertsegoviina  pealinnas Sarajevos. Ta ootas üht poissi, kes oli teda solvanud, ning kavat­ ses ta läbi peksta.

Ajal, mil ta ootas, pakkus üks sõber talle konjakit. Ta võttis lonksu ja pärast veel mitut lonksu jäi purjuspäi magama. Hommikul teadis ta, et sõbrad hakkavad teda halastamatult nöökima, kuna ta polnud kätte maksnud. Ta otsustas sellel päeval neist eemale hoida. Aga kus? Siis meenus talle adventistist õpetaja kutse tulla kirikusse. Oli hingamispäeva hommik.

Sekule juuksed olid pikad ja pesemata. Ta ei olnud neid kuu aega pesnud. Tema hingeõhk lehkas. Aga ta läks kirikusse. Kui ta kohale jõudis, valis ta hoolikalt kohta, kuhu istuda. Ta oli kuulnud, et adventistid pidasid „armsal hingamispäeval“ iganädalast orgiat, ega ei tahtnud istuda mingi vanaema kõrvale. Märganud üht võluvat noort naist, istus poiss tema lähedusse.

Kui koguduse pastor hakkas jutlustama, kukkus Sekule suu üllatusest lahti. Pastor andis Piibli põhjal vastused tema küsimustele Jumala ja põrgu kohta. Tohutu koorem langes ta südamelt, kui ta kuulis, et Jumal on tõepoolest armastus (1Jh 4:8), soovib päästa igat patust (Lk 19:10) ja lõpetab põrgu igaveseks (Ml 3:19, 21; Ps 37:10, 11).

Pärast jutlust kutsus keegi Sekulet evangeelsetele seeriakoosolekutele ja ta läks. Koosolekuteseeria lõpul küsis ta koguduse pastorilt: „Ütle mulle, palun, mida on mul lubatud teha ja mida mul pole lubatud teha?“

„Sa võid teha kõike, mida tahad,“ ütles pastor.

„Ära nii räägi,“ ütles Sekule. „Ütle mulle, mida ma saan ja ei saa teha.“

„Sa ei saa enam hingamispäeval töötada,“ ütles pastor.

„Hästi, olgu nii.“

„Sa ei saa enam hingamispäeval koolis käia,“

„Hästi, olgu nii.“

„Sa ei saa enam kakelda.“

„Hästi, olgu nii.“

„Sa ei saa süüa rüvedat liha.“

„Hästi, ma ei söö rüvedat liha.“

„Tegelikult soovitame, et sa üldse liha ei sööks.“

„Hästi, ma ei söö enam liha.“

Sellest päevast alates pole Sekule enam kunagi hingamispäeval töötanud ega koolis käinud. Ta pole enam kordagi kakelnud ja kordagi liha söönud. Ta ristiti kuus kuud hiljem, kui ta oli 18aastane. Aga ta võttis adventõpetused omaks otsekohe, sest küsimused, mis tal Jumala ja põrgu kohta olid, said Piiblist vastuse.