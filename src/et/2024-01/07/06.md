---
title: Ära unusta kõiki Tema heategusid
date: 15/02/2024
---

`Loe Ps 103. Kuidas siin Jumala halastust kujutatakse?`

Ps 103 loetleb mitmesuguseid Issanda õnnistusi. Nende hulka kuulub iga väikseimgi „tema heategu“ (Ps 103:2), mis võimaldab õitsva elu (Ps 103:3–6). Õnnistused lähtuvad Jumala armulisest iseloomust ning Tema ustavusest Iisraeliga sõlmitud lepingule (Ps 103:7–18). Issandal „on meeles“ inimese haprus ja kaduvus ning Ta tunneb oma rahvale kaasa (vaata Ps 103:13–17).

Meeles pidamine on midagi rohkemat kui lihtsalt tunnetuslik tegevus. Sellele on omane pühendumine, mis väljendub tegutsemises: Jumal vabastab oma rahva ja hoiab neid elus (Ps 103:2–13). Mõjusad kujundid Ps 103:11–16 kõnelevad Jumala armu tohutust suurusest, mida saab võrrelda üksnes taeva otsatu avarusega (Js 55:9).

Kuidas peaks siis inimene Jumala heldusele vastama?

Esiteks, ta peaks Issandat õnnistama (Ps 103:1, 2).

Üldiselt mõistetakse õnnistuste all mingisuguste materiaalsete tulude ja vaimuliku kasu saamist (1Ms 49:25; Ps 5:13). Kuna kõik head õnnistused pärinevad Jumalalt, siis kuidas saavad inimesed Jumalat õnnistada? Alam saab õnnistada ülemat teda tänades ja kiites (1Kn 8:66; Ii 29:13). Jumal õnnistab inimesi neile hea andmisega ja inimesed õnnistavad Jumalat Tema headuse kiitmisega; see tähendab, Tema armulise iseloomu austamisega.

Teiseks tuleb inimesel meeles pidada kõiki Tema hüvesid ja Tema lepingut (Ps 103:2, 18–22) just nagu Issandal on meeles inimese mannetu seisund ja Tema rahvaga sõlmitud leping (Ps 103:3–13). Meeles pidamine on Jumala ja inimeste vahelises suhtlemises otsustava tähtsusega. Just nagu Jumal peab meeles inimesele antud tõotusi, nii võlgneb inimene Jumalale Tema ustavuse mäletamise ning vastab Jumalale omakorda armastuse ja kuulekusega.

Selle mõtte taustal on vägagi kohane lugeda taas Ellen G. White’i tuntud sõnu: „Oleks hea, kui me veedaksime igal päeval vaikse tunni Kristuse elu üle mõtisklemises. Me peaksime käsitlema seda punkt-punktilt ning elama oma kujutlusis läbi iga etapi, eriti viimased. Kui me niiviisi mõtleme meie eest toodud suurele ohvrile, muutub meie usk Temasse kindlamaks, armastus elavamaks ning me täitume rohkem Tema Vaimuga. Kui tahame kord pääseda, peame õppima meeleparandust ja alandumist risti jalamil.“ – „Ajastute igatsus“, orig lk 83.