---
title: Kui sina, Issand, peaksid meeles pahateod
date: 13/02/2024
---

`Loe Ps 130. Kuidas tuuakse meie silme ette patu tõsidus ja patustele antav lootus?`

Psalmilooja suur häda on seotud tema enda ja ta rahva pattudega (Ps 130:3, 8). Rahva patud on nii tõsised, et need ähvardavad lahutada inimesed igaveseks Jumalast (Ps 130:3). Pühakiri räägib paturegistritest, mida kohtupäeva tarvis peetakse (Tn 7:10; Ilm 20:12), ja sellest, et patuste nimed kõrvaldatakse eluraamatust (2Ms 32:32; Ps 69:29; Ilm 13:8).

Psalmilooja panustab Jumala armastusele, mis hävitab patuaruanded (Ps 51:3, 11; Jr 31:34; Mi 7:19). Ta teab, et „Jumal ei ole oma olemuselt vihane. Tema armastus on igikestev. Üksnes siis, kui inimene ei hinda Jumala armastust, tõuseb Tema „viha“… Tema viha püüab inimest pigem parandada, mitte haavata; oma lepingu rahvast päästa, mitte hävitada (vaata Ho 6:1, 2).“ – Hans K. LaRondelle, „Deliverance in the Psalms“ (Berrien Springs, MI: First Impression, 1983), lk 180, 181.

Väärib märkimist, et Jumal soovib eelkõige patud andestada, mitte nende eest karistada; ja see sisendab austust Jumala vastu (Ps 130:4; Rm 2:4). Tõeline jumalateenimine on üles ehitatud Jumala armastava iseloomu imetlemisele, mitte aga hirmule karistuse ees.

Jumala lapsi kutsutakse üles ootama Issandat (Ps 27:14; Ps 37:34). Heebrea sõna _qawah_, „ootama“, tähendab otseselt „sirutama“ ja pärineb heebrea keeles samast sõnatüvest, kust tuleb sõna „lootus“. Issanda ees ootamine ei ole seega passiivne alistumine armetutele oludele, vaid just lootusrikas „sirutumine“ ehk innukas ootusärevus Issanda sekkumise osas. Psalmilooja lootuse aluseks on Jumala Sõna (Ps 130:5), mitte tema isiklik optimism. Usaldavalt Issandat oodata tuleb kasuks, sest pärast pimedat ööd saabub Jumalalt tuleva päästmise hommik.

Vaata, kuidas psalmilooja isiklikust anumisest saab kogukonna palve (Ps 130:7, 8). Üksikisiku heaolu on lahutamatu kogu rahva heaolust. Nii tasub palvetada enda vajaduste kõrval ka kogukonna vajaduste eest. Meie, usklikud, oleme osa kogukonnast ning see, mis mõjutab kogukonna üht osa, mõjutab igaüht.

`Mõtiskle küsimuse üle „Kui sina, Issand, peaksid meeles kõik pahateod, kes siis, Issand, püsiks?“ (Ps 130:3). Mida see sinu jaoks isiklikult tähendab? Kui kaugel oleksid, kui Issand peaks meeles su pahateod?`