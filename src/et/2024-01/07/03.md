---
title: Loo mulle puhas süda
date: 12/02/2024
---

`Loe Ps 51:3–7. Miks rõhutab psalmilooja Jumala halastust?`

Kuningas Taavet valab Issanda ees välja oma südame, kui palub andestust oma elu vaimulikult süngeimal hetkel tehtud patu eest (2Sm 12. ptk). Andeksandmine on Jumala erakordne armuand, Tema „rohke halastuse“ tulemus (Ps 51:3). Kuningas Taavet palub, et Jumal toimiks temaga vastavalt oma jumalikule iseloomule, vastavalt Jumala armulisusele, heldusele ja halastusele (Ps 51:3, 2Ms 34:6, 7), mitte aga seda mööda, kuidas tema patt väärib (Ps 103:10).

`Loe Ps 51:8–21. Kuidas kirjeldatakse siin patu andestamist? Mis on jumaliku andestuse eesmärk?`

Jumalik andestus on midagi rohkemat kui süütuse seaduslik väljakuulutamine. See toob esile sügava muutuse, mis jõuab inimese mina sisimate soppideni (Ps 51:8, Hb 4:12). Sellest tuleb uus loodu (Ps 51:12; Jh 3:3–8). Heebrea tegusõna _bara_ˊ, mida tõlgitakse kui „looma“, tähistab Jumala loovat väge (1Ms 1:1). Üksnes Jumal suudab _bar_aˊ; üksnes Jumal saab tuua esile pöördelise ja kestva muutuse kahetsenud inimese südames (2Kr 4:6).

Taavet palub ennast puhastada iisopiga (3Ms 14:2–8, Ps 51:9). Ta tunneb, et tema süü hoiab temast eemal Issanda läheduse, samamoodi nagu pidalitõbine on eemaldatud kogukonnast ajal, mil ta on ebapuhas (Ps 51:13). Ta kardab, et ohvrid ei saa teda uuendada, sest polnud sellist ohvrit, mis suutnuks lepitada tema mõttest teoks saanud patud: abielurikkumise ja mõrva (2Ms 21:14; 3Ms 20:10).

Ainult tingimusteta jumalik arm sai vastu võtta Taaveti „murtud ja purukslöödud südame“ ja taastada Taaveti ühenduse Jumalaga (Ps 51:18, 19). Paludes iisopiga puhastamist, väljendab ta tahet olla taas Jumala ligi.

`Kui Jumal sai Taavetile andeks anda abielurikkumise, pettuse ja mõrva, kui palju lootust on siis sinul?`