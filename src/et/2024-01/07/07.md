---
title: Toetav Mõte
date: 16/02/2024
---

Loe Ellen G. White’i raamatust „Tee Kristuse juurde“ peatükki „Patune vajab Kristust“, orig lk 17–22.

Psalmides ühinevad Jumala rahva hääled kordama üht ja sama: „Tema heldus kestab igavesti“ (Ps 106:1; Ps 107:1; Ps 118:1–4, 29; Ps 136). Sellega ülistatakse Jumala igavest armastust. „Jätta Jumal kiitmata tähendab unustada kõik Tema heateod, tähendab mitte hinnata Jumala ande. Ainult need, kes tänavad, ei unusta. Jumalale mõtlemine ja Temast rääkimine ei ole veel Talle kiituse toomine. Kiitus algab siis, kui keegi hindab Jumala ülevust ja Tema tegusid ning imetleb sellest tulenevalt Tema headust, halastust ja tarkust.“ – Hans LaRondelle, „Deliverance in the Psalms“, lk 178.

Tõsises usus öeldud sõnad, et Jumala halastus jääb püsima, omandavad veel sügavama sisu, kui peame meeles, et Jumala _khesed_ – nimelt Tema lepinguline heldus ja ustavus – on kindel ja muutumatu ka inimese patu ja Jumalale vastuhaku korral.

„Me oleme Tema vastu patustanud ega ole Ta heatahtlikkust ära teeninud, kuid ometi on Tema ise pannud meie huulile need kõige imelisemad palved: „Oma nime pärast ära põlga meid, ära teota oma aujärge! Pea meeles, ära tee tühjaks oma lepingut meiega!“ (Jr 14:21). Kui tuleme Tema juurde oma väärtusetust ja pattu tunnistades, siis on Ta tõotanud meie anumist kuulda. Tema autroon on märgiks, et Ta täidab meile antud sõna.“ – Ellen G. White, „Kristuse tähendamissõnad“, orig lk 148.

Jumala armu kogemine enda suhtes (Ps 103:2) julgustab psalmiloojat ütlema, et „Issand teeb õigust ja mõistab õiglast kohut _kõigile_, kellele liiga tehakse“ (Ps 103:6, rõhuasetus lisatud). Nii on psalmilooja isikliku tunnistuse ja oma elus avaldunud Jumala halastuse kiitmise lõppeesmärgiks kinnitada kaasinimestele, et Jumal on hea – et nemadki avaksid oma südame Jumalale ja võtaksid omaks Tema päästva armu ning kiidaksid Jumalat (Ps 9:12, 13; Ps 22:23–28; Ps 66:17).

**Küsimused aruteluks:**

`1. Millist praktilist mõju avaldab inimeste päästele tõsiasi, et Jumala halastus on igavene? Miks ei tähenda see, et inimesel on lubatud edasi patustada, sest Jumala halastus on ju igavene?`

`2. Kuidas sobivad kokku mõtted, et Jumal annab meile patud andeks, aga mõistab samas kohut patu üle?`

`3. Kuidas sobituvad Uues Testamendis Jumala halastusest kõnelevad väljen­ did psalmides olevatega? (Ef 2:4, 5; 1Tm 1:16; Tt 3:5; Hb 4:16)?`

---

Annetus >> kohalik kogudus [toeta.advent.ee](https://toeta.advent.ee/)

Päikeseloojang 17.14