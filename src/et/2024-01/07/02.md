---
title: Tema heldus kestab igavesti
date: 11/02/2024
---

`Loe Ps 136. Milline mõte selles psalmis valitseb? Kust saab psalmilooja kinnitust oma peamisele väitele?`

Ps 136 kutsub Jumala rahvast tänama Issandat Tema helduse eest, mis ilmneb loomistöös (Ps 136:4–9) ja Iisraeli ajaloos (Ps 136:10–22). „Halastus“ (heebrea keeles _khesed_, „püsiv armastus“) annab edasi mõtte, et Jumal on hea ja ustav oma loodu vastu ning oma lepingule Iisraeliga. See psalm näitab, et Jumala tohutu vägi ja suurus peitub Tema püsivas armastuses.

Issand on „jumalate Jumal“, mis tähendab heebrea kõnepruugis „suurim Jumal“ (Ps 136:1–3). Sellega ei anta muidugi mõista, nagu oleks olemas veel jumalaid, vaid üksnes Issand on Jumal.

Issanda suured imed, mida keegi teine ei suuda korda saata, kõnelevad vastuvaidlematult Tema ülemvõimust (Ps 136:4). Jumal lõi taevad, maa ja taevakehad, mida paganad kummardavad (5Ms 4:19). Psalmid aga kisuvad paganlikelt jumalatelt (ja samal määral igalt inimlikult usaldusallikalt) maha nende mõjuvõimu. Need on pelgalt loomistöö saadus. Need on pelgalt loodud asjad – mitte Looja. See on otsustava tähtsusega erinevus.

Issanda vägeva käe ja väljasirutatud käsivarre kujundid (Ps 136:12) rõhutavad Jumala väe tõhusust ja Tema helduse laiahaardelisust.

Jumala heldus loomises ja ajaloos peaksid innustama Tema rahvast Teda usaldama ning Tema lepingule ustavaks jääma. Refrään „tema heldus kestab igavesti“ esineb 136. psalmis 26 korda ja kinnitab jumalakummardajatele, et Issand ei muutu ning kordab oma varasemat poolehoidu igale uuele põlvkonnale. Jumal peab oma rahvast meeles (Ps 136:23) ja on ustav oma armulepingule. Uskumine Issanda püsivasse halastusse on piibelliku usu tuum, millega kaasneb õnnelik jumalateenimine ja usaldus, samuti ka vaoshoitus ja patukahetsus.

Ps 136 (salmid 23–25) võtab kokku Jumala hoole kogu maailma eest. Jumala heldus ulatub kogu olemasolevani, mitte üksnes Iisraelini. Niiviisi räägib see psalm Jumala päästva hoole kõikehaaravusest ja manitseb kogu maailma liituma Iisraeliga Issanda tänamises (vaata ka Lk 2:10; Jh 3:16; Ap 15:17).

`Kuidas väljendab kujutluspilt Jeesusest ristil, kes suri asendajana meie pattude eest, kõige mõjuvõimsamalt suurt tõde Jumalast, et „tema heldus kestab igavesti“?`