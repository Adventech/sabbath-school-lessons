---
title: Kiitke ülevat ja halastavat Jumalat
date: 14/02/2024
---

`Loe Ps 113 ja 123. Millist Jumala iseloomu kahte erinevat külge neis psalmides kirjeldatakse?`

Ps 113 ja Ps 123 kiidavad mõlemad Issanda ülevust ja halastust. Issanda ülevus avaldub Tema nime võimsuses ja Tema trooni ülendatuses, mis on üle kõikide riikide ja üle taevaste (Ps 113:4, 5; Ps 123:1). „Kes on nagu Issand, meie Jumal“ (Ps 113:5) on usutunnistus selle kohta, et ükski autoriteet maailmas või väljaspool seda ei saa Iisraeli Jumalale vastu vaielda.

Ligipääsmatuid kõrgusi, kus Issand elab, kirjeldatakse tõsiasja abil, et Issand on valmis „alanduma“ ehk „_kummardub alla_ vaatama, mis on taevas ja maa peal“ (vt Ps 113:6, NIV, rõhuasetus lisatud). Jumala eluase kõrges ei takista Tal nägemast, mis toimub allpool. Issanda halastus avaldub Tema heasoovlikus valmisolekus olla maailmaga seotud ning päästa hädalisi ja vaeseid nende hädadest. Ilmselgelt ei jää Tema heldekäelisus Ta sulastele märkamata, kuigi Tema eluase on kaugel taevas.

Jumala suurus ja hoolitsus, mida Tema hämmastavas ebamaisuses ei ole võimalik täielikult hoomata, saab selgeks Jumala halastustegudes ja kaastundes. Hädalised, vaesed ja rõhutud võivad Jumala vääramatut väge tunda eeskätt selles, et Tema saab tähelepanuväärsel moel pöörata nende saatuselöögid neile heaks. Ülev Jumal ilmutab oma suurust selles, et kasutab oma väge alandatute ülendamiseks. Inimestel on vaba ligipääs Issandale, sest Tema kuninglikkus ja ülevus ei muuda tõsiasja, et Ta on nende helde Looja ja Eluhoidja ning et inimesed on Tema sulased, Tema armsad lapsed.

Seega ei ole Jumala kummardamine ajendatud mitte üksnes Tema vägevusest, vaid ka Tema headusest. Kiitust ei piira aeg ega ruum (Ps 113:2, 3). Jumala ülevuse ja halastuse parimaks näiteks on Jeesus Kristus, kes oli valmis kummarduma taevast alla ning laskuma nii madalale nagu oli ristisurm, selleks et tõsta üles pattulangenud inimkond (Fl 2:6–8). Ristisurm on meie jaoks suurim põhjus, miks kummardada ja kiita Jumalat Tema tehtu eest.

`Mõtiskle ristisurma ja seal isiklikult sinu jaoks toimunu üle. Millest on Jeesus sind päästnud? Miks on väga oluline hoida rist oma mõtetes esiplaanil?`