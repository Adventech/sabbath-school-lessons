---
title: Toetav Mõte
date: 19/01/2024
---

Loe Ps 86:5, 15 ja Ellen G. White’i raamatust „Tee Kristuse juurde“ peatükki „Jumal armastab inimest“, orig lk 9–15. Kuidas aitab tõde, et Jumal on armastus, meil paremini aru saada Jumala ja Tema tegude mitmekülgsetest kirjeldustest psalmides?

Käesoleva nädala õppetükk keskendub Jumala ja Tema tegevuse kirjeldamisele mõningate põhiliste nurkade alt – maailma rajamisele ning selle tegemisele kindlaks ja kaitstuks. Psalmiloojad räägivad Jumalast, kes on Looja, Kuningas, Kohtunik, lepinguline Päästja ja Seaduseandja. Neile ameteile, mida Jumal maailmas täidab, viidatakse veel teiste nimede ja tiitlitega nagu Karjane (Ps 23:1; Ps 80:2), Päästekalju (Ps 95:1) ja Isa (Ps 68:6; Ps 89:27). Võime maailmas olla kindlad ja kaitstud ka keset suure võitluse möllu, sest Jumal on ülim ja ustav kõiges, mida Ta ütleb ja teeb. Kuigi teoloogilised teemad ei ammendu siinöelduga sugugi, viitavad need eri viisidele, kuidas Jumal ennast psalmides ilmutab.

Psalmide uurimist jätkates on oluline meeles pidada, et loeksime psalme Jumala armastava ja halastava iseloomu valguses ning peaksime silmas Tema plaani maailm päästa ja uueks teha. „Mida enam uurime jumalikku iseloomu risti valguses, seda enam näeme halastust, õrnust ja andestust, mis on õiglusega läbi põimitud, ja seda selgemini märkame loendamatuid tõendeid mõõtmatust armastusest ja õrnast kaastundest, mis ületab isegi ema igatseva kaastunde oma isemeelse lapse suhtes.“ – Ellen G. White, „Tee Kristuse juurde“, orig lk 15. Psalmides hüüavad inimesed Jumala poole isegi siis, kui neid ähvardab oma vastuhaku tõttu Jumala kohtuotsus, sest nad teavad, et Jumala viha on lühiaegne, kuid Tema halastus igikestev (Ps 103:8).

**Küsimused aruteluks:**

`1. Miks aitab just suure võitluse tegelikkus ja üleüldisus meil aru saada, et kuigi Jumalal on ülim valitsus ja jagamatu võim, on meie maailmas ometi palju sega­ dust ja kannatusi? Miks on suure võitluse mõistmisest siinkohal nii palju abi?`

`2. Kuidas peaks usk Jumalase kui Loojasse kujundama meie arusaama endast ja suhtumisest kõigesse muusse olevasse? Mis juhtub, kui inimesed sellest tõest eemalduvad (Ps 106:35–42)?`

`3. Mis oli viga piibliaja rahvaste ebajumalatel (Ps 115:4–8)? Kuidas on lugu tänapäeva ebajumalatega? Miks on need meile Issandaga koos eluteed käies samasuguseks ohuks?`

`4. Kuidas peaks Jumala rahvas elama, teades et Jumala kohus algab Tema rahvast? Kuidas Jumal oma rahva üle kohut mõistab ja milleks?`

---

Annetus >> kohalik kogudus [toeta.advent.ee](https://toeta.advent.ee/)

Päikeseloojang 16.06