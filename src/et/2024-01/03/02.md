---
title: Issand on meid teinud
date: 14/01/2024
---

`Loe Ps 8 ja Ps 100. Kellena kujutatakse Jumalat ja rahvast neis psalmides? Mida teatavad need psalmid Jumala iseloomu kohta?`

Loomine on psalmides eriti olulisel kohal; see näitab Jumala jagamatut võimu. Taevad, mis on „tema kätetöö“, kuulutavad Tema au ja väge (Ps 19:2–5; Ps 97:6). Jumala nimi on kõrge kogu maailmas (Ps 8:2, 10). Issand on kõik loonud; Tal pole algust (Ps 93:2) ega lõppu (Ps 102:26–28). Tema on igavene ega sõltu rahvaste jumalatest, mis on vaid „inimeste kätetöö“ (Ps 115:4), mitte midagi rohkemat. Puuslikel on „käed, aga nad ei katsu“ (Ps 115:7); seevastu Issanda „käed on valmistanud kuiva maa“ ja „tema käes on maa sügavused“ (Ps 95:5, 4).

Mitu psalmi räägib Jumala väest loodusjõudude üle, mis olid muude rahvaste meelest jumalused (näiteks Ps 29: Ps 93; Ps 104). Sellised psalmid kinnitavad veel kord väidet, et Issand valitseb kõige olemasoleva üle ning on oma võimu ja väärikuse poolest ülim. Ps 100:3 annab löögi ühele ebajumalakummardamise varjatud vormile – enda peale lootmisele –, rõhutades, et Jumal „on meid loonud, ja mitte me ise“ (NKJV ja „Uus Testament ja Psalmid“, 1989).

Loomine tunnistab ühtlasi Jumala armastusest. Kõik olev võlgneb oma olemasolu Jumalale, kes hoiab elu alal (Ps 95:7; Ps 147:4–9). Märkad, et lisaks inimestele elu andmisele tegi Jumal ka muistse Iisraeli „tema rahvaks ja tema karjamaa karjaks“ (Ps 100:3). Mõisted „tema rahvas“ ja „tema kari“ väljendavad Jumala soovi olla oma rahvaga väga lähedalt seotud.

_Üksnes Loojal on vägi õnnistada ja oma rahvast arvuliselt suurendada ning seega väärib ainult Tema nende kiitust ja usaldust. Terve rida psalme kutsuvad üles kõiki, kel hingeõhk ninas, kogu maad, kogu merd ja kõike neis olevat, rõõmust hõiskama Issanda ees._

Jumala au on nähtav Tema loomistöös, ka pattulangenud maailma eluvormides, ning psalmid suunavad meie pilgu Jumalale kui ainsale, kes väärib kummardamist.

`„Mis on inimene, et sa temale mõtled, ja inimesepoeg, et sa tema eest hoolitsed?“ (Ps 8:5). Millise vastuse annad sina oma Loojale? Kui Jumal juba tähti nimepidi kutsub (Ps 147:4), siis, mida sa arvad, kui palju enam hoolib Jumal sinust?`