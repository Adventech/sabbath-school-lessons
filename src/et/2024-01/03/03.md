---
title: Issand valitseb
date: 15/01/2024
---

Tihedalt seotud – tegelikult lahutamatult seotud – on tõsiasjad, et Issand on Looja ja Issand on ülim Valitseja. Teade, et „Issand valitseb / Issand on kuningas“, mida kuulutavad pidulikult Ps 93:1; Ps 96:10; Ps 97:1 ja Ps 99:1, kajab vastu kogu Psalmide raamatust.

Issand on ennast riietanud au, kuninglikkuse ja võimsusega (Ps 93:1; Ps 104:1). Tema ümber on pilved ja pimedus (Ps 97:2), kuid Ta katab ennast ka „valgusega nagu rüüga“ (Ps 104:2). Selliste hoolikalt valitud kujundite kaudu räägitakse vaimustusega Kuninga väest ja hiilgusest ning väljendatakse Jumala ainulaadset suurust, mida inimene ei suuda hoomata.

`Loe Ps 97. Mis iseloomustab Issanda valitsemist? (Ps 97:2, 10). Milline on Tema valitsemisala? (Ps 97:1, 5, 9).`

Issanda valitsemine saab nähtavaks Tema loomistöös (Ps 96:5), päästes (Ps 98:2) ja kohtumõistmises (Ps 96:10). Issand kehtestab oma kuningavõimu kogu ilmamaa üle (Ps 47:7–10). Jumala riik on igavene riik, võimu ja aulisuse poolest ületamatu (Ps 45:7; Ps 93:1,2; Ps 103:19). Issanda valitsemine rajaneb halastusel, õigusel ja õiglusel ning see toob loodud maailma korra ja tasakaalu (Ps 98:3; Ps 99:4). Jumala valitsemine ühendab ülistuses nii taevased kui ka maapealsed jumalateenijad (Ps 103:20–22; Ps 148). Paljud psalmid näevad vaimusilmas ette, et kogu inimkond tunnistab Jumala ülimuslikkust (Ps 96:10; Ps 97:1; Ps 99:1; Ps 145:11–13).

Aga mitte kõik inimesed, või isegi mitte kõik maised valitsead, ei tee seda praegu. Õelad trotsivad pidevalt Issanda valitsust; nad salgavad ja pilkavad Issandat ning rõhuvad Tema rahvast (Ps 14:1; Ps 74:3–22). Kuigi psalmiloojat kiusab nii mõnegi õela inimese õitseng ja häirib Jumala kannatlikkus, usaldab ta Jumala ülimust ning on jätkuvalt kindel Jumala õiglastes otsustes (Ps 68:22; Ps 73:17–20). Usu kaudu tunneb Jumala rahvas rõõmu Jumala riigi rajamisest Kristuse lunastava teenistuse tõttu ning ootab Kristuse teisel tulekul Jumala riigi lõplikku ilmsikssaamist (Mt 12:26–28; 1Kr 15:20–28).

`„Teie, kes armastate Issandat, vihake kurja!“ (Ps 97:10). Miks peaks Jumala armastamine panema meid kurja vihkama? Kuidas on need kaks mõistet seotud?`