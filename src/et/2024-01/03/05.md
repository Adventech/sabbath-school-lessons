---
title: Oma lepingu alaline meelespidamine
date: 17/01/2024
---

`Jumala kohtu teema tõstatab olulise küsimuse: Kuidas saab Jumala rahvas elada rahus Jumalaga ja olla kohtus kindel oma päästes? Loe Ps 94:14; Ps 105:7–10; Tn 7:22.`

Jumala rahvas on kaitstud, sest Issand paigutas oma elamu Siionisse (Ps 76:2, 3), pidas rahvast oma kalliks varanduseks ja sõlmis nendega oma igavese lepingu (Ps 94:14; Ps 105:8–10). Jumal on tõotanud oma lepingurahvast mitte hüljata, kuid lisaks tegutseb Ta aktiivselt selle heaks, et nad oleksid Temas turvaliselt varjul. Ta annab andeks nende patud (Ps 103:3); Ta õpetab ja õnnistab oma rahvast ning teeb nad tugevaks (Ps 25:8–11; Ps 29:11; Ps 105:24). Jumala kohtuotsused on antud selleks, et pöörata inimesed õiguse poole ning näidata, et Jumal hoolib neist (Ps 94:8–15).

105. psalm tervikuna näitab Iisraeli ajaloo kaudu, et Issand on truu oma lepingule. Juhtus siis head või kurja, Issand oli kohal. Ettenägelikult juhtis Ta Joosepi Egiptusesse ning päästis tema kaudu rängast näljahädast nii oma rahva kui ka teised tolle piirkonna elanikud (Ps 105:16–24). Issand kasvatas üles Moosese, kes pidi Jumala rahva heaks tehtud tunnustähtede ja imetegude abil juhtima nad Egiptuse orjusest välja (Ps 105:25–38).

Issand andis oma rahvale tõotatud maa (Ps 105:11, 44) ja oma alalise kaitse (Ps 105:12–15). Ta suurendas oma rahva arvu (Ps 105:24), vabastas nad rõhujate käest (Ps 105:37, 38) ja rahuldas nende igapäevased vajadused (Ps 105:39–41). Kahtlemata on Issanda ülima kontrolli all kõik see, mis Tema rahvast puudutab – psalmiloojad soovisid, et Tema rahvas ei unustaks seda tõde iialgi.

Tõsiasi, et Jumal peab oma lepingut meeles, tähendab midagi rohkemat kui teadlikkust või mäletamist. Meelespidamine viib alati tegutsemiseni (1Ms 8:1; 1Sm 1:19; Ps 98:3; Ps 105:42–44). Samamoodi tähendab see, kui inimesi kutsutakse meenutama Jumala imesid ja kohtumõistmist, et inimesed peavad oma eluga Jumalat austama.

Kõnealune leping on eelkõige üleskutse Iisraelile jääda lepingule ustavaks, täites Jumala seadusi (Ps 78:5–7; Ps 105:45). Samuti kutsutakse Jumala rahvast üles tunnistama Jumalast teistele rahvastele, sest Issand soovib, et kõik rahvad liituksid Tema rahvaga, Iisraeliga (Ps 105:1, 2). Sel juhul kaitseb maailma kõikvõimsa ja armulise Jumala kaitseleping (Ps 89:29–35).

`Mis näitab, et need muistsele Iisraelile antud tõotused rakenduvad Jeesuses meie jaoks tänapäeval? (Vaata Gl 3:26–29.)`