---
title: Misjonilugu
date: 19/01/2024
---

#### Võitlesin ja võitsin

_Loo on kirja pannud Andrew McChesney._

Pedrot Mosambiigi Vabariigis rabas see, kuidas õde ta vastu võttis, kui ta jumalateenistuselt tuli. „Ära mine enam seitsmenda päeva adventistide kirikusse,“ ütles õde talle. „See ei ole hea kirik, sest seal on valeprohvetid. Kui sa veel lähed, siis ära enam siin ela.“

Muremõtted täitsid Pedro pea. Pereprobleemid tema kodulinnas Beiras olid sundinud ta kolima 1140 kilomeetri kaugusele Mosambiigi pealinna Maputosse oma õe koju. Kuna ta oli selles linnas uustulnuk, oli osa jumalateenistusi adventkiriku otsimise ajal vahele jäänud. Nüüd oli ta kiriku leidnud, käinud seal esimest korda jumalateenistusel ja saanud koju jõudes teada, et ta õde ei tahtnud, et ta sinna veel läheks.

Pedro palvetas ja läks ikka kirikusse.

Õde lõpetas Pedroga koos söömise. Ta lootis, et nälg paneb venna meelt muutma. Aga koguduseliikmed andsid Pedrole süüa. Pedro tänas Jumalat Tema hoole eest ja läks ikka kirikusse.

Ühel hingamispäeva hommikul, kui Pedro oli kirikusse minemas, andis õde talle käsu enam mitte tagasi tulla. „Kas sa keeldud ikka veel mind kuulamast ja tahad oma kirikusse minna?“ küsis õde. „Sa ei soovi enam siin elada, sest sa ei taha nõustuda selle kodu reeglitega.“

Pedro oli kurb, aga ei muutunud araks. Ta mõistis, et ta ei olnud konfliktis oma õega, vaid toimus vaimulik võitlus Jeesuse ja Saatana vahel. Ta meenutas Pauluse sõnu Kirjast efeslastele 6:12: „Meil ei tule ju võidelda inimestega, vaid meelevaldade ja võimudega, selle pimeduse maailma valitsejatega, kurjade taevaaluste vaimudega.“

Pedro läks kirikusse ning palus pastoril ja koguduseliikmetel tema pärast palvetada. Kui ta pärast jumalateenistust koju läks, viskas õde ta välja.

Üks sõber lubas Pedrol kaks ööd enda juures ööbida. Siis andis keegi koguduseliige Pedrole tööd oma majahoidjana, töötasuks peavari ja toit.

Täna töötab Pedro jätkuvalt koguduseliikme majahoidjana ning teenib vabalt igal hingamispäeval Jumalat ja usub, et Jumal töötab ta õe südames. Nad on taastanud omavahel sõbraliku suhte ja õde ei nõua enam, et ta hingamispäeviti kirikus ei käiks. Pedro loodab, et ühel päeval võtab ka õde omaks Piibli kogu tõe ning õpib hindama Ellen White’i inspireeritud kirjutisi. „Panin ülle Jumala sõjavarustuse,“ ütleb ta, „ma võitlesin ja võitsin ja suudan kõik Kristuse läbi, kes teeb mind vägevaks“ (vt Fl 4:13).

_Täname sind hingamispäevakooli annetuste eest, mis aitavad levitada häid sõnumeid Jeesuse peatsest tulekust Aafrikas ja kogu maailmas._