---
title: Sinu tunnistused on väga usaldatavad
date: 18/01/2024
---

`Loe Ps 19:8; Ps 93:5; Ps 119:165; Ps 1:2, 6; Ps 18:31 ja Ps 25:10. Milline ühisjoon neid kõiki läbib?`

Issanda ülimuslikkusel maailma Looja, Kuninga ja Kohtunikuna on teoloogiline mõju ka Tema tunnistuste usaldusväärsusele. Tunnistused (heebrea keeles ˋ_edut_, „määrus“, „seadus“) viitavad seaduste ja eeskirjade kogule, millega Issand valitseb oma rahva usulist ja ühiskondlikku elu (2Ms 32:15). Need on „väga ustavad“ (Ps 93:5), peegeldades Jumala trooni ning Jumala loodud ja alalhoitava maailma tasakaalu ja püsivust (Ps 93:1, 2). Heebreakeelne sõna, mida tõlgitakse kui „ustav“ (sellest sõnatüvest tuleneb sõna _aamen_), viitab ühtlasi töökindlusele, usaldusväärsusele ja vankumatusele (2Sm 7:16; 1Aj 17:23). Jumala seadused on muutumatud ja hävimatud.

Jumal hoolitseb oma tõotuste ja käskude puutumatuse eest. Jumala ustavus kinnitab, et Tema valitsuse olemus on muutumatu, ning nõuab ühtlasi, et inimene omakorda täielikult Jumalat usaldaks ja Talle kuuletuks.

Õigluse puudumisest maailmas kõneldakse luulekeeles kui maa aluste värisemisest, rappumisest (Ps 18:8; Js 24:18–21). Jumala seadus suunab inimesed õige elu teele, mis jääb Jumala kohtus püsima. Seega ei pea õiged värisema, sest nende juured on sügaval Jumala seaduses, mis pakub tasakaalu ja turvalisust, ning nende süda on kindel (heebreakeelne _kun_ tähendab ka „kindel olema“, „kaitstud olema“) Issandas (Ps 112:1, 6, 7). Neid, kes Jumala seadust peavad, ei pane miski vankuma (Ps 119:165), ja nii tähistab seadus Jumala kaitset ning juhtimist elus (Ps 1:2, 3, 6).

Jumala Sõna nimetatakse lambiks psalmilooja jalgteel ja see kaitseb teda vaenlaste varjatud võrkude eest (Ps 119:105, 110). Suure rahu põhjuseks, millest tunnevad rõõmu need, kes Jumala seadust armastavad (Ps 119:165), on ilmselgelt midagi muud kui katsumuste täielik puudumine (Ps 119:161). Pigem tuleneb rahu Jumala kohalolus elamisest ja Temaga terviklikus suhtes olemisest.

`Millisel praktilisel kombel on Jumala seaduste, reeglite ja tunnistuste pidamine sind elus aidanud? Teisalt, mida oled pidanud kannatama seepärast, et astusid neist seadustest üle?`