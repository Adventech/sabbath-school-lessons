---
title: Jumal on kohtunik
date: 16/01/2024
---

`Loe Ps 75. Miks on õelate hooplemine tühine?`

Jagamatu võimuga Kuningana on Issand ka Seaduseandja (Ps 99:7) ja Kohtunik (Ps 98:9; Ps 97:2). Õelad ohustavad pidevalt õiglast korda, millele Jumal ilmamaal aluse pani, aga Issand mõistab maailma üle kohut ja teeb kurjuse valitsemisele lõpu (Ps 75:9–11; Ps 96:13).

75. psalmis kirjeldatakse mitmesuguste kujundite abil õelate pöördumatut karistamist. Veinist vahutav karikas (Ps 75:9) räägib Jumala raevu tugevusest (Jr 25:15; Ilm 14:10). Õelate sarvede maha raiumine kujutab lõpu tegemist nende jõule ja ülemvõimule, samas kui õigete sarved tõstetakse kõrgele (Ps 75:11). Jumal valib oma kohtumõistmiseks „paraja aja“ (Ps 75:3) ehk „määratud aja“. On ju selge, et selline kohtuotsus viiakse täide meile tuntud aja lõpus (Ps 96:13; 1Kr 15:23–26).

Jumala kohtu osaks on tõsiasi, et Issand uurib inimeste südant. Loe Ps 14:2. Öeldu tuletab meelde 1Ms 6:5, 8. Mõlemad kirjakohad näitavad, et enne oma kohtuotsuse täideviimist maailma üle uurib Jumala inimeste elu ja vaatab, keda Ta saab päästa. Sellist otsustamist nimetatakse mõnikord „eeluurimiskohtuks“, mil Jumal kaitseb õigeid ja otsustab õelate saatuse.

Kuidas see toimub?

Esiteks, Jumal päästab oma rahva õelate käest (Ps 97:10; Ps 146:9) ning ehib viletsad päästega (Ps 149:4). Teiseks, õelad, kes pole patte kahetsenud, hävitatakse igaveseks (Ps 97:3). Osa psalme räägib luulekeeles sellest, kui tarbetud on Jumala kohtus inimeste relvad (Ps 76:4–7). Issand on ühtlasi andestav Jumal, kuigi Ta karistab inimeste pahategusid (Ps 99:8). Mitte ainult õelad, vaid ka Jumala rahvas peab Jumalale aru andma (Ps 50:4; Ps 135:14).

Psalmides on kirjas sama arusaam, mida väljendavad Piibli teised kirjakohad – et Jumala kohus algab Jumala rahvaga ja laieneb kogu ilmamaale (5Ms 32:36; 1Pt 4:17). Psalmist hüüab küll Jumala poole, et Jumal kohut mõistaks, ent ta toetub Jumala õigusele teda kaitsta (Ps 7:9–12; Ps 139:23, 24).

`Psalmid kutsuvad meid üles rõõmustama Jumala kohtuotsuste ootuses (Ps 67:5; Ps 96:10–13; Ps 98:4–9). Kuidas on Jumala kohus heaks sõnumiks neile, kes on kaetud Kristuse verega?`