---
title: Võõrutatud lapse rahu
date: 25/03/2024
---

`Loe Ps 131. Mida õpetab see psalm meile suhte kohta Jumalaga?`

Jumala rahvas elab maailmas, mis teeb usklikele vaeva; kiusatusi ja raskusi on vältimatult kõigil. Uuendatud veendumus, et ta on Jumala laps ja tema elu sõltub Jumalast, lohutab psalmiloojat ja paneb teda tunnistama oma uhkuse väärtusetust. Uhkuse petlikkus on selles, et uhke inimene muutub enesekeskseks ega näe endast kaugemale. Järelikult on uhke pime Jumala kõrgema reaalsuse suhtes.

Erinevalt uhkest tõstab õige silmad Jumala poole (Ps 123:1, 2). Jumala suuruse tunnetamine teeb ta alandlikuks ning vabastab omakasupüüdlikkusest ja asjatust auahnusest. Psalmilooja tunnistab, et ta ei „nõua asju, mis mulle on liiga suured ja imelised“ (Ps 131:1). Sellised väljendid kirjeldavad Jumala tegevust maailmas, mis on üle inimese mõistuse. Tänapäeva teadus on meile näidanud, et ka kõige „lihtsamad“ asjad on äärmiselt keerulised ja ületavad meie praeguse arusaamisvõime. Tegelikult on see päris irooniline: mida rohkem me füüsilist maailma tundma õpime, seda suuremad mõistatused meie ette ilmuvad.

Ps 131:2 esinev võrdlus „otsekui võõrutatud laps ema juures“ on võimas kujund kellestki, kes leiab rahu ja rahunemise Jumala embuses olemisest. See räägib armastavast suhtest, mis on lapsel oma elu algusaegadel emaga.

Kui Jumal võõrutab meid ebavajalikust auahnusest ja uhkusest, hakkab Ta meile pakkuma süüa tahket toitu. Selleks toiduks on teha „selle tahtmist, kes mu on läkitanud, ja lõpetan tema töö“ (Jh 4:34; ka Hb 5:12–14). 131. psalmis kirjeldatud lapselik usaldus on küps usk, mida eluraskused on järele proovinud ja katsetanud ning mis on leidnud, et Jumal ustav ja peab oma sõna.

Lõpuks jääb psalmilooja tähelepanu peatuma Jumala rahva heaolule. Lõppkokkuvõttes kutsutakse meid kasutama oma kogemusi Jumalaga Tema koguduse tugevdamiseks. See tähendab, et jagame kaasinimestega, kellel on usus mingisugusel põhjusel raskusi, seda, mida oleme ise õppinud Jumala ustavusest ja headusest. Võime Kristusest tunnistada isegi koguduses endas, kus paljudel on vaja Teda isiklikult tundma õppida.

`„Tõesti, ma ütlen teile, kui te ei pöördu ega saa kui lapsed, ei pääse te taevariiki“ (Mt 18:3). Mida Jeesus meile siin ütleb? Mida see mõte endaga kaasa toob?`