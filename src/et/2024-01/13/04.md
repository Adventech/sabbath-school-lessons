---
title: Viljavihkude kogumine
date: 26/03/2024
---

`Loe Ps 126. Mis annab Jumala rahvale jõudu ja lootust? Mida siinses kontekstis öeldust saame tänapäeval oma ellu rakendada?`

Issanda imepärane päästetegevus minevikus on Jumala rahva jaoks ammendamatu allikas ja lootuse läte tulevikuks. Päästmine minevikus oli nii erakordne, et seda saab võrrelda täideläinud unenäoga (Js 29:7, 8). Näed ju, et sugupõlv, kes kiidab 126. psalmis Issandat oma rahva vabastamise pärast vangipõlvest möödanikus (Ps 126:1), on praegu vangipõlves (Ps 126:4). Ometi leevendab minevikurõõmust ja kergendusest laulmine praegust hetke ning on sobilik. Uued põlvkonnad hoiavad Piiblis räägitud ajalugu elavana, samastudes nendega, kes kõnealuseid sündmusi oma silmaga nägid. Elav usk väärtustab Jumala erakordseid tegusid oma rahva heaks minevikus ja suhtub neisse kui millessegi, mida Issand on teinud meile, mitte ainult kunagi ammu _neile_ (usklike eelnevatele põlvkondadele).

Tegelikult uuendab mineviku mäletamine lootust oleviku tarvis. Võrdlus „nagu veeojad Lõunamaal“ (Ps 126:4) on võimas kujund Jumala äkilisest ja jõulisest tegutsemisest oma rahva heaks. Juudast otse lõunasse jäi põuane kõrbeala. Pärast paduvihmu vihmasel aastaajal moodustusid seal äkitselt ojad, mis täitsid sängid tulvaveega. Varajased ja hilised vihmad etendasid ülitähtsat osa põllumajandusaasta õnnestumisel (5Ms 11:14; 5Ms 28.12). Sarnaselt on sõnad pisaratega külvamisest ja rõõmuhõisetega lõikamisest (Ps 126:5, 6) võimas tõotus Jumala juhtimise kohta keerulisest olevikust õnnelikku tulevikku.

Lõikusperioodi lõpp oli aeg, mil muistsed heebrea palverändurid tõid endaga Jeruusalemma templisse kaasa selle aastaaja viljad (2Ms 34:22, 26). Saagikoristuse motiiv andis tollasele rahvale tugeva vaimse õppetunni. Just nagu raske külvitöö ning põldude, viljapuuaedade ja viinamägede eest hoolitsemise tasuks oli rõõm külluslikust saagist, nii kroonib Jumala rahva praeguseid katsumusi aegade lõpul päästerõõm. Suure saagikoristuse kujund osutab Kristuse teisel tulekul Jumala riigi taasrajamisele (Am 9:13–15; Mt 9:37). Siingi tõuseb esile ootamise teema. Saagikoristusega on lugu samuti sedasi, et meil tuleb oma töö tulemusi ja vilja oodata.

`Mõtle mõnele korrale, mil nägid selgelt ja eksimatult, et Issand töötas sinu või kaasinimeste elus. Kuidas ammutada sellistest kogemustest lootust nüüd, kui sa lähed läbi mõnest raskest eluetapist?`