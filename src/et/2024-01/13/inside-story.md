---
title: Misjonilugu
date: 29/03/2024
---

#### Valdeslased Poolas

_Loo on kirja pannud Andrew McChesney._

Politsei ei jätnud Ryszard Jankowskit kuidagi rahule. Iga kord, kui ta seadis üles stendi, et müüa ühes Läänemere-äärses kuurordis Poolas Ellen White’i raamatut „Suur võitlus“ ja teisi raamatuid, ilmus kohale politsei ja nõudis, et ta eemaldaks stendi ning raamatud.

Siis avaldas seitsmenda päeva adventistide kirjastus Poolas ajakirja „Ajamärgid“ erinumbri ja koguduse juhid saatsid eksemplare Poola valitsusliikmetele. Ühele valitsuses olevale ministrile meeldis see väljaanne niivõrd, et ta kirjutas mitme Poola linna omavalitsusele, paludes neil ajakirja levitamist toetada. Ryszard viis kirja ja ajakirjaeksemplari ka selle kuurortlinna meerile, kus ta oli politseiga hädas. Linnapeale avaldas saadetis muljet. Ta tundis kirja kirjutanud ministrit. „Ta oli ülikoolis minu professor,“ ütles linnapea. „Muidugi võite vabalt seda ajakirja siin levitada.“

„Kas saaksin teilt kirjaliku loa?“ küsis Ryszard.

Linnapea kirjutas välja loa ja andis selle Ryszardile.

Ryszard võttis kirja ning seadis oma stendi jälle tänavaserva. Ta pani stendile ajakirja „Ajamärgid“ koos „Suure võitluse“ ja teiste raamatutega. Üsna pea ilmus politsei. „Te ei tohi oma raamatuid meie linnas müüa,“ ütles politseiohvitser.

„Vaadake, mul on linnapealt kiri,“ vastas Ryszard.

Politseiohvitser luges kirja hoolikalt läbi. Seejärel saluteerisid nad vastastikku.

„Hästi, võid siin olla,“ ütles ohvitser.

Aga sellega lugu ei lõppenud. Varsti pärast seda peatus stendi ees üks vanaema. Keegi oli talle mõni aeg tagasi andnud raamatu „Suur võitlus“ ja ta oli seda oma lapselapsele ette lugenud. Poisile oli raamat väga meeldinud, eriti see koht, kus räägiti, kuidas noored valdeslased keskajal salaja, oma eluga riskides, Jumala Sõna levitasid. Vanaema rääkis Ryszardile, et tema lapselaps tahtis olla valdeslaste moodi. Poiss sai aru, et tal oli vaja olla selline nagu nemad – iga hinna eest ustav Jumala Sõnale.

„Ta nägi teie stendi ja teie raamatut „Suur võitlus“,“ ütles naine. „Ta ütles mulle: „Vanaema, valdeslased on meie linnas.“ Niisiis otsis vanaema Ryszardi üles, et talle oma lapselapsest rääkida. Hiljem ühines see naine seitsmenda päeva adventistide kogudusega.

_Täname, et andsid 2017. aastal kolmeteistkümnenda hingamispäeva annetuse, mis aitas rajada telestuudio – Poola Lootuse kanali (Hope Channel). Ryszard Jankowski on Seitsmenda Päeva Adventistide koguduse esimees Poolas ja Hope Channel Internationali kohaliku filiaali, Poola Lootuse kanali üks kõnelejaist._