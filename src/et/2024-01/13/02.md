---
title: Üleskutse oodata
date: 24/03/2024
---

`Loe Ps 27:14; Ps 37:7, 9, 34; Ps 39:8; Ps 40:2; Ps 69:7; Gl 5:5 ja Rm 8:18–25. Mida need kirjakohad paluvad Jumala rahval teha?`

Küllap on üheks suurimaks pingeks elus ootamise pinge. Ükskõik, kes oleme, kus elame, millisel ametipostil oleme, tuleb meil kõigil mõnikord oodata. Ootame poejärjekorras seistes, ootame arsti diagnoosi kuulda saamist – alati see meile ei meeldi, eks ole?

Mida siis öelda Jumala ootamise kohta? Sõnapaari „oota Issandat“ leiame Piiblist kõikjalt, mitte üksnes Psalmidest. Alati on sel puhul rõhk mõistel _sihikindlus_. Oleme sihikindlad, kui meie kõrgeimaks kohustuseks on keelduda alla andmast petlikule hirmule, et Jumal ikkagi ei päästa meid. Jumala pühendunud laps ootab ja teab kindlalt, et Jumal on ustav ning Tema järele ootajad võivad uskuda, et siis, kui anname oma olukorra Tema kätte, saame olla kindlad, et Tema teeb meie heaks parima ka neil kordadel, mil meie seda niimoodi näha ei pruugi.

Issanda ootamine on midagi enamat kui lihtsalt ootus, et aeg mööduks. See on Jumala igatsemine nii sügavalt, nagu kuiv maa januneb vett (Ps 63:2). Psalmilooja ootab Jumalalt palju õnnistusi, aga tema janu saada Jumalaga veel lähedasemaks ületab kõik muud eluvajadused ja soovid.

Loeme Pauluse hämmastavast lõigust Kirjas roomlastele, et Jumal ja kogu loodu ootavad maailma uuendamist ning Jumala ja Tema rahva õnnistatud kohtumist maailma ajaloo lõpul. Ta kirjutab: „Sest loodu ootab pikisilmi Jumala laste ilmsikssaamist“ (Rm 8:19).

Võrratu tõotus!

Ometi, kuigi me ootame lõplikku pääsemist ja taasühinemist Jumalaga ning koguni „kogu loodu ägab üheskoos sünnitusvaludes tänini“ (Rm 8:22), elab Issand juba praegu Püha Vaimu abil oma rahva juures.

Meid kutsutakse sel ajal olema tunnistajad (Ap 1:4–8) lunastusplaanist, mis jõuab haripunkti uueksloomisega. See uueksloomine on meie ülim ootus ja meie kui adventkristlaste lootuste lõplik täitumine; koguni meie nimes – adventist – peegeldub meie oodatav lootus. Me ootame, aga teame, et mitte ilmaasjata. Kristuse surm ja ülestõusmine Tema esimesel tulekul annab kindluse Tema teise tuleku osas.

`Nimeta midagi, mida sa praegu Jumalalt ootad. Kuidas õppida ootama usus ja usalduses, eriti siis, kui see, mille pärast palvetame, ei ole veel käes?`