---
title: Toetav Mõte
date: 29/03/2024
---

Loe Ellen G. White’i raamatust „Tee Kristuse juurde“ peatükki „Kasvamine Kristuses“, orig lk 67–75.

Psalmid edastavad tulise üleskutse oodata Issandat. „Rahune Issanda ees ning oota kannatlikult teda“ (Ps 37:7, NKJV ja „Uus Testament ja Psalmid“, 1989). Kui ootamine meid koormab ning teeb ebakindlaks ja üksildaseks, siis meenutagem jüngreid sel päeval, mil Jeesus läks taevasse (Ap 1:4–11). Jeesus võeti taevasse nende silme all, nemad aga jäid maha, ootama Tema tagasitulekut mingil neile teadmata päeval tulevikus. Kes on praegu tundnud tugevamat janu Jumala õnnistuste järele, kui jüngrid tundsid tol päeval? Kindlasti igatsesid nad: „Issand, võta meid _nüüd_ endaga kaasa.“ Ometi oli neile antud juhis oodata Isa tõotust ja Jeesuse tagasitulekut. Võiksime mõelda, et jüngrid olid meeleheitel ja pettunud, kuid üllatume. Nad pöördusid Jeruusalemma tagasi ja tegid just nii, nagu Jeesus neid käskis – ootasid Püha Vaimu andi ja kuulutasid siis jõuliselt maailmale evangeeliumi (Ap 1:12–14; Ap 2. ptk).

Meie Issanda korraldus oodata Teda oleks võimatu, kui Ta ei teeks Püha Vaimu kaudu meis oma tööd. Inimlik ind ei püsi pinge all, mille ootamine meie haprale minale paneb. Ainult üks saab meid püsti hoida, ja see on Jeesusesse Kristusesse jäämine, isiklik side Temaga. „Kui Kristus elab meie südames, siis ta töötab meis, et me tahame ja toimime „tema hea nõu kohaselt“ (Fl 2:13). Me peame töötama, nagu tema töötas, me peame ilmutama samasugust vaimu. Ja nõnda, teda armastades ja temasse jäädes, kasvame „kõigiti selle sisse, kes on pea – Kristus“ (Ef 4:15)“ – Ellen G. White, „Tee Kristuse juurde“, orig lk 75. Issanda ootamist jätkates leiame Psalmidest rahu ja rahulolu. Meie palvetes ja lauludes kohtub meie süda iga päev Jumala südamega.

**Küsimused aruteluks:**

`1. Miks on ootamisel märkimisväärne osa meie vaimulikus elus? Arutlege mõne piiblitegelase ootamiskogemuse üle. Kuidas puhastas ja tugevdas ootamine nende usku? (Rm 4:19–22; Hb 11. ptk).`

`2. Kuidas meie ootamine lõppeb? (Ps 37:34–40). See tähendab, mida meile tõotatakse siis, kui kõik on lõpuks kindlalt lahendatud? Millise lootuse leiame näiteks eeltoodud kirjakohast õigluse kohta, millest selles elus on nii kaua puudu olnud?`

`3. Mis puudutab surnuid ja nende olukorda (Kg 9:5), siis miks on Jeesuse ootamine nende jaoks juba peaaegu lõppenud? Millise lootuse sellest vastusest saame?`

---

  
Annetus >> kohalik kogudus  
  
Päikeseloojang 18.54