---
title: Oodata Jumala hingamispäeva – puhkust
date: 27/03/2024
---

`Loe Ps 92 – laulu hingamispäevast. Millist kaht hingamispäeva tahku see esile tõstab?`

Ülistus Jumalale Tema erakordse kätetöö eest (Ps 92:5, 6) ja eedenlik pilt õigetest (Ps 92:13–15) viitab selgelt loomisele, esimesele tahule, mida hingamispäev meelde tuletab. Samuti tõstab see psalm Issanda kõrgeks kui õiglase Jumala, kes võidutseb vaenlaste üle (Ps 92:8–16) ja seega kinnitab veelgi hingamispäeva teist teemat – kurjuse käest lunastamist (5Ms 5:12–15). Niiviisi ülistab Ps 92 Jumalat Tema loomise eest (minevik) ja maailma elus hoidmise eest (olevik) ning suunab pilgu lõpuaja lootusele – igavesele jumalikule rahule ja korrale.

Inimesed tunnevad rõõmu hingamispäeval rahus olemisest, sest Jumal on „Kõigekõrgem“ (Ps 92:2); Tema ülim suurus ja kõrgus annab Talle võrreldamatu eelise oma vaenlaste üle.

Ehk Ta küll on Kõigekõrgem, on Issand valmis sirutuma alla, et päästa need, kes Tema poole hüüavad. Issanda loomistöö ja eriti sellesama loomistöö lunastamine innustab rahvast kummardama Jumalat ja austama Teda. Lõpuks pole ju pattulangenud loodu keskel ilma lunastuslootuseta elamine midagi, millest vaimustuda. Me armastame, me kannatame, me sureme – ja teha seda ilma mingi lootuseta? Seepärast täname Issandat kui meie Loojat ja Lunastajat.

„Värske õli“ tähendab psalmilooja taaspühendumist Jumalat teenima; ta saab uuesti võitud sulaseks (Ps 92:11). Õliga võidmine toimus siis, kui valitud inimene pühitseti ametisse, näiteks preestrite ja kuningate puhul (2Ms 40:15; 1Sm 10:1). Ometi valib psalmilooja sellest võidmisest teatamiseks ebatavalise heebreakeelse sõna, _balal_, mida ei kasutatud harilikult Jumala sulaste võidmisest rääkides, vaid mis märgib roaohvrianni koostisosade „segamist“ õliga (2Ms 29:2; 3Ms 2:4, 5). Kuna psalmilooja kasutab siin ebatavalist sõna _balal_, mõistame, et ta soovib esitada ennast elava ohvrina Issandale ning pühitseda end tervenisti Jumalale (Rm 12:1).

Pole üllatav leida hingamispäevast kõnelevast psalmist pühendumismõtteid, sest hingamispäev on märk sellest, et Issand pühitseb oma rahva (2Ms 31:13). Palmipuude ja Liibanoni seedrite kujundid räägivad Jumala rahva kasvamisest usus ning Jumala eesmärkide ja armastuse tõelisest hindamisest. Hingamispäev on Issanda ja Tema rahva vahel sõlmitud igavese lepingu tähis (Hs 20:20). Nii on hingamispäevane puhkus Jumala rahva jaoks oluline, sest annab neile jõudu usaldavalt oodata, et Issand täidab kõik oma lepingulised tõotused (Hb 4:1–10).

`Loe veel kord läbi Ps 92. Millist suurt lootust siin meile pakutakse ja kuidas saad öeldust just praegu julgust?`