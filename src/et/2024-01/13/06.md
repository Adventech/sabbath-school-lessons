---
title: Rõõm saabub hommikul
date: 28/03/2024
---

`Loe Ps 5:4; Ps 30:6; Ps 49:15; Ps 59:17; Ps 92:3; Ps 119:147; 2Pt 1:19 ja Ilm 22:16. Millist päeva osa kujutatakse sümboolselt jumaliku lunastamise ajana ja miks?`

Psalmides on hommik tavaliselt aeg, mil võib oodata Jumala lunastust. Hommik ilmutab Jumala poolehoidu, mis lõpetab pika meeleheite ja hädade öö (Ps 130:5, 6). 143. psalmis saab käesolev surmapimedus (Ps 143:3) Jumala pääste tõttu uue hommiku valguseks (Ps 143:8) ning hauasügavus (Ps 143:7) „tasasel maal“ elamiseks (Ps 143:10).

`Loe Mk 16:1–8. Mis juhtus siin kirjeldatud hommikul ja miks on see meie jaoks väga tähtis?`

Jeesuse Kristuse ülestõusmise hommik avas tee Jumalalt saadava pääste igavesele hommikule kõigi jaoks, kes Tema nimesse usuvad. Jeesuse jüngrid said jõu täiuse Ps 30:6 tõotusest: „Õhtul jääb nutt varaks, aga hommikul on hõiskamine“, kui nad oma ülestõusnud Issandaga kohtusid. Üksnes Jumala heldus ja tingimusteta armastus muudab meie nutu rõõmuks (Ps 30:6, 8).

Nagu hommikutäht kuulutab uue päeva sündi, nii annab usk Jumala lastele teada igavese elu uuest tõelisusest (2Pt 1:19). Jeesust nimetatakse säravaks koidutäheks (Ilm 22:16), keda me innukalt ootame, et Ta rajaks kuningriigi, kus ei ole enam ööd, kurjust ega surma (Ilm 21:1–8, 25). Lõpuks ootame ju seda üle kõige, kui räägime Issanda ootamisest. Jah, see on ootust väärt!

„Joosepi avatud hauakambri uksel oli Kristus võidukalt kuulutanud: „Mina olen ülestõusmine ja elu.“ Selliseid sõnu võis lausuda ainult Jumal. Kõik loodud olevused elavad Jumala tahte ja väe läbi. Nende elu sõltub Jumalast. Kõrgeimast seeravist lihtsaima elusolendini saavad kõik elu Temalt. Ainult Tema, kes on üks Jumalaga, võis öelda: „Mul on meelevald elu jätta ja mul on meelevald seda jälle võtta.“ Olles Jumal, oli Kristusel vägi murda surma ahelad“ – Ellen G. White, „Ajastute igatsus“, orig lk 785.

`Öeldakse, et surm on söövitatud meie rakkudesse juba sündides. See on küll meie, pattulangenute jaoks tõsi, kuid mida on Jeesuse ülestõusmine meile lühiajalise surmaga seoses tõotanud? Miks ei tohi me iial unustada, kui lühiaegne on surm meie jaoks?`