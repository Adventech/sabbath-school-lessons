---
title: Mu luud ei ole varjul sinu eest
date: 21/01/2024
---

`Loe Ps 139:1–18. Kuidas kirjeldab see luulekeeles Jumala väge (Ps 139:1–6), kohalolu (Ps 139:7–12) ja headust (Ps 139:13–18)? Mida räägib Jumala suurus Tema tõotustest?`

Oled sa kunagi tahtnud kedagi aidata, aga vahendid puudusid? Samamoodi on mõni inimene püüdnud aidata sind, aga ei taibanud su vajadusi. Erinevalt väga armastavatest ja parimat soovivatest inimestest teab Jumal meist ja meie elust kõike ning Tal on meie aitamiseks vahendid. Nii ei ole Tema lubadused aidata ja vabastada tühipaljad sõnad, vaid kindlad tõotused.

Jumal teab psalmiloojast nii palju ja üksikasjalikult, et isegi emaüsas ei olnud too Jumala eest varjul (Ps 139:13, 15). Jumalik teadmine hõlmab aja (Ps 139:2), sisima loomuse (Ps 139:2, 4) ja ruumi (Ps 139:3) – psalmilooja kogu olemasolu. Jumala imeline teadmine räägib Temast kui Loojast, kes on inimestega väga ligidalt tuttav, ning avaldub Tema hoolitsuses inimeste eest.

Selline imepärane tõde – et Jumal tunneb meid nii isiklikult – ei pea meid hirmutama, vaid juhtima meid Jeesuse käte vahele ning selle juurde, mida Tema on meie heaks ristil teinud. Sest Jeesusesse uskumise kaudu on antud meile Tema õigus, „Jumala õigus“ (Rm 3:5, 21).

Selleks, et Jumala kohalolu eredalt esile tõsta, kirjeldatakse, kuidas Ta ulatub sügavuti „surmavalda“ (_sheol_, „haud“) ja „pimedusse“ (Ps 139:8, 11, 12) – kohtadesse, mida harilikult Jumala eluasemena ei kujutata (Ps 56:14). Tema kohalolu kirjeldatakse veel kujundite kaudu „võtaksin koidutiivad“ (ida), et asuda „elama viimse mere äärde“ (lääs) (Ps 139:9). Sellised pildid annavad edasi tõde, et ilmaruumis pole kohta, kus Jumal meieni ei ulatuks. Jumal ei ole küll osa universumist, nagu mõni inimene usub, kuid Ta on kõigele sellele väga ligidal, sest Tema on kõik loonud ja hoiab seda alal (vaata Hb 1:3).

Kuna Jumal teab meist kõike, saab Ta meid aidata ja uuendada. Jumala suurusest uut aimu saanud psalmilooja kiidab Teda innukalt ja usaldab Teda taas. Ta näeb jumalikus kontrollis vahendit, mis saab tema elust eemaldada kõik selle, mis segab tema suhet Jumalaga.

`Mõne meelest võib olla hirmuäratav tõsiasi, et Jumal teab neist nii palju – isegi nende kõige süngemaid saladusi. Miks on evangeelium seega meie ainus lootus?`