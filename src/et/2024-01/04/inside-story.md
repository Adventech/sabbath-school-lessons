---
title: Misjonilugu
date: 26/01/2024
---

#### Perthis vastatud palve

_Loo on kirja pannud Joe Peola._

Margaret ja ta abikaasa Levana elasid Austraalias, Perthis. Ühel hommikul istusid nad oma kodu elutoas; eelmisel õhtul olid nad jõudnud tagasi reisilt 4500 kilomeetri kaugusel asuvasse Paapua Uus-Guineasse. Margaret mõtiskles vaikselt oma isa lahkumissõnade üle lennujaamas. Isa oli tema pärast palvetanud ja öelnud siis: „Margaret, Jeesus tuleb väga varsti tagasi. Kui te jõuate tagasi oma koju Perthi, siis astugu Jumal järgmisel päeval teie uksest sisse.“

Margareti ja Levana kodust mitte kuigi kaugel palvetas seitsmenda päeva adventistide kirikus kirjandusevangelist Jo Laing koos mõne oma sõbraga. Nad palusid jumalikku juhtimist, enne kui suundusid sel päeval kirjandust pakkuma.

Paar tundi hiljem koputas Jo Margareti ja Levana kodu uksele. See kodu ei tundunud millegi poolest erinevat sama tänava teistest majadest.

Levana avas ukse ja silmitses viisakalt kokaraamatut, mida Jo talle näitas. Aga ta ei tundnud raamatu vastu tegelikult huvi. Siis ulatas Jo talle Ellen White’i „Suure võitluse“ eksemplari ning hakkas sellest rääkima.

Levana laskis mõne lehe sõrmede alt läbi ja kutsus siis kohale oma naise.

„Kas meil on see raamat?“ küsis ta.

Margaret tuli uksele ja kinnitas, et neil oli see raamat. Naine pöördus Jo poole ja selgitas, et ta oli kunagi seitsmenda päeva adventist. Sõnad lausa tungisid tal suust. „Tulime just eile õhtul tagasi Paapua Uus-Guineast,“ ütles ta. „Viimased sõnad, mida mu isa mulle ütles, olid, et ta ta palvetab, et Jumal ilmuks mu maja uksele.“

See päev oli Perthis kuum, 43 kraadi Celsiuse järgi. Aga Jo käsivartel oli kananahk. Tema ja Margaret vaatasid teineteisele kaua naeratades otsa ja imestasid üha, kuidas Jumal oli vastanud Margareti isa palvele.

„Kas oleks hea, kui ma tuleksin su kogudusse ja räägiksin seda lugu?“ küsis Margaret.

„Oleks,“ nõustus Jo ja nad vahetasid telefoninumbrid.

Mõni nädal hiljem seisis Margaret, pisarad voolamas, Seitsmenda Päeva Adventistide Bickley koguduses ja rääkis oma lugu, kuidas Jumal oli leidnud kadunud, eksinud lamba. Jumal kasutas Austraalias ühte naist „Suure võitluse“ eksemplariga selleks, et vastata Paapua Uus-Guineas oleva isa kirglikule palvele.

_Võta koos ülemaailmse seitsmenda päeva adventistide kogudusega 2023. ja 2024. aastal osa „Suure võitluse“ massilisest reklaamimisest ja jagamisest. Külasta rohkema teabe saamiseks veebiaadressi greatcontroversyproject.com või küsi oma pastori käest._