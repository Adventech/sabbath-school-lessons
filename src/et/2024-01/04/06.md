---
title: Abi pühamust
date: 25/01/2024
---

`Loe Ps 3:5; Ps 14:7; Ps 20:2–4; Ps 27:5; Ps 36:9; Ps 61:5 ja Ps 68:6, 36. Kust tuleb abi nende kirjakohtade järgi?`

Vaimuliku ja füüsilise pelgupaiga motiiv ning abi ilmneb just pühamu kontekstis. Pühamu on abi-, pelgu- ja päästepaik. Pühamu pakub ulualust hädas­olijaile. Jumal kaitseb vaeslapsi ja lesknaisi ning annab oma rahvale jõudu Tema pühamust. Kui „Siionist, kõige ilu täiusest, hakkab Jumal kiirgama“ (Ps 50:2), siis kõlavad Jumala õiglased kohtuotsused ja tuleb Issanda õnnistus (Ps 84:5; Ps 128:5; Ps 134:3).

Pühamu on pelgupaigana kaugelt üle igast teisest varjupaigast maailmas, sest pühamus elab Jumal isiklikult. Ohutuse tagab Jumala kohalolu, mitte templi kui ehitise tugevus. Sarnane lugu on Siioni mäega, kus Issand asus – ise­enesest ei kõrgunud see mägi kuidagi üle teiste, vaid oli tagasihoidlik mäeküngas (Ps 68:16–17; Js 2:2).

„Sest meil pole niisugune ülempreester, kes ei suuda kaasa tunda meie nõrkustele, vaid selline, kes on olnud kõigiti kiusatud nii nagu meie, ja siiski ilma patuta. Läki siis julgusega armu aujärje ette, et me halastust saaksime ja armu abiks leiaksime parajal ajal“ (Hb 4:15, 16). Mil viisil on need salmid paralleelsed sellega, mida psalmilooja pühamu kohta ütles?

Jumala pühamu pühadus ajendab psalmiloojat tunnistama, et kõik inimesed on patused ega vääri sugugi Jumala poolehoidu, ning väitma, et päästmise aluseks on üksnes Jumala ustavus ja arm (Ps 143:2, 9–12). Me ei saa millegagi, mis meis on, Jumala silmis midagi ära teenida. Ainult siis, kui inimesed kahetsevad pattu, võtavad vastu Jumala armu ja andestuse ning astuvad seeläbi õigesse suhtesse Jumalaga, võivad nad taotleda Jumalalt päästekindlust. Pühamuteenistus maalis pildi Jeesuses leiduvast päästest.