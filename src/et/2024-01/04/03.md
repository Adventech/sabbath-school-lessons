---
title: Kindel, et Jumal hoolib
date: 22/01/2024
---

`Loe Ps 40:2–4; Ps 50:15; Ps 55:23 ja Ps 121. Kuidas on Jumal kohal meie igapäevastes asjaajamistes?`

Issand ilmutab ennast Pühakirjas elava Jumalana, kes tegutseb nende heaks, kes Tema poole hüüavad. Psalmilooja jaoks on „Issand alati [tema] silma ees“ (Ps 16:8). Sellepärast ta usaldab Jumalat ja hüüab Tema poole (Ps 7:2; Ps 9:11). Issand kuuleb teda ka siis, kui ta hüüab „põhjatuist sügavusist“ (Ps 130:1, 2) ehk otsesõnu – ükski olukord ei jää Jumala kontrolli alt välja. Nii sisaldab psalmilooja hüüd isegi vältimatus hädas alati lootust.

121. psalm aga räägib hõiskehäälil Jumala jõust ustava inimese elus. Selle jõu osad on järgmised.

(1) „Ei ta lase su jalga vääratada“ (Ps 121:3). Kujund „jalg“ viitab sageli kellegi eluteele (Ps 66:9; Ps 119:105; Õp 3:23). Heebreakeelne sõna, mis tähistab kõikumatust, väljendab Jumala kaitset maailma (Ps 93:1) ja Siioni üle (Ps 125:1).

(2) Kujund, et Issand on Iisraeli hoidja, kes ei tuku ega jää magama, toonitab Issanda alalist tähelepanelikkust ja valmisolekut tegutseda oma laste heaks (Ps 121:3, 4).

(3) Väljend Issand on „su varjaja“ (Ps 121:5, 6) suunab mõtted pilvesambale Egiptusest lahkumise ajal (2Ms 13:21, 22). Sarnaselt pakub Issand füüsilist ja vaimset pelgupaika oma rahvale.

(4) Jumal on nende paremal käel, paremal pool (Ps 121:5). Parem käsi tähistab luulekeeles inimese tugevamat kätt, tegude kätt (Ps 74:11, Ps 89:14). See kuulutab sõnumit Jumala ligidusest ja poolehoiust (Ps 16:8; Ps 109:31; Ps 110:5).

(5) Ps 121:6–8 kinnitab selgelt, et Jumal kaitseb oma rahvast. Jumal hoiab oma lapsi kõige kurja eest. „Päike“ ega „kuu“ ei raba neid maha. Jumal hoiab nende „minemist“ ja „tulemist“. Selline kujundite keel rõhutab, et Jumala hoolitsus on kõikehõlmav ja lakkamatu.

Kõige olulisem? Psalmilooja toetub Jumala armastavale hoolele. Meil tuleb teha sedasama.

`Millistel elulistel viisidel saad paremini kogeda, et Jumal hoolib sinust päriselt? Kuidas teha Jumalaga tõhusamat koostööd selle nimel, et Tema saaks tegutseda sinus ja sinu heaks?`