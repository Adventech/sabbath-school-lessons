---
title: Issand on varjupaik raskustes
date: 23/01/2024
---

`Loe Ps 17:7–9; Ps 31:2–4 ja Ps 91:2–7. Mida psalmilooja hädaajal teeb?`

Psalmiloojat tabab õige mitu häda ja ta pöördub neis Issanda poole, kes on varjupaik igas raskuses. Usaldamine on vabatahtlik valik tunnistada Jumala ülimuslikkust oma elu igas olukorras. Kui sa raskustes ei usalda, siis ei usalda sa üldse kunagi.

Psalmilooja tunnistus „Ma ütlen Issandale: „Sina oled mu varjupaik ja mu kindel mäelinnus, mu Jumal, kelle peale ma loodan“ (Ps 91:2) lähtub tema eelnevatest kogemustest Jumalaga ja teenib nüüd usu kinnitajana tuleviku tarvis. Psalmilooja nimetab Jumalat Kõigekõrgemaks ja Kõigeväeliseks (Ps 91:1, 2), millega tuletab meelde Jumala erakordset võimsust.

Psalmilooja räägib ka turvatundest, mille ta leiab Jumalas: „kaitse all“ („uluall“ ehk „peidupaigas“), „varju all“ (Ps 91:1), „varjupaik“, „mäelinnus“ (Ps 91:2), „tiibade all“, „kilp“, „kaitsevall“ (Ps 91:4) ja „eluase“ (Ps 91:9). Need kujundid tähistasid psalmilooja kultuuris turvalisi tingimusi. Tarvitseb vaid mõelda selle maanurga päikese talumatule kuumusele, et hinnata varju (ehk päikesevarju), või meenutada Iisraeli ajaloost sõjaaegu, et hinnata kilbi või mäelinnuse pakutavat kaitset.

`Loe Ps 17:8 ja Mt 23:37. Millist kujundit siin kasutatakse ja mida see väljendab?`

Väga suurt lähedust võrreldakse „sinu tiibade varju all“ olemisega (Ps 17:8; Ps 57:2; Ps 63:8). See loob pildi mugavusest ja kaitsest, mida emalind pakub oma poegadele. Issandat võrreldakse kotkaga, kes kannab noorlinde oma tiibadel (2Ms 19:4; 5Ms 32:11), ning kanaga, kes kogub kanapojad oma tiibade alla (Mt 23:37).

`Kuidas siiski tulla toime nende kordadega, kui meid tabab õnnetus ja me ei suuda näha Issanda kaitset? Miks ei tähenda sellised traumad, et Issandat pole meiega?`