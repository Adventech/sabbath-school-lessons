---
title: Kaitsja ja vabastaja
date: 24/01/2024
---

`Loe 1Kr 10:1–4. Kuidas kirjeldab Paulus Egiptusest väljatulekut? Millist vaimulikku õppetundi püüab ta sellega anda?`

`Loe Ps 114. Kuidas kirjeldatakse siin luuleliselt Iisraeli vabastamist Egiptusest Jumala käe läbi?`

Ps 114 loob meisterliku pildi sellest, kuidas Jumal vabastas imeliselt oma lapsed Egiptuse orjusest. Vana ja isegi Uut Testamenti läbib Egiptusest vabastamise lugu kui Jumala väe sümbol oma rahva päästmisest. Kirjas korintlastele, varem mainitud salmides, näeb Paulus kogu selles tõsiloos varjatud võrdlust, Jeesuses Kristuses päästetud saamise sümbolit.

Samuti loob 114. psalm pildi jumalikust vabastamisest – Jumala jagamatust valitsemisest Loojana loodusjõudude üle, sest just sel teel toodi Tema rahvas Egiptusest välja. Meri, Jordani jõgi ning mäed ja künkad kõnelevad kujundite keeles loodus- ja inimjõududest, mis astusid Iisraeli vastu teel tõotatud maale (5Ms 1:44; Jos 3:14–17). Jumal aga on neist kõigist üle.

On tõsi, et paljude eri ajastute ja eri paigus asuvate Jumala laste jaoks on tee taevasesse Jeruusalemma hädaohtudest tulvil. Psalmid julgustavad neid tõstma pilku mägedest kaugemale taeva ja maa Loojale (Ps 121:1).

114. psalmi teema tõuseb esile tormise mere vaigistamise loos ning Jeesuse kinnituses, et kogudusel ei tule midagi karta, sest Tema on võitnud maailma (Mt 8:23–27; Jh 16:33).

Issanda erakordsed teod oma rahva heaks peaksid innustama kogu maailma Jumala palge ees värisema (Ps 114:7). Värisemise all tuleb mõista äratundmist ja Jumala kummardamist, mitte hirmul olemist (Ps 96:9; Ps 99:1). Jumala poolel olevatel usklikel ei ole midagi karta.

`Millised on mitmesugused vaimulikud ohud, millega usklikud inimesed silmitsi seisavad? Kuidas õpime toetuma Issanda väele, et meid kaitstaks vajumast neisse ohtudesse, mis on meie jaoks praegu sama tõelised, nagu need olid psalmilooja jaoks?`