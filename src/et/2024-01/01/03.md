---
title: Kohtume psalmide loojatega
date: 01/01/2024
---

Kuningas Taavet, kelle nimi on enamiku psalmide päises, organiseeris aktiivselt Iisraeli jumalateenistuse liturgiat. Teda nimetatakse „Iisraeli laulude lemmikuks“ (2Sm 23:1). Uues Testamendis mainitakse Taavetit mitme psalmi autorina (Mt 22:43–45; Ap 2:25–29, 34, 35; Ap 4:25; Rm 4:6–8). Terve hulga psalme lõid templimuusikud, kes olid ühtlasi leviidid: näiteks on Aasaf kirjutanud psalmid 50 ja 73–83; Korahi poegade psalmid on 42, 44–49, 84–85 ja 87–88; psalmi 88 on kirjutanud esralane Heeman ning psalmi 89 esralane Eetan. Paar psalmi lõi Saalomon (Ps 72 ja Ps 127) ning ühe Mooses (Ps 90).

`Loe Ps 25:1–5; Ps 42:2; Ps 75:2; Ps 84:2–3; Ps 88:2–4 ja Ps 89:2. Kuidas avalduvad neis psalmides autorite toonased elukogemused?`

Psalmiloojaid inspireeris Püha Vaim, kes kasutas nende talente Jumala teenimiseks ja usukogukonna kasuks. Psalmiloojad olid tõeliselt andunud ja sügavalt usklikud inimesed, kel oli ometi oht langeda meeleheitesse ja kiusatusse, nagu meil kõigil. Psalmid kirjutati küll kaua aega tagasi, kuid päris kindlasti kajastavad need enam-vähem seda, mida kogeme praegu.

„Tulgu mu palve sinu ette, pööra oma kõrv mu halisemise poole! Sest mu hing on täis õnnetust ja mu elu on jõudnud surmavalla lähedale“ (Ps 88:3, 4). Selline hüüe tõuseb kahekümne esimese sajandi inimhingest samamoodi nagu kelleltki, kes elas 3000 aastat tagasi.

Osa psalmiloojaid räägib eluraskustest; osa keskendub rõõmule. Psalmiloojad kisendasid Jumala poole, et Ta neid päästaks, ning kogesid Tema teenimatuid armutegusid. Nad ülistasid Jumalat Tema ustavuse ja armastuse eest ning tõotasid Talle väsimatut pühendumist. Niisiis on psalmid jumalikust Päästjast kõnelevad tunnistused ning Jumala armu ja lootuse tunnismärgid. Psalmid toovad jumaliku tõotuse igaüheni, kes võtab usu kaudu omaks Jumala andestuse ja uue elu anni. Samas ei püüa nad kinni katta, varjata või maha vaikida langenud maailmas valitsevaid eluraskusi ja kannatusi.

`Kuidas saada lootust ja julgust teadmisest, et ka ustavad inimesed – nagu psalmiloojad – heitlesid sarnaste katsumustega, millega meie silmitsi seisame?`