---
title: Laul igaks hooajaks
date: 02/01/2024
---

`Loe Ps 3; Ps 33:1–3 ja Ps 109:6–15. Millised inimelu tahud avalduvad neis psalmides?`

Psalmid suurendavad usklike kogukonna teadlikkust inimkogemuse ulatusest ning näitavad, et usklikud saavad Jumalat teenida igas elulõigus. Näeme, et psalmid jaotuvad järgnevalt.

(1) Laulud, mis ülistavad Jumala ülevust ja väge loomisel, Tema kuningaks olemist ja kohtumõistmist ning Tema ustavust. (2) Tänupsalmid, milles avaldub sügav tänulikkus Jumala rikkalike õnnistuste eest. (3) Nutulaulud ehk hingepõhjast tulev hüüd Jumala poole katsumustest vabastamise pärast. (4) Tarkusepsalmid, mis pakuvad praktilisi juhiseid õigesti elamiseks. (5) Kuningast rääkivad psalmid, mis osutavad Kristusele, kes on ülim Kuningas ja Jumala rahva Vabastaja. (6) Ajaloost kõnelevad psalmid, mis meenutavad Iisraeli minevikku ning rõhutavad Jumala ustavust ja Iisraeli ustavusetust, õpetamaks tulevasi sugupõlvi, et nad ei kordaks eelkäijate vigu, vaid usaldaksid Jumalat ja jääksid ustavaks Tema lepingule.

Psalmide luulevormis on eriline jõud köita lugejate tähelepanu. Kuigi osa sellisele luulele omaseid väljendusvahendeid läheb tõlkes kaduma, saame oma emakeeles neist mitut ometi esile tuua.

1. Parallelism seob peavärsi sõnad, lauseosad või mõtted järelvärsi oma­ dega; see tähendab, et üks ja sama sõna, lauseosa või mõte kordub eri sõnastuses. Parallelism aitab aru saada vastava osa tähendusest. Näiteks: „Kiida, mu hing, Issandat, ja kõik, mis mu sees on, tema püha nime!“ (Ps 103:1) „Mu hing“ on siin paralleelne väljendiga „kõik, mis mu sees on“ ja tähendab kogu mu olemust.

2. Võrdpilt oma kujundliku keelega mõjutab tugevalt lugejate füüsilisi meeli (näiteks öeldakse Jumalas pelgupaiga leidmise kohta Ps 17:8, et ollakse „tema tiibade varju all“).

3. Merism väljendab tervikut vastanditepaari kaudu: „… päeval ma kisen­ dan, öösel ma olen sinu ees“. Öeldu tähistab lakkamatut hüüdmist (Ps 88:2, kaldkiri lisatud).

4. Sõnamäng panustab sõnade kõlale; sisult erinevad sõnad seostatakse ja nii tuuakse esile vaimulik sõnum. Ps 96:4, 5 tekitavad heebreakeelsed sõnad ˊelohim, „jumalad“, ja ˊelilim, „iidolid“, sõnamängu, milles peitub sõnum, et rahvaste jumalad näivad olevat ˊelohim, „jumalad“, kuid on üksnes ˊelilim, „iidolid“.

Ja veel, sõna „sela“ märgib põgusat vahepala, kas aja maha võtmiseks ja psalmi vastava lõigu üle mõtisklemiseks või siis muutust saatemuusikas (Ps 61:5).