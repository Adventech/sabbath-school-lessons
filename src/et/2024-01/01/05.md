---
title: Inspireeritud palved
date: 03/01/2024
---

`Loe 2Sm 23:1, 2 ja Rm 8:26, 27. Mida õpime neist salmidest palve kohta?`

Psalmid on Iisraeli inspireeritud palved ja tänulaulud, milles kõlab sõnum, et Jumal on oma rahvaga seotud. Psalmid võtavad enda kanda elujõulise suhtlemise elava Jumalaga.

Psalmiloojate pöördumine Jumala poole on isiklik, öeldakse „mu Jumal“, „Issand“ ja „mu kuningas“ (Ps 5:3; Ps 84:4). Sageli paluvad psalmiloojad Jumalat: „võta kuulda“ (Ps 5:2), „kuule mu palvet“ (Ps 39:13), „vaata“ (Ps 25:18), „tõtta mulle vastama“ (Ps 102:3), „päästa mind“ (Ps 6:5). On ilmselge, et inimene palvetab härdalt Jumala poole.

Psalmide kui palvete ja tänulaulude silmapaistev ilu ja veetlus seisneb tõsiasjas, et psalmid on Jumala Sõna – usuinimeste jumalakartlike palvete ja kiituse kujul. Nii võimaldavad psalmid Jumala lastel kogeda selliseid usalduslikke hetki, nagu kirjeldatakse Rm 8:26, 27: „Samuti tuleb ka Vaim appi meie nõtrustele: me ju ei tea, kuidas palvetada, nõnda nagu peab, kuid Vaim ise palub meie eest sõnatute ägamistega. Aga südameteuurija teab, mida Vaim taotleb, sest Jumala tahtmise järgi palub ta pühade eest.“

Jeesuski viitas psalmidele, näiteks Lk 20:42, 43, kui Ta tsiteeris otseselt Ps 110:1 – „Taavet ise ju ütleb Laulude raamatus: /Issand ütles mu Issandale:/ Istu mu paremale käele,/ kuni ma panen su vaenlased su jalgealuseks järiks“.

Kuigi osa psalme on võrsunud mõnest kindlast ajaloolisest sündmusest, laululoojate katsumustest või Iisraeli rahva kogetust, kõnetab selliste psalmide vaimulik sügavus lugejat ometi mitmesugustes olukordades ning ületab kultuurid, religioonid, rahvused ja sood. Ühesõnaga, psalme lugedes leiad sa sealt ehedat lootust, tänu, kartust, viha, kurbust ja leina – kõige sellega seisavad inimesed oludest olenemata silmitsi igal pool ja igal ajajärgul. Need kõnetavad meid kõiki meie oma kogemuste keeles.

`Mida peaks tõsiasi, et Jeesuski kasutas psalme, ütlema meile selle kohta, kui tähtsad võivad psalmid olla meie enda usukogemuses?`