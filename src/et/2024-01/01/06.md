---
title: Psalmide olustik
date: 04/01/2024
---

`Loe Ps 16:8; Ps 44:9; Ps 46:2, 8; Ps 57:3; Ps 62:9 ja Ps 121:7. Milline koht oli Jumalal psalmilooja elus?`

Psalmide olustik on täiesti Jumala-keskne; selle taotluseks on allutada palves ja tänus kõik elukogemused Jumalale. Jumal on ülim Looja, Kuningas ja ilmamaa Kohtumõistja. Tema varustab oma lapsi kõigega. Sellepärast tuleb Teda alati usaldada. Ka siis, kui Jumala rahva vaenlased küsivad: „Kus on su Jumal?“ (Ps 42:11) Kuna Issand on alati oma rahva juures ega eksi kunagi, siis on Jumal alati Tema rahva silme ees. Viimaks kirjeldatakse psalmides aega, mil kõik rahvad ja kogu loodu kiidavad Jumalat (Ps 47:1, Ps 64:9).

Kui Jumal on elus kesksel kohal, siis tuleneb sellest ühtlasi jumalateenimise seadmine oma elu keskmesse. Jumalateenistus, kus psalme algselt kasutati, erines põhjalikult sellest, kuidas paljud inimesed tänapäeval jumalateenistusest aru saavad, sest piibellikus kultuuris oli Jumala teenimine kogukonnaelu loomulik ja vaieldamatu keskpunkt. Järelikult väljendus kõik, mis Jumala rahva elus juhtus – nii hea kui ka halb –, paratamatult jumalateenimises. Jumal kuuleb psalmiloojat seal, kus too hetkel on, ning vastab täpselt õigel ajal (Ps 3:4; Ps 18:7; Ps 20:7).

Psalmilooja teab, et Jumala elupaik on taevas, kuid et Ta elab ühtlasi Siionis, oma rahva keskel pühamus. Jumal on ühtaegu kaugel ja ligidal, kõikjal ja oma templis (Ps 11:4), varjatud (Ps 10:1) ja avalik (Ps 41:13). Psalmides põimitakse need näiliselt üksteist välistavad Jumala omadused kokku. Psalmiloojad saavad aru, et lähedus ja kaugus on Jumala tõelises olemuses lahutamatud (Ps 24:7–10). Psalmiloojad mõistavad sellise vaimuliku pinge olemust. Nende teadlikkus Jumala headusest ja kohalolust kesk kõikvõimalikke elukogemusi annab neile jõudu loota ja oodata Jumala sekkumist, millal iganes Tema seda teha valib.

`Kuidas aitavad psalmid meil aru saada, et Jumalat pole võimalik piirata ainult teatud osaga oma elust? Millistest oma elu osadest püüad sina Issandat kaugemal hoida?`