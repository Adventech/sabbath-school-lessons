---
title: Misjonilugu
date: 05/01/2024
---

#### Jeesuse leidmine pühast raamatust

_Loo on kirja pannud Andrew McChesney._

Paul käis ühes Euroopa suurlinnas ukselt uksele, et kohtuda inimestega. Tal olid kaasas Piibel ja ühe teise suure maailmareligiooni püha raamat.

Kord jõudis ta ühe koduni, kus ukse avas keegi mees. Tema hingeõhus oli tubakasuitsu lõhna.

„Ma soovin väga teile täna midagi kinkida,“ ütles Paul.

„Mis kink see on?“ küsis mees.

„Mul on siin Piibel,“ vastas Paul.

„Piiblit ma ei taha,“ ütles mees. „Kuulun teise usku. Teie olete kristlane.“

„Mul on teie usu püha raamat ka,“ ütles Paul.

Mees üllatus. Temas näis tärkavat huvi. „Hästi, lugege mulle midagi ette, aga ainult minu pühast raamatust, mitte Piiblist,“ ütles ta.

Paul avas püha raamatu ja luges Jeesusest. Mehe üllatus kasvas.

„Kas see on sama Jeesus, kes Piibliski?“ küsis ta.

Mõne järgneva nädala jooksul lugesid nad mehe püha raamatut ja õppisid neljal korral Jeesusest. Mees leidis, et see raamat ei räägi Jeesuse ristilöömisest. Ta nägi, et see raamat kuulutab ette Jeesuse teist tulekut. Ta avastas, et nii inimesed tema usust kui ka kristlased ootavad Jeesuse tagasitulekut.

Kui Paul viiendat korda tuli, ei olnud mees kodus.

Möödus aasta ja ühel hingamispäeval ilmus mees Pauli kirikusse.

„Ma tahan siin kirikus käia,“ ütles ta. „Kas võin?“

Nüüd oli Pauli kord üllatuda.

„Tahan käia Jeesuse järel,“ teatas mees.

Pärast seda tuli mees kirikusse igal hingamispäeval. Ta ütles, et tema püha raamat tekitas temas tühja tunde. See ei pakkunud talle patte andestavat Päästjat. Ta soovis saada ristitud.

„Jeesus ütleb, et ihu on Püha Vaimu tempel,“ ütles Paul. „Kas tahad saada tubakast vabaks? Jeesus ütles: „Kui nüüd Poeg teid vabastab, siis olete tõepoolest vabad“ (Jh 8:36). Sul tuleb valida kas Jeesus või sigaretid. Kui teed otsuse sigaretid minema visata, siis tee seda juba täna.“

Mees paistis ehmuvat. „Pole võimalik!“ pomises ta. Aga siis pani ta käe taskusse ja viskas paki sigarette prügikasti.

„Jeesus, anna mulle võit suitsu üle,“ palvetas ta. „Ma tahan sellest lahti saada.“

Samal õhtul hiljem helistas ta Paulile. „Olukord on kohutav,“ ütles ta. „Tunnen ennast hirmus halvasti. Ma ei saa suitsuta elada.“

Kaks meest palvetasid koos telefoni teel. Jumal kuulis palvet ja andis mehele võidu. Sellest korrast on möödunud neli ja pool aastat ning ta pole enam suitsetanud. Täna on ta oma koguduse misjonitöö juht. „Ta armastab inimesi,“ rääkis Paul Adventmisjonile. „Ta ootab innukalt Jeesuse tagasitulekut.“