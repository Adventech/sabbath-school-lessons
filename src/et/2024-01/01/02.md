---
title: Psalmid muistse Iisraeli jumalateenistusel
date: 31/12/2023
---

`Loe 1Aj 16:7; Ne 12:8; Ps 18:2; Ps 30:2; Ps 92:2; Ps 95:2; Ps 105:2; Kl 3:16 ja Jk 5:13. Millised juhtumid ajendasid psalme kirjutama? Millal Jumala rahvas psalme kasutas?`

Psalmid loodi isikliku ja kogukondliku jumalateenimise tarbeks. Neid lauldi koguduselauludena templiteenistusel, nagu annavad mõista muusikalised märkused, milles mainitakse muusikariistu (Ps 61:1), viise (Ps 9:1) ja laulujuhte (Ps 8:1).

Heebrea Piiblis kannab Psalmide raamat nime tehilim, „kiitused“, kust peegeldub selle raamatu peaeesmärk – kiita Jumalat. Meie Piiblis olev pealkiri „Psalmid (Laulud)“ tuleneb kreeka sõnast psalmoi, mida kasutab Septuaginta, heebrea Piibli algne (tehtud teisel ja kolmandal sajandil eKr) tõlge kreeka keelde.

Psalmid olid Iisraeli jumalateenistuse asendamatu osa. Näiteks lauldi neid templi pühitsemisel, usupühadel ja pidulikel rongkäikudel ning seaduselaeka toomisel Jeruusalemma.

„Palveteekonna laule“ (psalmid 120–134) lauldi traditsioonilistel rännakutel Jeruusalemma aasta kolme suurima püha puhul (2Ms 23:14–17). „Egiptuse tänupalveid“ (psalmid 113–118) ja „Suurt tänupalvet“ (psalm 136) lauldi aasta kolme suurima püha ajal, samuti uue kuu pühadel ja templi pühitsemisel. Egiptuse tänupalved leidsid märkimisväärse koha paasapüha tseremoonial. Psalme 113 ja 114 lauldi paasasöömaaja alguses ning psalme 115–118 selle lõpul (Mt 26:30). „Igapäevased tänupalved“ (psalmid 145–150) said hommikustel teenistustel sünagoogis peetavate igapäevaste palvete osaks.

Psalmid saatsid rahva jumalakummardamist, kuid ühtlasi juhendasid inimesi, kuidas Jumalat pühamus teenida. Jeesus palvetas Ps 22 sõnadega (Mt 27:46). Psalmidel oli märkimisväärne koht ka algristikoguduse elus (Kl 3:16; Ef 5:19).

`Meie ei teeni Jumalat küll templitaolises maapealses pühamus, kuid kuidas kasutada psalme oma jumalateenimises, olgu isiklikus või ühises?`