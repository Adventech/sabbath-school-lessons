---
title: Kui ohvrid pole Jumalale meelepärased
date: 21/03/2024
---

`Loe Ps 40:7–9; Ps 50:7–23 ja Ps 51:18–21. Millist tähtsat teemat need salmid käsitlevad? Miks ei ole ohvrid, mida Jumal oma Sõnas ette nägi, Talle meelepärased (2Ms 20:24)?`

Nagu prohvetid, nii taunivad psalmiloojadki jumalakummardamise kõikvõimalikku väärkasutust. Nende salmide peamine mõte ei ole selles, nagu oleksid Iisraeli ohvrid ja pühad Issandale vastikud, vaid selles, et põhjused, miks ohvreid tuuakse, on vastikud: jumalakummardamise ja vaimulikkuse vahel on suur lõhe.

Jumal ei noomi oma rahvast mitte nende tapa- ja põletusohvrite pärast, vaid kurjuse ja ebaõiglaste tegude pärast, mida nad oma isiklikus elus on teinud (Ps 50:8, 17–21). Psalmid ei räägi ohvrite ja jumalakummardamise vastu, vaid _ilmaaegsete_ ohvrite ja _sisutu_ kummardamise vastu, mida selliste jumalakummardajate ebaõige elu demonstreeris.

Kui kaob kooskõla välise jumalakummardamise ja õige sisemise motivatsiooni vahel, saavad rituaalid harilikult tähtsamaks kui päriselt Jumala läheduses olemine. See tähendab, et kummardamisvormidest saavad asjad iseeneses, vastandina Jumalale, kellele rituaalid peaksid osutama ja keda näha laskma.

`Loe Jh 4:23, 24. Mida Jeesus siin ütleb, mis sobib täpselt kokku nende psalmidega, millest tänane hoiatus kõneleb?`

Ohvritoomisest üksi ei piisa. Mida head teeb ohvritoomine juhul, kui ohvritoojate südames pole patukahetsust, usku ega kurbust patu pärast? Ainult koos meeleparanduse ja siira tänulikkusega saavad loomohvrid olla Jumalale meelepärased ehk olla „õiguse ohvrid“ (Ps 51:21; vaata ka Ps 50:14). Jeesus väljendas Jesaja tsitaati nii: „See rahvas austab mind huultega, nende süda on aga minust kaugel“ (Mt 15:8). Probleemid, mida psalmiloojad nägid, olid needsamad, millega Jeesus puutus kokku oma maapealse tööperioodi ajal, lävides mõningate inimestega, eriti rahvajuhtidega.

Kuidas olla kindlad, et meie adventistidena ei langeks kogu selle valguse ja teadmise juures lõksu, mõeldes, et piisab üksnes tõe tundmisest ja õigete rituaalide läbitegemisest?