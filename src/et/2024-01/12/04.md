---
title: Issand, kes tohib elada Sinu telgis?
date: 19/03/2024
---

`Loe Ps 15. Kes on need inimesed, kes on väärt kummardama Jumala juuresolekul?`

Selles psalmis antud vastus võtab kokku juba Jumala Seaduses ja Prohvetites öeldu: need, kelle teod („teeb õigust“) ja iseloom („oma südames“) (vaata 5Ms 6:5; Mi 6:6–8) peegeldavad Jumalat. Pühakoda oli püha koht ning kõik selles, kaasa arvatud preestrid, olid pühitsetud. Seega on Jumala ette astuja kohustus elada pühalt. Iisraeli pühadus oli lai mõiste, milles jumalakummardamine ja eetika olid kõigis eluvaldkondades omavahel seotud. Jumala rahvale anti seadus, et nad saaksid oma võimeid maksimaalselt rakendada ehk elada preestrite kuningriigina. Kuninglik preesterkond tähendab elada püha elu Jumala ees ja tuua teiste rahvaste silme ette lepingulised õnnistused.

`Loe Ps 24:3–6 ja Ps 101:1–3. Mida tähendab olla püha?`

„Laitmatu süda“ on jumalakummardaja suurim väärtus Jumala silmis. Heebreakeelsel sõnal _tamim_ „laitmatu“ on tähendusvarjundeiks „lõpetatus“ ja „terviklikkus“. „Rikkumata“ viinapuu on terviklik, kahjustamata ja terve (Hs 15:5). Ohverdamiseks pakutavad loomad pidid olema _tamim_ ehk veatud (3Ms 22:21–24). „Täiuslik“ kõne on täiesti tõele vastav jutt (Ii 36:4). „Laitmatu süda“ on „puhas süda“ (Ps 24:4) ehk vaga süda. See otsib Jumalat (Ps 24:6 ja seda uuendab Jumala andeksand (Ps 51:4–12). Laitmatu elu lähtub Jumala armu ja õiguse tunnustamisest. Jumalik arm innustab ja võimaldab Jumala sulastel elada Issanda kartuses, mis tähendab, et elatakse takistusteta osaduses Jumalaga ja allumises Tema Sõnale. Pühendunud ja jumalakartlik kiidab Jumalat, mitte enese mina. Näed ka, et 15. psalmis esitatud nõuded on enamjaolt eituse vormis (Ps 15:3–5). Nende mõte pole Jumala poolehoidu ära teenida, vaid vältida seda, mis meid Jumalast lahutab.

`Kuidas teha teadlikke valikuid, et vältida seda, mis meid Jumalast eemale tõukab? Mis meid eemale tõukab ja kuidas selle tegemist vältida?`