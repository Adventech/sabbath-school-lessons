---
title: Jutustage paganate seas Tema au
date: 20/03/2024
---

`Loe Ps 96. Kuidas räägitakse jumalakummardamise paljutahulisusest selles psalmis?`

Jumalakummardamise osaks on Issandale laulmine (Ps 96:1, 2), Tema nime kiitmine (Ps 96:2), Tema headusest ja erakordsusest jutustamine (Ps 96:3, 4) ning Tema templisse annetuste toomine (Ps 96:8). Lisaks sellistele tuttavlikele joontele toob Ps 96 välja ühe jumalakummardamise mitte nii ilmse tahu ehk evangeelse mõõte – anda Issanda riigist teada teistele rahvastele (Ps 96:2, 3, 10).

Ometi ei ole laulmine, tänamine, annetuste toomine ja evangeeliumi kuulutamine eraldiseisvad tegevused, vaid jumalakummardamise eri avaldumisvormid. Jumala pääste kuulutamine kõikidele rahvastele annab põhjuse kiitusele ja sisu kummardamisele. Näed ka, kuidas jumalakummardamise põhjused langevad ühte muudele rahvastele kuulutatud sõnumiga „sest Issand on suur“ (Ps 96:4), „sest teiste rahvaste jumalad on ebajumalad, aga Issand on teinud taeva“(Ps 96:5), „Issand on kuningas“ (Ps 96:10) ja „sest ta tuleb kohut mõistma maailmale“ (Ps 96:13). Järelikult on evangeliseerimise eesmärgiks liita teised rahvad Jumala rahvaga ning soov, et kogu loodu kummardaks lõpuks Issandat (Ps 96:11–13).

Kummardamine lähtub sisemisest äratundmisest, kes Issand on, ehk sellest, et Ta on Looja, Kuningas ja Kohtunik (Ps 96:5, 10, 13). Nii on jumalakummardamises koos Jumala minevikutegude meenutamine (loomine), Tema olevikus toimuvate imede kiitmine (Jumal hoiab maailma toimimas ja valitseb praegu) ning Tema tulevaste tegude etteaimamine (lõpuaja kohus ning uus elu uues taevas ja uuel maal).

Psalmides kirjeldatud kohtumõistmine tähendab jumaliku rahu, õiguskorra ja hea käekäigu taastamist maailmas, mida praegu koormab ebaõiglus ja kannatus. Järelikult rõõmustab kogu Maa Jumala kohtumõistmise eelaimusest (Ps 96:10–13; Ps 98:4–9). Tõsiasi, et Jumal on õiglane Kohtunik, peaks inimesi innustama Teda kummardama pühaduses ja „värisedes“ ning peaks neid hoiatama jumalakummardamisse kergekäeliselt suhtumast (Ps 96:9). Kummardamises on koos vahetu rõõm ja usukindlus (Ps 96:1, 2, 11–13) ning püha kardetavus ja aukartus (Ps 96:4, 9).

96. psalmi kõikihaarav üleskutse kummardada Loojat ja Kohtumõistjat kajastub Jumala viimases evangeeliumikuulutuses maailmale, Ilm 14:6–12 kirjas olevas kolme ingli kuulutuses. Käsitletav psalm sisaldab paljus just sama lõpuaja sõnumit: loomine, päästmine („igavene evangeelium“), kummardamine ja kohtumõistmine. Siin on kõik olemas. Võrdle seda psalmi kolme ingli kuulutusega (Ilm 14:6–12). Mil viisil õpetab see samu põhitõdesid nagu eelmainitud lõpuajakuulutus, mida meil tuleb maailmale jagada?