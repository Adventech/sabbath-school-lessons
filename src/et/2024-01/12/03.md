---
title: Laulge Issandale uus laul
date: 18/03/2024
---

`Loe Ps 33:3; Ps 40:4; Ps 96:1; Ps 98:1; Ps 144:9 ja Ps 149:1. Milline motiiv neis salmides kordub?`

Psalmid kutsuvad inimesed kokku laulma „uut laulu“. Mis see „uus laul“ siin on? „Uue laulu“ põhjus on uudne arusaam Issanda kuninglikkusest ja ainuvalitsusest üle maailma ning tänulikkus selle eest, et Tema – maailma Looja ja Kohtumõistja – hoolib ja päästab. Vabastamine vaenlastest ja surmast ning Jumala eriline poolehoid Iisraeli vastu on ka väga isiklikud motiivid, miks laulda „uut laulu“. Kuigi teised laulud ülistavad Issandat Tema helduse ja imede eest, on „uus laul“ eriline laul, mis väljendab uuesti süttinud rõõmu ning tõotust uuendada pühendumist Jumalale. Jumaliku vabastamise taaskogemine innustab inimesi hindama Issandat Looja ja Kuningana. Ühisteemadeks psalmides, mis räägivad „uuest laulust“, on muuhulgas usaldus Jumalasse, Tema imeliste tegude ülistamine ja hädast päästmine.

`Loe Js 42:10–12; Ilm 5:9 ja Ilm 14:3. Mida saame nende piiblisalmide põhjal „uue laulu“ kohta järeldada?`

Jumala rahvast Iisraeli kujutatakse südamlikult „rahvana, kes on tema [Jumala] lähedal“ (Ps 148:14); nii antakse mõista, et kogu Jumala kätetööd arvestades oli Iisrael kõige erilisemas seisus ja seega enim kohustatud ning eesõigustatud Jumalat kiitma. Selliselt julgustab Piibel kõikide põlvkondade usklikke laulma uut tänulaulu oma Lunastajale, et anda isiklik tunnistus Talle veres päästetud saamisest. „Uut laulu“ võime nimetada uudseks lauluks, mida keegi ei ole varem kuulnud; lauluks, mis meenutab ilmekalt kellegi elukogemusi Jumala armus. „Uues laulus“ väljendub ka lootus ning sellisena kajastab laulu uudsus ootust kogeda tulevikus Jumala ülevust ainulaadselt, enneolematult. Tõeline jumalakummardamine on rohkem kui ohvrid ja annid. See tähendab elavat suhet Jumalaga, mis on alati värske ja elujõuline. Teatud mõttes võib lihtsalt öelda, et „uus laul“ on uus igapäevane armastuse ja lugupidamise väljendamine Jumalale selle eest, mida Ta on meie heaks teinud.

`Mõtle oma elus olevatele Jumala õnnistustele. Kui sa laulad uut laulu, siis millest?`