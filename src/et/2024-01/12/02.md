---
title: Tõstke oma käed pühamu poole
date: 17/03/2024
---

`Loe Ps 134. Millal siin Jumalat teenitakse? Milline lõpptulemus on Issanda kummardamisel?`

Ps 134 tuletab meelde preester Aaroni õnnistamissõnu 4Ms 6:24–26 (vaata ka Ps 67:2) ning rõhutab, et õnnistus on Jumala ja Iisraeli vahelise suhtlemise aluspõhimõte ja lõpptulemus. Rahvas õnnistab Jumalat pühamus ja Jumal õnnistab oma rahvast Siionist. Õnnistused katavad elu kõik valdkonnad, sest Issand on taeva ja maa Looja. Siioni kui Jumala eriliste õnnistuste koha nimetamine tõstab esile Issanda lepingulise sideme oma rahvaga. Seega võib Iisrael armulepingu piires kasutada oma eesõigust õnnistada Issandat ja saada Temalt õnnistus.

`Loe Ps 18:2; Ps 36:2; Ps 113:1; Ps 134:1, 2 ja Ps 135:1, 2. Milline pilt siin jumalakummardajaist maalitakse?`

Psalmid nimetavad jumalakummardajaid sageli Issanda sulaseiks. „Issanda sulased, kes öösel seisate Issanda kojas“ (Ps 134:1), mis arvatavasti viitab leviitide öövahikorrale (1Aj 9:23–27) või Jumala kiitmisele, mida leviidid ööl ja päeval tegid (1Aj 9:33).

Kuna iisraellased kummardasid silmale nähtamatut Jumalat, keda ei saanud mingil viisil kujutada, oli pühamu Issanda aulisuse peegeldaja ning tagas patusele inimesele turvalise keskkonna oma püha Kuninga juurde tulemiseks. Sellise kohtumise seadis sisse Issand ise ning seda reguleerisid Tema normid ja määrused.

„Tulles tema, elava kivi juurde, kes küll inimeste poolt on tunnistatud kõlbmatuks, ent Jumala silmis on valitud ja hinnaline, laske ka endid ehitada elavate kividena vaimulikuks kojaks. Saage pühaks preesterkonnaks, kes toob vaimulikke ohvreid, mis on Jumalale meelepärased Jeesuse Kristuse kaudu“ (1Pt 2:4, 5). Näeme siit Peetruse sõnadest, et Uus Testament väljendab samu, kõnealustes psalmides esinevaid mõtteid. Jumala rahvas, nüüd püha preesterkond, toob oma Issandale Jeesusele Kristusele – oma Loojale ja Lunastajale – kiitust ja tänu kõige selle hea eest, mida Tema on neile teinud.

Uue Testamendi usklikena oleme preestrirollis, kuna meid kutsutakse vahendama evangeeliumi häid sõnumeid maailmale. Mis on mõjusaim viis seda teha?