---
title: Jumala kummardamine, mis ei lõppegi
date: 16/03/2024
---

### Selle nädala õppeaine
Ps 134; Js 42:10–12; Ilm 14:3; Ps 15; Ps 101:1–3; Ps 96; Ilm 14:6–12; Jh 4:23, 24.

> <p>Juhtsalm</p>
> „Ma tahan laulda Issandale oma eluaja ja mängida oma Jumalale, niikaua kui ma olen elus” (Ps 104:33).

Kui meie tunnetus Jumala armust ja väest kasvab, ergutatakse meid koos psalmiloojaga küsima: „Kuidas ma tasun Issandale kõik tema heateod minu vastu?“ (Ps 116:12). Vältimatu vastus on: pühenda oma elu Jumalale ustavaks jäämisele.

Psalmides ei nimetata Iisraeli mitte ainult rahvaks, vaid ka „suureks koguduseks“ (Ps 22:23, 26; Ps 35:18). Selles avaldub Iisraeli esmane kutsumus kiita Jumalat ja olla Tema tunnistajaks teistele rahvastele, sest Issand tahab, et kogu maailm ühineks Tema rahvaga Jumalat teenima. Issanda rahvast nimetatakse õigeteks, kes kummardavad Issandat ning kelle lootuseks on Tema ja Ta armastus.

Issanda tänamist koguduses peetakse ideaalseks jumalakummardamiseks. See ei tähenda, et üksik-iisraellase palve ja tänu oleks teisejärguline. Vastupidi, üksikisiku jumalakummardamine toidab ühist jumalateenistust uute kiiduavaldustega (Ps 22:23, 26), samas areneb individuaalne jumalakummardamine täiel määral välja tihedas suhtlemises kogudusega. Jumalateenimise kogukonda nimetatakse ka „õiglaste osaduseks ja koguduseks“ (Ps 111:1). Õiglased tunnevad Jumalat (Ps 36:11) ja Jumal tunneb neid (Ps 37:18); see tundmine on imbunud nende elus kõigesse.

_Selle nädala õppetükki õppides valmistud hingamispäevaks, 23. märtsiks._