---
title: Misjonilugu
date: 22/03/2024
---

#### Juusteta, aga mütsiga, 8

_Selle loo on kirjutanud Andrew McChesney._

Sekule sai teada, et sõjaväes on veel kaks hingamispäevapidajat: üks ristimiseks valmistuv leitnant ja üks seitsmenda päeva adventistide kodus kasvanud keskeas mees. Käis Bosnia sõda ja leitnant püüdis Sekulet veenda, et meeleheitlikud ajad nõuavad meeleheitlikke abinõusid. „Siin olemine on eriline aeg ja sul tuleb süüa seda, mis on,“ ütles ta. „Oma usku praktiseeri pärast sõjaväeteenistusest vabanemist, aga nüüd pead oma tervise nimel sööma.“

Sekule järeldas, et see leitnant ei olnud adventist. Ta rääkis nii, nagu Sekule uskmatud vanemad, ja Sekule ei tahtnud liha süüa.

Sekule igatses kohtuda sõduriga, kes oli adventkodus sündinud. Ta tahtis küsida nõu söömises ja uurida, mida teha siis, kui ta saadetakse rindele, ning lihtsalt üheskoos palvetada. Ta tundis ennast väga üksi.

Ühel päeval osutas keegi Sekule nähes söögisaalis adventistile. Sekule nägi, et mehe ees taldrikul olid sealihavorst ja searasvaga keedetud pruunid oad; mees jättis vorstid söömata, aga sõi ube.

Sekules puhkes sisevõitlus. „Tema sööb rüvedat toitu,“ mõtles ta. „Olen ma rumal? Olen nii palju kaalus alla võtnud ja mul pole jõudu, sest ma ei taha midagi süüa. Vaata teda. Tema on tark. Kui ma sõjaväest lahti saan, söön oma tahtmise järgi.“

Sekule astus sammu toidujagamise leti poole. Seejärel teise sammu. Ta ei olnud näljane. 20 päeva oli ta söönud leiba ja teed – tal pidi ju nälg olema.

Mõne sammu kaugusel letist ta peatus. „Ma ei võta seda,“ mõtles ta. „Kui Jumal suri minu pärast, siis olen mina Talle ustav.“

Veel üks-kaks kuud ja algas kevad ning Sekule sõi puudel tärkavaid lehti. Samuti sõi ta rohu seest neid taimi, mida oli lapsepõlves õppinud tundma kui söödavaid.

Kui ta oli olnud sõjaväes neli kuud, läks ta esimest korda kasarmust välja, et süüa toitu lusikaga. Üks adventpastor kutsus ta oma koju sööma.

Üsna varsti pärast seda saadeti Sekule Serbia pealinna Belgradisse teenima ühe tippkindrali käe all. Sekule oli üks parim sideseadmetel kirjutaja kogu riigis. Tema uus kasarmu asus kõigest 20minutilise teekonna kaugusel seitsmenda päeva adventistide seminarist. Oma uues töös oli tal lubatud kasarmust lahkuda millal tahes ning ta sõi peaaegu iga päev seminaris taimetoitu. Sekule uskus, et Jumal tasus talle ustavuse eest.

Sekule tervis sõjaväes oli hea. Ta ei haigestunud mitte kordagi. Ainult juuksed langesid peast. Sõjaväkke läks ta juustega, kuid lahkus juusteta. Ta ütleb, et Jumal oleks sellega justkui öelnud: „Kui sina oled mulle ustav, siis kannan mina sinu eest hoolt. Jah, sul on raskusi. Jah, sa kaotad juuksed. Aga sellest pole lugu. Mul on sinu jaoks müts.“