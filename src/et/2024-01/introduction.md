### Sissejuhatus

#### Psalmid: laulud, kus Jumal ja inimene kohtuvad südamest südamesse

Piiblis olevad Psalmid (ehk Laulud) on par excellence (sõna otseses mõttes) palvused ja koguduselaulud. Psalmides on kuuldavale toodud tänu, rõõm ja meelehärm, mida laususid või laulsid üksinda ja avalikkuse ees lihtinimesed, kuningad, luuletajad ja preestrid. Need pärinevad nii õigemeelsetelt kui ka kahetsevatelt patustelt ning on olnud palve- ja lauluraamatuks paljude põlvkondade usklikele. Psalmid võlgnevad neile omase mõtestuse tõsiasjale, et kui Piibel kõneleb enamasti meile, siis psalmid kõnelevad meie asemel ja koos meiega. Psalmid on õnnistuse, lootuse ja uue elu allikas, nii endassesüüvimise kui ka Jumala ülevusest mõtisklemise teejuht, mille lehekülgedel sulanduvad hüüded sügavikust köitvate taastulekutega Jumala juurde. Seega pole üldse üllatav, et paljude inimeste jaoks kajavad psalmidest vastu nende tunded ja kogemused ning nad peavad psalme oma palveteks. Luther ütleb psalmidest rääkides tabavalt: „Kust leiaks veel suurepärasemaid sõnu rõõmu väljendamiseks kui tänu- ja kiitusepsalmidest? Neis saad pilgu heita kõigi pühade südamesse just nii, nagu silmitseksid armsat iluaeda või vaataksid üksisilmi taevasse... Või kust leida veel loomutruumaid, kahetsevamaid, kurbusest ja leinast nõretavamaid sõnu, kui leidub neis psalmides, mis on nutulaulud? Neis saad pilgu heita kõigi pühade südamesse, just nagu silmitseksid surma või vaataksid üksisilmi põrgusse; nii sünge ja tume on pilt, mida looritavad Jumala viha viirastuslikud varjud... Seega on lihtne aru saada, miks on Psalmide raamat kõikide pühade lemmikraamat. Iga inimene leiab siit igaks puhuks oma vajadustele vastavaid psalme, mida ta tunneb oma eluga nii hästi kokku sobivat, nagu oleksid need just tema pärast sinna pandud. Ühestki muust raamatust ei leia ta samaväärseid ega paremaid sõnu.“ – Martin Luther, „Martin Luther: Selections From His Writings“, toimetanud John Dillenberger (New York: Anchor Books, 1962), lk 39, 40.

Psalmide elumuutva väe kogemiseks esitatakse meile üleskutse neid sõnu laulda ja nende sõnadega palvetada, nii nagu tegid usklike põlvkonnad, kes kasutasid psalme oma tänu, patukahetsuse, ülestunnistuse, kurvastuse ja kiituse toomiseks halastuse ja õigluse ülimale Jumalale.

Ons meil siis vaja Psalmide raamatut tundma õppida? Nagu teised Pühakirja osad, nii kirjutati ka Psalmid neile iseloomulikus ajaloolises, teoloogilises ja kirjanduslikus kontekstis. Psalmide uurimisel on eesmärgiks tuua psalmide kirjutamise aegne maailm tänapäeva kuulajale lähemale. Tuleb märkida, et ehkki psalmid on Jumala rahva palved ning isegi palved, mida Jeesus palvetas lihas oleva Issandana, on psalmid ühtlasi Jeesusest rääkivad palved. Nende kaudu avaneb inimkonnale Jumal. Psalmide tundmaõppimise teiseks eesmärgiks on nende kaudu teada saada, mida Jumal maailma heaks Jeesuse Kristuse kaudu tegi, teeb ja veel tegema hakkab.

Kuigi Psalmide raamatusse on kogutud 150 poeemi, ei ole see kogu sugugi nii juhuslik, kui pealtnäha tundub. Psalmid kinnitavad, et paljudel Jumala lastel on sarnane vaimulik teekond. See algab usust, mis on kindlalt sündinud Jumala jagamatust valitsusest ja kinnitunud sellesse, ning mille järgi saab hea oma tasu ja halb karistuse. Ent selle raamatu tundmaõppimise käigus näeme ka, mis saab siis, kui kurjus esitab korrakohasele usuelule väljakutse ja ähvarduse. Kas Jumal valitseb endiselt? Kuidas saavad usklikud laulda Issanda laulu võõral maal?

Meie soov ja palve on, et Psalmid kinnitaksid meid eluteel ning et me kohtuksime nende kaudu iga päev Jumalaga südamest südamesse, kuni näeme Jeesust Kristust palgest palgesse.

_Dragoslava Santrac, Vana Testamendi doktor (PhD), on seitsmenda päeva adventistide ülemaailmse peakorteri juures tegutseva väljaande „Encyclopedia of Seventh-day Adventists“ („Seitsmenda päeva adventistide entsüklopeedia“) tegevtoimetaja. Ta on kirjutanud koguteosesse „Seventh-Day Adventist International Bible Commentary“ („Seitsmenda päeva adventistide rahvusvaheline piiblikommentaar“) köite 76.–150. psalmi kohta._