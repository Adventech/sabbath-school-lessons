---
title: Ületamatu väega igavene kuningas
date: 28/02/2024
---

`Loe Ps 2; Ps 110:1–3; Ps 89:5, 14–18 ja Ps 110:5, 6. Mida annavad need salmid teada Kristuse kui Kuninga kohta?`

See, et Jumalat nimetatakse Messia Isaks, osutab kuninga kroonimisele, mispuhul kuningas võeti vastu Jumala lepingusse (Ps 2:7; Ps 89:27–29). Ps 2:7 näeb ette, et Kristuse ülestõusmine ja ülendamine on uue igavese lepingu ja Kristuse kuningliku preetriseisuse koidik (Ap 13:33–39; Hb 1:5; Hb 5:5). Messias istub Jumala paremal käel sellena, kel on enneolematu au ja autoriteet (Ps 110:1; Ap 7:55, 56). „Pealegi annavad nimed Issand ja „võitu“ (Messias) mõlemalt poolt mõista, et Taaveti soost Messias on sama, mis Issand… Kui paremal käel istuja on Issand, siis Issand on Messias, kuna viimatinimetatut on samuti näha paremal [vaata Ps 110:1, 5].“ – Jacques Doukhan, „On the Way to Emmaus“ (Clarksville, MD: Lederer Books, 2012), lk 26, 27.

Lõpuks on Kristusel täielik võit oma vaenlaste üle. Vaenlaste panemine „jalgealuseks järiks“ on viide muistsete Lähis-Ida kuningate tavale, kes asetasid oma jala võidetud vaenlase kaelale, näitamaks oma täielikku voli tema üle. Samas ei ole Kristuse valitsuskepp, millest siin räägitakse, hirmu tööriist (Ps 2:9; Ps 110:2).

Tavaliselt oli suguharujuhtidel käes valitsuskepp („ametikepp“) kui suguharu sümbol (4Ms 17:17–25). Kristuse valitsuskepp tuleb Siionist, sest Tema esindab Siioni rahvast. Tema kepp on jumaliku kohtumõistmise sümbol, mis lõpetab kurjuse valitsemise ja kujutab Kristuse ainuvalitsuse aega (Ilm 2:27; Ilm 12:5). Isegi õelatele kuningatele antakse võimalus patte kahetseda ja ennast Messiale allutada (Ps 2:10–12).

Ühe vaatepildi Kristuse lõplikust võidust visandab Tn 7. peatükk, mis räägib Kristuse teise tuleku eel toimuvast ja näitab, et pärast kohtuistungit said Kõigekõrgema „pühad kuningriigi endile“ (Tn 7:22); Tema riik rajatakse ja „Tema kuningriik on igavene kuningriik“ (Tn 7:27). Ristisurma tõttu on tõotus kuningriigist kindel.

Kõigile neile, kes Kuningat usaldavad, tõotatakse õnnistust ning rahvast rõõmustab Messia ülim ja õiglane valitsemine (Ps 2:12; Ps 89:15–17).

`Eks ole kena teada, et lõpuks võidutseb headus kurjuse üle, valitseb õiglus ning valu ja kannatused on igaveseks hävitatud. Kuidas saab see tõotus julgustada meid juba nüüd, mil inimliku pilguga vaadates näib kurjus võidutsevat?`