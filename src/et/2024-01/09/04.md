---
title: Igaveseks ustav oma lepingule
date: 27/02/2024
---

`Loe Ps 89:28–33, 39–47 ja Ps 132:10–12. Milles seisneb Taaveti leping? Mis näib seda ohustavat?`

Lepingus Taavetiga tõotab Jumal igavesti toetada Taaveti sugu ja viia õitsengule Jumala rahvas (2Sm 7:5,16; Ps 89:2–5, 20–38; Ps 132:12–18). See leping püsis Jumala pühalikul vandel ja kuninga ustavusel Jumalale. Ometi polnud ka sellised jumalakartlikud kuningad, nagu kuningas Taavet, alati Issandale ustavad. Ps 89 kurvastab karmi tegelikkuse üle ja tundub viitavat sellele, et Taavetiga tehtud lepingu imelised lubadused on kadunud. Kas Iisrael on lootusetult Jumala juurest ära läinud? Vastus on loomulikult – ei!

Jah, Jumala viha väljendab jumalikku kohtuotsust (Ps 38:2; Ps 74:1). Ometi ei kesta see igavesti, sest Jumala igavene armastus annab patud andeks, kui rahvas kahetseb. Aga kui mitte, siis on Jumal eksivate inimestega tõsiselt rahulolematu. Inimesed tunnevad oma sõnakuulmatuse kibedaid tagajärgi ja tunnetavad oma pattude raskust (Ps 89:39–47). Ometi küsivad psalmiloojad: „Kui kaua?“, pidades silmas Jumala viha möödumist (Ps 89:47). Uuenenud lootus lähtub uuest kindlustundest, et ustav Jumal „mõtleb“ ehk peab meeles oma heldust (Ps 89:48, 51).

Inimesepoolne osa lepingus läks luhta. Messia kaudu, kes kehastab Iisraeli ja kogu maailma jaoks õiglust ja päästet tervikuna, võivad inimesed aga toetuda tõotusele, et Jumala eesmärgid on muutumatud. See tähendab, et lõpuks jääb peale Jumal ning Tema igavene riik rajatakse igaveseks – aga üksnes Jeesuse tõttu, mitte Jumala rahva tõttu.

Jeesus Kristus on Taaveti poeg ja Messias (Mt 1:1; Hb 1:8). Teda nimetatakse „kogu loodu esmasündinuks“ (Kl 1:15), viitega 89. psalmi 28. salmile, mis nimetab esmasündinuks Taavetit, kes oli Kristuse prototüüp. „Ka teen ma tema esmasündinuks, / kõrgeimaks maailma kuningate seas“ (NKJV ja „Uus Testament ja Psalmid“, 1989).

On ilmselge, et aunimi „esmasündinu“ ei väljenda Taaveti bioloogilist seisu, sest Taavet oli oma vanemate kaheksas laps (1Sm 16:10, 11). Jeesusegi peres oli sarnane lugu. Küll aga tähistab see tiitel Tema erilist au ja mõjuvõimu (Kl 1:16, 20–22). Jumal tegi Jeesusest ülima Kuninga terve maailma üle siis, kui Ta äratas Jeesuse surnuist üles (Ap 2:30, 31).

`Loe Kl 1:16, 20–22. Mida õpime neist salmidest selle kohta, kes oli Jeesus ja mida on Ta meie heaks teinud? Millise tõotuse saad siit isiklikult enda jaoks?`