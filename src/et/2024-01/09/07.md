---
title: Toetav Mõte
date: 01/03/2024
---

Loe Ellen G. White’i raamatust „Ajastute igatsus“ peatükki „Jumal meiega“, orig lk 19–26.

Psalmid, mis on mõlemat – nii Kristuse palved kui ka Kristusest rääkivad palved – võimaldavad meil ainulaadsel viisil näha Kristuse isikus ja lunastustegevuses Teda, kes on „Jumal meiega“ (Mt 1:23). Jeesus on „Jumal meiega“ siis, kui heitleme oma palvetes hülgamise ja kannatustega. Tema on „Jumal meiega“ siis, kui kisendame õigluse ja vabanemise järele. Jeesus on „Jumal meiega“, kes ei hülga meid siis, kui oleme kadunud ja meeleheites, vaid näitab meile teed usu läbi võidule. Temast saab meie igavene Preester ja Kuningas, kes päästab meid patu igavesest hukatusest. Kristuses, Taaveti soo täiuslikus kuningas, täituvad kõik Jumala pühalikud tõotused (2Kr 1:20).

Ellen G. White kirjeldab Kristuse üksolemist inimkonnaga läbimõeldult: „Olles inimene, jõudis Kristus inimesteni; olles Jumal, oli Ta seotud Jumala trooniga. Inimese Pojana jättis Ta meile sõnakuulelikkuse eeskuju; Jumala Pojana annab Ta meile jõu sõna kuulda. Kristus oli see, kes ütles Moosesele põõsast Hoorebi mäel: „Ma olen see, kes ma Olen…Ütle Iisraeli lastele nõnda: „Ma Olen“ on mind läkitanud teie juurde“ (2Ms 3:14). Tema oli Iisraeli vabastamise tagatis. Ka siis, kui Ta tuli „inimese sarnasuses“, ütles Ta enese kohta MINA OLEN. Petlemma laps, alandlik ja tasane Lunastaja, on Jumal, „avalikuks saanud lihas“ (1Tm 3:16). Ta ütleb meile: „MINA OLEN hea karjane.“ „MINA OLEN elav leib.“ MINA OLEN tee, tõde ja elu.“ „Minule on antud kõik meelevald taevas ja maa peal.“ (Vt Jh 10:11; 6:51; 14:6; Mt 28:18.) MINA OLEN iga tõotuse tagatis. MINA OLEN, ärge kartke.“ – „Ajastute igatsus“, orig lk 24, 25.

**Küsimused aruteluks:**

`1. Kuidas on Jumal näidanud vankumatut ustavust oma lepingule, isegi kui inimesed ei ole olnud ustavad? Millise kindluse annab see võitlevatele Jumala lastele tänapäeval?`

`2. Kuidas tugevdab Kristuse ainulaadne ja ülim, Melkisedeki korra järgi toimiv preestriseisus Jumala rahva päästekindlust?`

`3. Evangeeliumid näitavad, et paljud psalmides olevad tõotused, mis käisid Messia kohta, täitusid Jeesuses Kristuses. Kuidas veenab see meid Jumala Sõna tõepäras? Miks tuleb meil vastu seista mis tahes tundele, mis kipub nõrgestama meie usaldust Jumala Sõnasse?`

`4. Milliseks suureks lohutuseks võivad olla Kristuse sõnad: „Minule on antud kõik meelevald taevas ja maa peal“ (Mt 28:18)? Kuidas rakendame selle lubaduse oma elukogemusse?`

---

  
Annetus >> kohalik kogudus [toeta.advent.ee](https://toeta.advent.ee/)  
  
Päikeseloojang 17.49