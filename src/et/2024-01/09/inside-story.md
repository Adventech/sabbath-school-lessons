---
title: Misjonilugu
date: 01/03/2024
---

#### Ustavus ulatub kaugele, 5

_Loo on kirja pannud Andrew McChesney._

Esimeste nädalate jooksul sõjaväes saadeti Sekule sõjaväelaste kompaniiga tööle endise Jugoslaavia mägedesse. Reede pärastlõunal sai ta käsu kühveldada kivisütt, mida tulnuks teha hingamispäeva algustundidelgi.

„15 minutit kühveldamist, 10 minutit puhkust ja jälle 15 minutit kühveldamist,“ ütles käsku andev ohvitser.

„Ma kühveldan lakkamata kaks ja pool tundi kuni päikeseloojanguni, aga siis lõpetan,“ ütles Sekule.

„Mitte keegi ei suuda kaks tundi kühveldada,“ ütles ohvitser.

„Mina suudan,“ vastas Sekule.

Sekule, kes Montenegros üles kasvanuna oli harjunud kõvasti tööd tegema, kühveldas nii kiiresti, kui jaksas. Teised sõdurid manitsesid, et ta hoogu maha võtaks. „Miks sa nii kiiresti töötad?“ küsisid nad.

„Püüan teha nii palju, kui suudan, et teil jääks vähem teha,“ vastas Sekule. „Ma ei hoia ennast. Tahan teha nii palju, kui suudan.“

Tema sõnad tõstsid ta mainet kaassõdurite silmis. Nad nägid, et ta tahtis neid aidata. Kõikide imestuseks õnnestus Sekulel päikeseloojanguks ära kühveldada ettenähtud kogus. Aga paistis, et käsku andev ohvitser ei suutnud taibata tema soovi hingamispäeval puhata. Teisel hingamispäeval luges ohvitser sõduritele ette terve rea kohustusi ja teatas: „Täna te töötate.“

Sekule jäi endale kindlaks. „Täna on minu hingamispäev ja ma ei saa teha ühtki tööd,“ ütles ta. Noormees teadis, et teda võib ees oodata vangistus, kui ta ütleb: „Ma ei tee ainsatki tööd,“ seepärast valis ta hoolikalt sõnu ja ütles: „Ma ei saa teha ühtki tööd.“

„Mida sa sellega silmas pead, kui ütled, et ei saa?“ küsis ohvitser.

„Ma olen seitsmenda päeva adventist ja ma ei saa hingamispäeval tööd teha,“ vastas Sekule.

Ohvitser oli vankumatu ja vaatas Sekulele otsa. „Sõdur, kes siis sinu asemel töötab?“ küsis ta. Kõik sõdurid astusid tema eest välja. „Meie töötame siis tema eest,“ ütlesid nad kooris.

Sel hetkel taipas Sekule, et muidugi on tähtis olla ustav Jumalale, aga tähtis on olla ustav ka inimestele. Jeesus ütles: „Esimene on: … armasta Issandat, oma Jumalat, kogu oma südamega ja kogu oma hingega ja kogu oma mõistusega ja kogu oma jõuga! Teine on see: Armasta oma ligimest nagu iseennast! Mingit muud neist suuremat käsku ei ole“ (Mk 12:30, 31). Sekule nägi, et kui tema kohtles kaasinimesi heatahtlikult, kohtlesid nemad tedagi nii.

_Sekule Sekulić on jõukas ettevõtja ja ustav seitsmenda päeva adventist Montenegros. Temast saad edasi lugeda järgmisel nädalal. Täname sind hingamispäevakoolis antud misjoniannetuse eest, mis aitab levitada häid sõnumeid Jeesuse peatsest tulekust Montenegros ja kõikjal maailmas._