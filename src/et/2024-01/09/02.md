---
title: Jumalik ennastohverdav Karjane
date: 25/02/2024
---

`Loe Ps 23; Ps 28:9; Ps 80:2; Ps 78:52, 53; Ps 79:13 ja Ps 100:3. Kuidas kujutatakse neis salmides Issanda ja Tema rahva vahelist seost?`

Kirjeldus Issandast kui Karjasest ja Jumala rahvast kui lammastest Tema karjamaal loob pildi sellest, kuidas Jumal oma rahvast juhib ja hoolitsevalt hoiab ning kuidas inimesed sõltuvad kõigi oma vajaduste rahuldamises Jumalast. Sellises kujundlikkuses peitub arusaam, et Jumal ja Tema rahvas on lähikondsed, sest karjased elasid oma karjade juures ja hoolitsesid eraldi iga lamba eest. Karjakasvatusele omased kujundid rõhutavad tõsiasja, et kari kuulub Jumalale kahe tugeva sideme kaudu: loomine (Ps 95:6,7; Ps 100:3) ja leping (Ps 28:9; Hb 13:20).

Pilt jumalikust karjasest, kes juhib Joosepit nagu lambaid (Ps 80:2), viitab võib-olla sõnadele, millega Jaakob õnnistas Joosepit ja milles räägitakse Jumalast kui Iisraeli karjasest ning tuuakse esile suur tõotus ja õnnistus (1Ms 49:24).

Kuningat peeti tema valitsuse all oleva rahva karjaseks (2Sm 5:2). Ometi väärib üksnes Jumal päriselt seda tiitlit, sest inimestest kuningad ei elanud enamasti nii suure kutsumise kohaselt. Üksnes Jeesus elas ja seepärast nimetataksegi Teda heaks Karjaseks.

`Loe Jh 10:11–15. Mida räägib Jeesus endast kui heast Karjasest?`

Jumaliku Karjase ja Tema karja vahelist väga suurt lähedust näitab tõsiasi, et kari tunneb eksimatult ära Karjase hääle (Jh 10:4, 27). Käesoleva ajani suudavad karjased Lähis-Idas eraldada teiste hulgast oma lambaid sellega, et lihtsalt kutsuvad neid, ning lambad tunnevad oma karjase hääle ära ja järgnevad talle.

Nii mõnigi kord tabavad Jumala karja mitmesugused hädad, mis on inimeste meelest märgiks, et Jumal on rahulolematu ja nad maha jätnud. Ometi ei hülga hea Karjane mitte kunagi oma eksinud lambaid, vaid otsib neid, et nad päästa. See mõjus kujund iseloomustab Jumala suhtumist oma rahvasse. Ta oli valmis oma lammaste eest surema (Jh 10:11, 15) ja sai vastuolulisel moel ise nende ohvritalleks (Jh 1:29). Jeesus ütles kindlalt sedagi, et Ta kutsub oma lambad välja teistest karjadest ja liidab nad üheks karjaks (Jh 10:16).

`Mil viisil saad igapäevasel ja praktilisel tasandil kasu meile antud tõotusest, et Jeesus on meie hea Karjane?`