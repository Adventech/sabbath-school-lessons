---
title: Kannatav Messias
date: 26/02/2024
---

`Loe Ps 22 ja Ps 118:22. Kuidas kohtlesid Messiat need, keda Ta päästma tuli?`

Paljud psalmid väljendavad piinavaid tundeid kannatava Messia ülima hüljatuse tõttu (näiteks Ps 42; Ps 88; Ps 102). Ps 22 on otsene prohvetikuulutus Messiast, sest sellesse psalmi kirja pandud paljusid üksikasju ei saa ajalooliselt seostada kuningas Taavetiga, vaid need sobivad täpselt Kristuse surma asjaoludega. Jeesus palvetas ristil Ps 22:2 sõnadega (Mt 27:46).

Kristuse piina – olla lahutatud oma Isast – , mille põhjustas tõsiasi, et Kristus kandis kogu maailma patte, saab mõõta üksnes nende läheduse järgi, täpsemalt nende võrratu üksolemise järgi (Jh 1:1, 2; Jh 10:30). Ometi ei saanud isegi seletamatu kannatus murda Isa ja Poja vahelist ühtsust. Tundes end täiesti hüljatuna, usaldas Kristus ennast tingimusi esitamata Isa hoolde, vaatamata meeleheite sügavusele, millega Ta silmitsi seisis.

„Kristuse kui meie Asemiku ja Vahemehe peale asetati meie kõikide patud. Teda arvati üleastujate hulka, et Ta võiks meid käsu hukkamõistu alt lunastada. Aadama iga järeltulija süü rõhus Tema südant. Tunnetus, kui suur on Jumala viha patu vastu, täitis Jumala Poja kohkumisega.“ – Ellen G. White, „Ajastute igatsus“, orig lk 753.

Võrdlused hädaohtlike loomadega – tugevate härgadega, möirgavate lõvidega ja koertega – räägivad inimese kurjusest ja vaenulikkusest, mida sai tunda Kristus, keda oma viimastel elutundidel võrreldakse kahjutu ja abitu ussikesena. Hämmastavalt täpselt edastab Ps 22 rahvahulga mürgised märkused, kes mõnitasid Jeesust nendesamade sõnadega, mida Ta ütles Isale (Ps 22:2, 9; Mt 27:43), ning tõsiasja, et sõjamehed jagasid omavahel Jeesuse rõivad (Ps 22:19; Mt 27:35). Rahvas ei saanud siis kübetki aru, et „ussike“, keda nad püüdsid lömastada, sai templi peamiseks „nurgakiviks“ ja oli selle kindel alus (Ps 118:22).

Ometi sai hüljatud Messiast pärast Tema surnuist ülestõusmist Jumala rahva jaoks päästeallikas (Mt 21:42; Ap 4:10–12). Kristus kannatas inimkonna poolt tagasilükkamist, kuid Jumal austas oma Poega sellega, et tegi Ta Jumala vaimuliku templi jaoks elavaks „nurgakiviks“ (Ef 2:20–22; 1Pt 2:4–8). Neile aga, kes selle kivi – ehk Jumala päästevahendi – kõrvale heidavad, toimib see jumaliku karistusena (Js 8:14; Mt 21:44).

`Jeesus tasus ristil lõivu iga patu eest, mida iganes oled sooritanud. Kuidas peaks tõsiasi, et Tema kannatas sinu eest, mõjutama seda, kuidas sa praegu elad? See tähendab, miks peaks patt sinu jaoks olema väga vastik?`