---
title: Igavene preester Melkisedeki korra järele
date: 29/02/2024
---

`Loe Ps 110:4–7. Mille poolest on Kristuse preestriseisus ainulaadne ja milline suur lootus peitub meie jaoks Kristuse taevases preestriametis?`

Jumal annab Messia kätte igavese kuningavõimu (Ps 110:1–3) ja kõrgeima preestriameti, Melkisedeki korra järgi (Ps 110:4–7). Issand pitseerib öeldu pühaliku tõotusega (Hb 6:18). Jumal ei tagane oma vandest anda meile täiuslik preester, ning see on märk Tema armust. Rahva patud ja avalikud vastuhakud provotseerivad Jumalat pidevalt oma rahvast hülgama, aga oma muutumatu vande kohaselt tühistab Jumal kahetsevate inimeste karistuse (2Ms 32:14; Ps 106:45).

Jumala vanne toob Taavetiga sõlmitud lepingusse sisse uudse sätte, andes teada, et kuningas ja Messias on ühtlasi preester (Ps 110:4). Iisraeli kuningad ei tohtinud leviitliku korra järgi iial preestritena tegutseda (4Ms 8:19; 2Aj 26:16–21). Kui Pühakiri ütleb kuningate või rahva kohta, et nad tõid ohvreid, siis tähendab see, et nad tõid ohvrid preestrite kätte, kes need tegelikult ohverdasid. 110. psalm eristab Messiast Kuninga muudest Iisraeli kuningatest ja preestritest. Kristuse igavene preestriamet tuletatakse Melkisedekist, kes oli ühtaegu nii Saalemi (Jeruusalemma) kuningas kui ka „kõige kõrgema Jumala preester“ (1Ms 14:18–20). Kui 110. psalm välja arvata, ei räägita Vanas Testamendis kordagi, et kuningas Taavetil või ühelgi teisel Iisraeli kuningal olnuks preestriseisus Melkisedeki korra järgi. Ilmselgelt räägib vastav psalm Iisraeli ajaloo ainulaadsest preester-kuningast.

`Loe Hb 7:20–28. Nimeta Kristuse kõrgeima preestriseisuse mõningaid tulemusi.`

Kuna Kristus on mõlemat – nii jumalik Kuningas kui ka igavene Preester – on ta enneolematult üle preestriteks ja kuningateks olevatest inimestest ja see on meie lootus. Kristus toob esile ülima lepingu, mis põhineb Jumala vandel, mitte inimese antud lubadustel. Tema teenib taevases pühamus. Teda kui preestrit ei puuduta patt ega surm, nagu juhtub preestritega, kes on inimesed; nii saab Ta igavesti oma rahva vahendajaks olla ja nad päästa. Kristuse kui täiusliku ja kaastundliku preestri lepitustöö kinnitab Tema rahvast püsivalt Jumala alalises kohalolekus (Hb 6:19, 20). Kristuse kuninglik preestriamet kaotab kurjuse valitsuse nii inimeste südamest kui ka kogu maailmast. Tema täidab 2. psalmis antud lubaduse, et iga riik ja valitseja allub Kristuse Jeesuse kuninglikule kohtuotsusele (Ps 2:6–9; Ps 110:1, 2, 5, 6). Jeesuse imeline kuninglik preestriseisus nõuab, et oleksime Talle sõnakuulelikud ja truud.