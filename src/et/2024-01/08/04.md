---
title: Issanda proovilepanek
date: 20/02/2024
---

`Loe Ps 81:8, 9; Ps 95:7–11 ja Ps 105:17–22. Mismoodi räägitakse siin Jumala proovilepanekust?`

Meriba on koht, kus Iisrael pani Jumala proovile sellega, et kahtles Jumala ustavuses ja väes kanda nende vajaduste eest hoolt (2Ms 17:1–7; Ps 95:8, 9). Ps 81 teeb eriti huvitava pöörde ja tõlgendab sama sündmust korrana, mil Jumal pani proovile Iisraeli (Ps 81:7). Ning rahvas kukkus oma sõnakuulmatuse ja usaldamatuse tõttu (Ps 81:12) Jumala katses läbi.

Viites Meribale on kahekordne sõnum. Esiteks, ärgu Jumala rahvas korraku eelnevate põlvkondade vigu. Usaldagu nad Jumalat ja käigu Tema teedel (Ps 81:14). Teiseks, kuigi rahvas kukkus katses läbi, tuli Jumal neid aitama, kui nad olid hädas (Ps 81:8). Jumala päästev arm möödanikus annab uutele põlvkondadele kinnituse Jumala jätkuvast armust.

Ps 105 näitab, et katsumus oli Jumala abinõu, millega kontrollida Joosepi usaldust tema tuleviku kohta antud Jumala sõnasse (1Ms 37:5–10; Ps 105:19). 19. salmis esineval heebreakeelsel sõnal _tsarap_, „proovib“, on tähendusvarjund „eraldab mustuse“, „selitab“ või „teeb puhtaks“. Niisiis oli Jumala eesmärk Joosepi usku proovile pannes kõrvaldada vähimgi kahtlemine Jumala lubatu suhtes ning tugevdada Joosepi usaldust Jumala juhtimisse.

Jumaliku distsiplineerimise siht on teha Jumala lapsed tugevamaks ja valmistada nad ette tõotuse täitumiseks, nagu Joosepi näitest näeme (Ps 105:20–22).

Kuid Jumala juhtnööride hülgamine muudab kangekaelsemaks ning jonnaka inimese süda paadub.

„Jumal ootab Tema korraldusele kohest ja vastuvaidlematut kuulekust, aga Saatana pettused on inimesed välja mõeldud vabanduste ja ettekäänetega magama uinutanud ehk halvanud ning nende süümepiinad summutanud, nii nagu ta ütles Eevale aias: „Te ei sure, kindlasti mitte.“ Sõnakuulmatus paadutab südame ja vaigistab süüdlase südametunnistuse, kuid enamgi veel – see kipub rikkuma teistegi usu. See, mis näib neile algul väga vale, ei näi tasapisi enam sellisena, kui see on pidevalt nende silme ees, kuni tekib kahtlus, kas see üldse ongi patt, ning nad langevad endale aru andmata samasse eksitusse.“ – Ellen G. White, „Tunnistused kogudusele“, 4. kd, lk 146.

`Mismoodi oled ise kogenud seda, kuidas patt südant paadutab? Miks peaks selline mõte juhtima meid risti juurde, kust leiame jõu kuuletuda?`