---
title: Õige elu õnnistused
date: 22/02/2024
---

`Loe Ps 1:1–3; Ps 112:1–9 ja Ps 128. Milliseid õnnistusi tõotatakse neile, kes austavad Issandat?`

Paljudest õnnistustest, mida tõotatakse neile, kes austavad Issandat, on küllap üheks parimaks rahu. Ps 1 kirjeldab õigeid kui puud, mis on istutatud veeojade äärde, mis annab vilja õigel ajal ja mille lehed ei närtsi (Ps 1:3; Jr 17:7, 8; Hs 47:12). Sellises võrdluses tunneme ära mõtte, et kõikide õnnistuste allikaks on just nimelt Jumala juurde Tema pühamusse jäämine ning rõõm katkematust ja armastavast suhtlemisest Jumalaga. Erinevalt õelatest, keda kujutatakse aganaina, mil puuduvad juured, koht ja tulevik, on õiged justkui viljakandev puu, kel on juured, koht Jumala juures ja igavene elu.

Ps 128:2, 3 tuletab meelde Messia riigi õnnistusi, kus oma viinapuu ja viigipuu all istumine sümboliseerib rahu ja õitsengut (Mi 4:4). Rahusoovid Jeruusalemmale (Ps 122:6–8; Ps 128:5, 6) räägivad lootusest, et Messias lõpetab maailmas valitseva kurjuse ja taastab rahu.

„Piiblis nimetatakse päästetute pärandit „maaks“ (Hb 11:14–16). Sellel maal viib taevane Karjane oma karja elavate vete allikaile. Elupuu annab oma vilja igas kuus ja puu lehed on rahvastele terviseks. Seal on igavesti voolavad jõed, selged kui kristall. Nende kallastel kohisevad puud heidavad varje teeradadele, mis on valmistatud Issanda lunastatutele. Avarad tasandikud vahelduvad kenade küngastega ja Jumala mäed sirutavad kõrgusse oma ülevaid tippe. Neil rahulikel tasandikel ja voolavate jõgede kallastel leiab nii kaua ränduritena ekselnud Jumala rahvas endale kodu.“ – Ellen G. White, „Suur võitlus“, orig lk 675.

Uus Testament räägib, et see lootus täitub Kristuse teisel tulekul ja uue maa loomisel (Mt 26:29; Ilm 21. ptk). Seega, kuigi õiged saavad palju õnnistusi juba siin elus, ootab Jumala poolehoiu täius neid siis, kui meile tuntud maailma ajaloo lõpul Jumala riik täielikult taastatakse.

`Miks on rist ja seal toimunu Uues Testamendis leiduvate ja Jumalal meie jaoks varuks olevate tõotuste tagatiseks? Kuidas ammutada neist tõotustest julgust juba praegu?`