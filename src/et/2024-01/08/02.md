---
title: Olen talletanud su sõna oma südamesse
date: 18/02/2024
---

`Loe Ps 119:1–16, 161–168. Kuidas peaksime Jumala käske pidama ja millised õnnistused sellest tulenevad?`

Piibel nimetab igapäevast usuelu usurännakuks („kõndimiseks“) koos Jumalaga õiguse teel. Usuelu hoitakse alal „Issanda Seaduse järgi“ (Ps 119:1) ja „sinu palge valguses“ käimisega (Ps 89:16). Kindlasti pole tegemist kahe erineva käimisega. Jumala palge valguses käimine viitab Jumala seaduse pidamisele. Niisamuti tähendab „Jumala Seaduse järgi käimine“ seda, et otsitakse Jumalat kogu südamest (Ps 119:1, 2, 10).

Psalmid kasutavad õige inimese elu kohta veel väljendit „elutee on laitmatu“ (Ps 119:1). „Laitmatu“ öeldi ohvri kohta, mis oli Jumalale vastuvõetav (2Ms 12:5), „veatu“. Samamoodi jäägu õige inimese elu, mis on elav ohver (Rm 12:1), patust rikkumata. Jumalale pühendatud elu on ühtlasi „laitmatu tee“, mis tähendab, et inimene võtab oma elus õige suuna, Jumalale meelepärase suuna (Ps 101:2, 6; vaata ka Ps 18:33).

Jumala käskude pidamisel ei ole midagi tegemist jumalike reeglite käsumeelse täitmisega. Vastupidi, käskude pidamisse kuulub „hea arusaamine“ õige ja vale ning hea ja kurja vahel vahe tegemiseks (Ps 111:10; vaata ka 1Aj 22:12); käskude pidamine hõlmab kogu inimese, mitte ainult välised teod. „Laitmatus“, Jumala käskude pidamine ja kogu südamest Jumala otsimine on lahutamatud eluhoiakud (Ps 119:1, 2).

Jumala seadused on Jumala tahte ilmutus maailmale. Need juhendavad inimest, kuidas saada targaks ning elada vabaduses ja rahus (Ps 119:7–11, 133). Psalmilooja tunneb seadusest heameelt, sest seadus kõneleb talle Jumala ustavusest (Ps 119:77, 174).

„Sinu Seaduse armastajail on suur rahu ja nad ei komista“ (Ps 119:165). Komistamine kujutab äpardumist kõlbluses. Nagu lamp psalmilooja jalgade jaoks (Ps 119:105), nii kaitseb Jumala Sõna meid kiusatuste eest (Ps 119:110).

`Kuidas väljendus Kristuse elus Jumala Sõna vägi? (Mt 4:1–11)? Mida ütleb see jõu kohta, mis lähtub Jumala seadusele kuuletuvast südamest?`