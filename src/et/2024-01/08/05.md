---
title: Kurja tee salakavalus
date: 21/02/2024
---

`Loe Ps 141. Mille pärast psalmilooja palvetab?`

141. psalm on palve seest- ja väljastpoolt tulevate kiusatuste eest kaitsmise pärast. Psalmiloojat ei ohusta mitte ainult õelate salasepitsused, vaid ka kiusatus toimida õelate kombel. Esimene nõrk koht on enesevalitsemine rääkimisel ning psalmilooja palvetab, et Issand oleks valvuriks ta huulte uksel (Ps 141:3). See kujund on Piibli aegadele omane – linnaväravaid, mis linna kaitsesid, valvati.

Kiusatuseks on seegi, kas Jumala laps võtab kuulda õigete nõuandeid või meelitavad teda õelate hõrgutised (Ps 141:4, 5). Psalmilooja kirjeldab südant eesliinina, sest seal toimub tegelik lahing. Jumala last saab kiusatusest päästa ainult täielikus usalduses toimuv lakkamatu palve ja Jumalale pühendumine (Ps 141:1, 2).

`Loe Ps 1:1 ja Ps 141:4. Kuidas kirjeldatakse siin kiusatuse tugevnevat ja kavalat olemust?`

Ps 141:4 kirjeldab kiusatuse tugevnevat olemust. Esiteks, süda kaldub paha poole. Teiseks, pahategu tehakse ära (heebreakeelse sõna tähendus toonitab tegevuse korduvat iseloomu). Kolmandaks, süda sööb õelate maiuspalu ehk võtab kurjad kombed ihaldusväärseina omaks.

Ps 1:1 räägitakse kiusatusest sarnaselt. Esmalt püüab see takistada Jumala last Issanda teel kõndimast ja panna ta käima õelate nõu järgi. Siis seatakse ta jalad maha patuste tee peale ja lõpuks istubki ta koos pilkajatega. Õelad, patused ja pilkajad: me ei tohi olla nende moodi, muidu laseme neil end Issandast kaugemale juhtida.

Psalmid kirjeldavad kiusatuse arenevat, ahvatlevat ja salakavalat olemust ning tõstavad esile tõsiasja, et üksnes täielikult Issandast sõltumine tagab võidu. Psalmid rõhutavad sõnade tähtsust, mida inimene kiusatustes välja ütleb ja kuulda võtab. Nii õelate kui ka õigete lõpp peaks õpetama inimesi otsima tarkust Jumalalt (Ps 1:4–6; Ps 141:8–10). Ometi jääb mõlema psalmi puhul Jumala laste õigeksmõistmine tulevikku. See tähendab, et usklikke kutsutakse üles kannatlikult Jumalat usaldama ja ootama.