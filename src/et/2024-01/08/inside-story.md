---
title: Misjonilugu
date: 23/02/2024
---

#### Hingamispäevaks kavandatud lahkumispidu, 4

_Loo on kirja pannud Andrew McChesney._

Kaks nädalat pärast Sekule ristimist puhkes Bosnia sõda. Sekule pages Bosnia ja Hertsegoviina pealinnas Sarajevos paiknevast internaat-keskkoolist ja varjas end 15 päeva. Kui ta naasis ühiselamusse oma varanatukese järele, leidis ta, et sõdurid olid hoone maha põletanud. Väike usuraamatute kogu, mis oli kogunenud tõe välja selgitamise ajast, oli kuhjatud keset ta tuba ja põlema pistetud. Ta oli kaotanud kõik. Ta pöördus tagasi kodukülla Montenegros.

Uudised, et Sekule oli ühinenud seitsmenda päeva adventistide kogudusega, ei olnud tema pere jaoks paslikud. Isa ei suutnud mõista, miks oli poeg lõpetanud liha söömise, ja viis ta arsti juurde. Ema meelest oli keegi ta poja ära loitsinud ning ta püüdis leida kedagi, kes musta maagiaga tegeleks. Kui nende pingutused luhtusid, saatsid nad Sekule sõjaväkke. Oli 1992. aasta ja möllas Bosnia sõda. Poja sõjaväkke värbamine tähendas tema sõtta saatmist.

Noil päevil tähistasid perekonnad suure pidulikkusega nekrutiks värbamist. Sekule vanemad kavandasid pidustuse ühele hingamispäevale detsembris. Oodati kahtesadat külalist. Aga Sekule läks kirikusse.

Kui päike talveõhtul kell neli loojus, tuli ta tagasi koju. Ta ei osanud midagi oodata. Ta arvas, et maja on täis kõikjalt Montenegrost ja kaugemalt tulnud sugulasi. Ta valmistus kuulama kriitikat peole hiljaks jäämise ja tema kui vanima lapselapse lugupidamatu hoiaku pärast.

Ta kohtus vanaisaga esiukse juures.

„Kas inimesed on kohal?“ küsis Sekule.

„Ei.“

„Ei?“

„Ei.“

„Miks siis?“

„Ei tea, miks.“

Siis hakkasid inimesed tulema. Sekule küsis neilt: „Miks te alles nüüd tulete?“ Nad kõik vastasid ühtviisi: „Keegi käskis meil tulla pärast kella 5 õhtul.“

„Kes käskis?“ küsis Sekule.

Mitte keegi ei osanud vastata.

Sel hetkel sai Sekule aru, et Jumal kaitseb teda. Ta läks sõjaväkke.

_Sekule Sekulić on jõukas ettevõtja ja ustav seitsmenda päeva adventist Montenegros. Temast saad edasi lugeda järgmisel nädalal. Täname sind hingamispäevakoolis antud misjoniannetuse eest, mis aitab levitada häid sõnumeid Jeesuse peatsest tulekust Montenegros ja kõikjal maailmas._