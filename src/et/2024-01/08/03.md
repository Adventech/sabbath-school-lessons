---
title: Õpeta meid meie päevi arvestama
date: 19/02/2024
---

`Loe Ps 90; Ps 102:12 ja Ps 103:14–16. Millises kitsikuses on inimene?`

Pattulangenud inimese olemasolu on igavikuga võrreldes nagu aur. Jumala silmis on tuhat aastat nagu „vahikord öösel“, mis vältas kolm-neli tundi (Ps 90:4). Jumaliku ajaga võrreldes lendab inimese eluiga ära (Ps 90:10). Tugevaim inimeste hulgas sarnaneb nõrgimaga taimeriigis (Ps 90:5, 6; Ps 103:15, 16). Ometi on see lühike elu täis vaeva ja muret (Ps 90:10). Ka ilmalikud inimesed, kes Jumalasse ei usu, hädaldavad ja kurdavad elu lühiduse üle, eriti igavikuga võrreldes, mis nende arvates ähvardab neist väljaspool ja ilma nendeta edasi minna.

Ps 90 asetab inimese olukorra Jumala hoolekande konteksti – Jumal inimeste Loojana kannab inimeste eest hoolt. Issand on olnud oma rahvale eluasemeks põlvest põlve (Ps 90:1, 2). Heebreakeelne sõna _ma_ˋ_on_, „eluase“, kõneleb kujundite keeles Issandast kui oma rahva peavarjust ehk pelgupaigast (Ps 91:9).

Jumal hoiab tagasi oma õiglast viha ja pikendab taas oma armu. Psalmilooja hüüatab: „Kes tunneb su viha tugevust?“ (Ps 90:11), vihjates tõsiasjale, et keegi ei ole kunagi kogenud Jumala viha patu vastu selle täisjõus. Nii on rahval veel lootust meelt parandada ja õigesti elamiseks tarkust saada.

Tarkus, millest Piibel räägib, on eelkõige austus Jumala vastu, alles see­järel terane aru. Tarkus, mida vajame, on teadmine, kuidas oma päevi arvestada (Ps 90:12). Päevade arvestamine tähendab, et meie päevi on vähe ja me oleme sellest teadlikud. Targalt elamine tähendab elada teadmisega, et elu on põgus, ning see suunab uskuma ja kuuletuma. Selline tarkus omandatakse üksnes meeleparanduse (Ps 90:8, 12) ning Jumala antava andestuse, kaastunde ja halastuse kaudu (Ps 90:13, 14).

Probleem pole selles, et oleme loodud inimesteks, vaid selles, et meie maailmas on patt ja patu tagajärjed. Patu laastavat mõju on näha kõikjal ja igas inimeses.

Kuid tänu Jeesusele on meil tee, mis viib inimlikust kitsikusest välja (Jh 1:29, Jh 3:14–21). Vastasel juhul poleks meil mingit lootust.

`Möödugu meie elu kui tahes kiiresti – mida on Jeesus tõotanud? (Vaata Jh 3:16.) Mida oleks meil ilma Temata loota?`