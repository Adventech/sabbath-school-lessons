---
title: Palve Jeruusalemma rahu pärast
date: 11/03/2024
---

`Loe Ps 122:1–5. Milliste tunnetega jõuavad palverändurid Jeruusalemma? Mida nad loodavad Jeruusalemast leida?`

Ps 122 väljendab palverändurite heameelt ja õhinat Jeruusalemma saabumisel. Teekond Jeruusalemma oli rõõmus sündmus, sest Jumala rahvas kogunes kolm korda aastas tähistama Jumala headust, mis minevikus ja olevikus neile osaks sai (5Ms 16:16). Jeruusalemm oli selle riigi elu keskus, sest seal oli „Iisraeli tunnistus“ (Ps 122:4, NKJV) ja „aujärjed kohtumõistmiseks“ (Ps 122:5). „Iisraeli tunnistus“ viitab pühakojale, mida tol ajal nimetati „tunnistuselamuks“ (4Ms 1:50) ja kus asus „tunnistuslaegas“ (2Ms 25:22). Kohtumõistmise aujärjed kujutavad piltlikult Jeruusalemma õigussüsteemi (2Sm 8:15). Nii kujunes palveteekonnast Jeruusalemma aeg, mil inimene võis otsida ja saada õigust. Ustavus Jumalale ja inimeste õigusasjade ajamine polnud kunagi lahus.

`Loe Ps 122:6–9. Mis on Jumala rahva peamine palve?`

Palve Jeruusalemma rahu pärast on sümbol Jumala õnnistustest linnale ja selle elanikele ning see liidab jumalakummardajad ja nende vahel levib rahu (Ps 122:8). Jeruusalemma sai rahulinnaks pidada ainult juhul, kui rahu valitses Jumala ja Tema rahva vahel ning Jumala lastel omavahel. Niisiis on Jeruusalemma rahu pärast palvetamine üleskutse Jumala lastele elada rahus Jumalaga ja üksteisega. Kui Jeruusalemmas on rahu, siis on rahval õitseng (Ps 147:12–14).

See psalm õpetab meile, et palve usukogukonna heakäekäigu pärast peab olema Jumala laste palvete peateema, sest ainult tugev ja ühtne Jumala rahvas saab maailmale kuulutada häid sõnumeid Jumala rahust ja päästest (Jh 13:34, 35).

Palve Jeruusalemma rahu pärast on endiselt usklike eesõigus ja kohustus, sest see hoiab lõpuajal elavana lootuse Jumala rahuriigi saabumisest, mis haarab endasse nii Jeruusalemma linna kui ka kogu maailma (Js 52:7; Js 66:12, 13; Ilm 21. ptk ja 22. ptk).

`Millisel praktilisel moel saame praegu inimestena omavahelise kooskõla poole püüelda?`