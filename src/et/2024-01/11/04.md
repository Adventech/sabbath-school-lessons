---
title: Siion – kõikide rahvaste kodu
date: 12/03/2024
---

`Loe Ps 87:2, 3. Mis teeb Siionist hinnatud koha?`

87. psalm on koguduselaul, millega rõõmustatakse Siioni kui Jumalast eriliselt valitud ja armastatud linna üle. Jumala templi alusmüüriks on Siioni mägi (Ps 2:6; Ps 15:1). Meile tuntud maailma ajaloo lõpul kõrgub Siion üle kõikide mägede, olles tähiseks Issanda vääramatust ülemvõimust kogu maailmas (Ps 99:2; Js 2:2; Mi 4:1). 87. psalm räägib Siionist mitmuses „Siioni mägedest“, millega toonitatakse selle kuninglikkust (Ps 133:3). Jumal armastab Siioni väravaid „rohkem kui kõiki Jaakobi hooneid“ (Ps 87:2), mis näitab kujundite keeles Siioni üleolekut kõigist muudest kohtadest Iisraelis, kus minevikus toimusid Jumala rahva erilised kogunemised, nagu näiteks Siilo ja Peetel. Niimoodi kinnitab see psalm, et tõelise Jumala kummardamine toimub Tema valitud kohas ja Tema ettekirjutuste järgi.

`Loe Ps 87:3–7. Mida imelist Siionist räägitakse?`

Siioni hiilgus tõmbab kõik rahvad Jumala juurde ja nii laienevad Jumala riigi piirid, kuni need hõlmavad kogu maailma. Jumal ei kohtle ju muid rahvaid teisejärguliste kodanikena, kuigi Siionist räägitakse kujundite keeles kui kõikide rahvaste vaimulikust sünnipaigast, kes on Issanda võtnud vastu oma Päästjaks.

Inimesed kanti registrisse nende sünnipaiga alusel (Ne 7:5; Lk 2:1–3). See psalm väidab kolmel korral, et rahvad _sünnivad_ Siionis, mis tähendab, et Issand pakub neile uut eneseteadvust ja tagab kõik eesõigused, mis on Siionis seaduslikult sündinud lastel (Ps 87:4–6).

Ps 87 osutab nii juutide kui ka paganate päästmisele ja nende liitumisele üheks koguduseks Kristuse lunastustegevuse tõttu (Rm 3:22; Rm 10:12; Gl 3:28, 29; Kl 3:11). Kujundlik keel, millega see psalm räägib Siioni õitsengust, tuletab meelde Taanieli nägemust Jumala riigist, millest saab suur mägi, mis täidab kogu maa (Tn 2:34, 35, 44, 45), samuti Jeesuse tähendamissõna Jumala riigist, mis kasvab hiiglaslikuks puuks, mille okstel pesitsevad taeva linnud (Mt 13:32).

`Siion on valmis võtma omaks kõik inimesed. Kuidas täitub see valmisolek koguduse suures misjonikäsus minna ja kuulutada evangeeliumi kõikidele rahvastele (Mt 28:18–20)? Kuidas sobib see mõte meile esitatud kutsega jutlustada kolme ingli kuulutust?`