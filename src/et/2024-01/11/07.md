---
title: Toetav Mõte
date: 15/03/2024
---

Vaatle Js 40. ptk ja Js 51:1–16 sõnumeid.

Siioni laulude tähelepanu keskmes on Siion ja neis oodatakse elevusega Jumala ainuvalitsemise aega, mida Siion esindab. Samal ajal kui paljud Jumala pühamu õnnistused saavad meile osaks siinses elus, jääb lootus Siionis olevale elu ja rõõmu täiusele veel tulevikku. Paljud Jumala lapsed igatsevad pisarsilmil taevase Siioni järele (Ps 137:1). Siioni meelespidamine ei tähenda mitte üksnes juhuslikku meenutamist, vaid kaalutletud arvestust ja otsust olla kooskõlas selle elava mälestusega (2Ms 13:3; 2Ms 20:8).

Järelikult kaasneb Siioni laulude laulmisega tuline otsus hoida elavana lootus Jumala riigi taastamisse uueksloodud maal (Ilm 21:1–5). „Seal mõtlevad surematud kustumatu rõõmuga loova väe imede ja lunastava armastuse mõistatuse üle. Seal pole halastamatut, petvat vaenlast, kes ahvatleks Jumalat unustama. Iga annet arendatakse, iga võimet suurendatakse. Teadmiste omandamine ei väsita mõistust ega kurna jõudu. Seal võib teostada kõige suurepärasemaid ettevõtmisi ja unistusi, ellu viia kõrgeimaid ideid ja teostada ülevaimaid taotlusi. Ja ikkagi kerkib uusi kõrgusi ületamiseks, uusi imesid imetlemiseks, uusi tõdesid mõistmiseks ja uudseid eesmärke mõistuse, hinge ja ihu võimete rakendmiseks.“ – Ellen G. White, „Suur võitlus“, orig lk 677.

Sisemine sund mitte unustada Siionit tähendab ühtlasi, et Issanda palverändurid annavad lubaduse mitte pidada praegust maailma oma kodumaaks, vaid oodata uusi taevaid ja uut maad.

Seega saavad Siioni psalme laulda kõikide põlvkondade usklikud, kes igatsevad elada uues Jeruusalemmas (Ilm 3:12). Siioni laulud julgustavad meid vaatama tuleviku maailma poole lootusega, aga need _ühtlasi_ kohustavad meid olema Jumala armu käsilasteks praeguses maailmas.

**Küsimused aruteluks:**

`1. Kuidas saame neid vaimulikke ja teoloogilisi põhimõtteid, mis keskenduvad Jumala rahvale Siionis – päriselt Jeruusalemmas asuvas kohas –, rakendada koguduses ja maailmamisjonis?`

`2. Kuidas saavad usklikud tänasel päeval elada Jumala pühamus? (Jh 1:14–18; Hb 12:22–24).`

`3. Kuidas saab Siionist kõikide rahvaste linn, nagu nähakse ette 87. psalmis? (Rm 5:10; Ef 2:11–16; Kl 1:19–23).`

`4. Kuidas vastad inimesele, kes osutab reaalsusele, et õelad on selles maailmas õitsval järjel, samas kui paljud „head“ inimesed kannatavad? Mida ütled? Miks on oluline möönda, et meil pole siin praegu kõigele täit vastust?`

---

  
Annetus >> kohalik kogudus [toeta.advent.ee](https://toeta.advent.ee/)  
  
Päikeseloojang 18.22