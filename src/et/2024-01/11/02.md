---
title: Üks päev Sinu õuedes on parem kui muid tuhat
date: 10/03/2024
---

`Loe Ps 84:2–5. Miks igatseb psalmilooja elada pühamus?`

Psalmilooja „igatseb“ ja „ihaldab“, et pühamust saaks ta püsiv eluase, sest nii saab ta olla alati Jumala juures (Ps 84:2, 3). Elava Jumala kohalolu (Ps 84:2) muudab pühamu võrreldamatuks kohaks. Pühamus saavad jumalakummardajad „vaadelda Issanda leebust“ (Ps 27:4 NKJV ja „Uus Testament ja Psalmid“, 1989; samuti vaata Ps 63:3) ja „kosutada end su koja hüvedest“ (Ps 65:5, NKJV). 84. psalmis saavutatakse suhtlemises Jumalaga võrratu õnn, mis seisneb Tema tänamises (Ps 84:5), Temalt jõu saamises (Ps 84:6) ja Tema usaldamises (Ps 84:13).

Pühamu on koht, kus toita seda suhet Jumala kummardamise ja kaasusklikega osaduses olemise läbi. Elava Jumala kohalolu pühamus laseb jumalakummardajal heita pilku Jumala aulisele riigile ja maitsta igavest elu.

`Loe Ps 84:6–13. Keda veel pühakoda õnnistab?`

Kirjelduse kohaselt kiirgavad Jumala õnnistused pühamust välja; need saavad eelkõige osaks inimestele, kes pühamus teenivad (Ps 84:5), seejärel aga pühamu poole teel olevaile palverändureile (Ps 84:6–11), ning kanduvad lõpuks maailma äärteni. Ootus kohtuda Jumalaga pühamus kinnitab palverändurite usku (Ps 84:8). Tavalise ränduri jõud ju kahaneb väsitava teekonna koorma all, kuid pühamusse teel olevate palverändurite jõud kasvab, mida lähemale nad pühamule jõuavad.

Isegi kui füüsilises mõttes ollakse pühamust eemal, kannavad Jumala lapsed jätkuvalt Jumala pühamu pitserit sellega, et elavad kõrgete väärtushinnangute järgi (Ps 84:12), mis on omased õigetele, kes sisenevad Issanda pühamusse (Ps 15:1, 2). Issandat nimetatakse „päikeseks“; niiviisi näidatakse, et õnnistused kiirgavad pühamust nagu päikesekiired maailma otsteni (Ps 84:12). Seega saavad need, kes elavad usu kaudu koos Jumalaga, Temalt armu, asupaigast olenemata.

`Loe Ilm 21:3. Milline maapealses pühamus ilmnenud lootus meile siit vastu kajab? Kuidas hakkame juba nüüd sellest kogemusest aimu saama?`