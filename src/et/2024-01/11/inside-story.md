---
title: Misjonilugu
date: 15/03/2024
---

#### Luu ja nahk, 7

_Loo on kirja pannud Andrew McChesney._

Kui Sekule pärast mõnda aega mägedes kivisöe kühveldamist tagasi kasarmusse tuli, andis ta komandörile teada, et ei kanna relvi, ka mitte Bosnia sõjas.

„Ma ei taha inimest tulistada,“ ütles ta.

„Sa pead relva võtma,“ nõudis komandör. „Vastasel juhul tuleb sul ühe aasta asemel teenida kaks.“ Relvitutel tuli sõjaväes ühe aasta asemel teenida kaks.

„Mis siis ikka,“ ütles Sekule. „Relva ma ei kanna.“

Komandör saatis Sekule luureohvitseri juurde. Ainult need sõdurid, kellega oli palju raskusi, saadeti selle ohvitseri juurde. Tema võis sõdureid vangi panna.

Sekule selgitas ohvitserile oma seisukohta.

„Olgu,“ ütles ohvitser. „Võta püss ja juhul, kui sind saadetakse rindele, anna see tagasi. Niimoodi teenid kahe aasta asemel ainult ühe.“

„Mida te silmas peate?“ küsis Sekule.

„Ole nõus väljaõppe ajal püssi kandma, aga koolitus, mille sa saad, on lasketiiru asemel sideseadmetel,“ ütles ohvitser.

Sekule oli nõus. Ta määrati kontoritööle ning ta aitas tehnilistel seadmetel kirjutades juhtida sõjaväelist sidet.

Tuli välja, et hingamispäevad osutusid Sekule jaoks suuremaks proovikiviks kui relvad. Kuna käis sõda, oli Sekulet vaja kiiresti koolitada sideseadmetel töötama. Aga ta keeldus osalemast hingamispäevastel koolitustel.

Proovikiviks oli ka toit. Sõjaväe toiduportsud valmistati searasvaga. Sekule vanemad keeldusid saatmast toidu jaoks raha, sest nad lootsid, et ta muudab oma toitumist. Sekule palvetas: „Palun õnnista mind nii, nagu Sa õnnistasid Taanieli. Tema otsustas mitte süüa rüvedat toitu ja mina tahan teha sedasama.“

Sekule komandör ei teadnud, mida peale hakata.

„Sa ei tööta laupäeval?“ küsis ta.

„Ei tööta,“ vastas Sekule.

„Kas oskad midagi soovitada, mida peale hakata?“

„Ei.“

„Sa ei söö liha?“

„Ei.“

„Kas oskad midagi soovitada, mida peale hakata?“

„Ei.“

Ainus, mida Sekule süüa sai, oli leib ja tee. Nelja kuuga kaotas ta 23 kilo ning kaalus nüüd 62 kilo. Ta oli luu ja nahk.

_Sekule Sekulić on jõukas ettevõtja ja ustav seitsmenda päeva adventist Montenegros. Temast saad edasi lugeda järgmisel nädalal. Täname sind hingamispäevakoolis antud misjoniannetuse eest, mis aitab levitada häid sõnumeid Jeesuse peatsest tulekust Montenegros ja kõikjal maailmas._