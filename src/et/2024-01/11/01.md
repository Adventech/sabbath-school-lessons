---
title: Igatsus Jumala järele Siionis
date: 09/03/2024
---

### Selle nädala õppeaine
Ps 84; Ilm 21:3; Ps 122; Ps 87; Gl 3:28, 29; Mt 28:18–20; Ps 46; Ps 125.

> <p>Juhtsalm</p>
> „Issanda õuesid igatseb ja ihaldab mu hing; mu süda ja mu ihu hüüavad rõõmsasti elava Jumala poole“ (Ps 84:3).

Siioni laulud on rõõmsad koguduselaulud, mis ülistavad Siioni ilu ja Issanda jagamatut võimu, kes valitseb oma pühalt mäelt. Sellised psalmid kiidavad sageli Issanda koja eeliseid ja väljendavad õrnu tundeid pühamu suhtes, mida leiame teistestki psalmidest. Palju selliseid psalme on kirjutanud Korahi pojad, kes templimuusikutena (1Aj 6:16–23) ja templi väravahoidjatena (1Aj 9:19) kogesid vahetult Issanda koja õnnistusi.

Mis teeb Siionist lootuse ja rõõmu lätte? Siion esindab ilmekalt Jumala viibimist oma rahva juures. Kuna Iisraeli rahvas on Jumalast valitud rahvas (5Ms 7:6), on Siioni mägi Jumalast valitud mägi (Ps 78:68; Ps 87:2). Jumal valitseb Siionist (Ps 99:1, 2) ja asutas oma templigi Siionile (Ps 87:1). Niisiis on Siion koht, kus on Jumala õnnistus ja varjupaik. Siionit mainitakse sageli paralleelselt Jeruusalemma ja pühamuga (või lausa nende asemel) – Jumala lunastustöö keskusega muistses maailmas.

Siionist voolavad õnnistused maailma otsteni, sest Issanda olemus ja Tema arm kandub üle igasuguse püha paiga piiri. Siion on kõikide maapealsete elanike rõõm (Ps 48:3), mis kinnitab taas, et kogu maailm kuulub Jumalale.

_Selle nädala õppetükki õppides valmistud hingamispäevaks, 16. märtsiks._