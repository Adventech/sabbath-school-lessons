---
title: Kõigutamatu nagu Siioni mägi
date: 14/03/2024
---

`Loe Ps 125:1, 2. Mismoodi kujutatakse siin inimesi, kes usaldavad Jumalat?`

Neid, kes usaldavad Jumalat, võrreldakse Siioni mäega, vankumatuse ja suuruse sümboliga. Vaimustav vaade Jeruusalemma ümbritsevatele mägedele tekitas psalmiloojas äratundmise, et Jumala kaitse on kindel (Ps 5:13; Ps 32:7, 10). Erinevalt õelate valduses olevatest mägedest, mis paisatakse merre (Ps 46:3), sisendab selle mäe muljetavaldav kestvus, millele ehitati Jeruusalemm, sügavat usaldust. Usaldus, et Jumal kaitseb, muutub veel tugevamaks piinava tegelikkuse ees, et kurjus näib sageli võidutsevat. Ometi on Jumala rahval selle kurjuse keskel lootus.

`Loe Ps 125:3–5. Mis on õigetele kiusatuseks? Milline õppetund siin peitub?`

Õelate edu võib Jumala lastelt röövida julguse ja ehk kiusata ka nende kurje teid järgima (Ps 73:2–13; Ps 94:3). Siioni mäe ülim vankumatus ei saa pakkuda turvalisust neile, kes Issandast lahti lasevad. Inimestele antakse siiski vabadus „sirutada käsi ülekohtu järele“ (Ps 125:3) ja „käänduda kõveraile teile“ (Ps 125:5). Issand on õiglane ja mõistab kord kohut inimeste üle, kes koos teiste meeltparandamata patustega jäävad mässuliseks.

Siin esitatakse Jumala rahvale üleskutse jääda usus kõikumatuks ning toetuda Issandale, nii nagu Siioni mägi on nende kõikumatu varjupaik. See tähendab, et isegi siis, kui me ei saa toimuvast aru, usaldame ikka Jumala headust.

„Patu sissetung maailma, Kristuse lihakssaamine, uussünd, ülestõusmine ja palju muud, millest Piibel räägib, on liiga sügavad saladused, et inimmõistus neid seletada või isegi täielikult mõista suudaks… Kõikjal on imesid, mis ületavad meie teadmiste piirid. Kas peaksime siis imestama, kui leiame ka vaimulikus maailmas saladusi, milleni me ei küüni? Takistuseks on ainuüksi inimmõistuse nõrkus ja piiratus. Jumal on andnud meile Pühakirjas küllaldaselt tõendeid selle jumaliku päritolu kohta ja me ei peaks kahtlema tema Sõnas sellepärast, et me ei suuda mõista tema jumaliku ettenägevuse saladusi.“ – Ellen G. White, „Tee Kristuse juurde“, orig lk 106, 107.