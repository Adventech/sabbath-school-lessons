---
title: Siioni turvalisus ja rahu
date: 13/03/2024
---

`Loe Ps 46:2–8. Kuidas on siin maailma luulekeeles kujutatud?`

See psalm kirjeldab värvikalt maailmas olevat segaduset ja võtab kujundite aluseks enneolematu tugevusega loodusõnnetused (Ps 46:3, 4). Vahutavad veed on kujund, mis tähistab sageli tinglikult rahvaste mäslemist ja mitmesuguseid probleeme, mida õelad maailmas põhjustavad (Ps 93:3, 4; Ps 124:2–5). 46. psalmis räägitakse samuti loodusõnnetuste kujundi kaudu sõdu pidavate rahvaste kontrolli all olevast maailmast (Ps 46:7).

Ilmselgelt käib jutt inimestest, kes ei tunne Jumalat, sest Jumal on oma rahva keskel ning seal, kus elab Jumal, lokkab rahu (Ps 46:5, 6). Ja kuigi maailm tõrjub Jumala eemale, ei loobu Jumal maailmast. Jumal on maailmas kohal oma rahva juures olemise kaudu. Seega, ükskõik kui halvad näivad asjalood, on Jumal siin, selles maailmas, ja me saame selle põhitõe tundmisest ammutada isiklikku lootust ning julgust.

Issand, kes on täiuslik varjupaik, on Siioni alalise rahu ja turvalisuse allikas. Väljend, mis rõhutab Siioni turvalisust, on „ehk küll“. Ehk küll maailm möllab, tunneb Jumala rahvas end turvaliselt. See näitab, et katsumuste täielik puudumine ei tekita rahu, vaid rahu on Jumala and Teda usaldavatele lastele. Kui Jumala laps usaldab Jumalat jäägitult, saab Jumal anda talle rahu ja turvatunde tormide keskel (Mt 8:23–27). Küsimus, mis siit võrsub, on järgmine: Kas Jumal jätab maailma igaveseks selle hävitavate valikute ja tegevuste kätte?

`Loe Ps 46:7–12. Kuidas reageerib Jumal maailmas olevale vägivallale ja hävingule?`

Jumal vastab sellise jõulise meelepahaga, et Tema sõna, mis Maa lõi, paneb Maa nüüd vabisema (Ps 46:7). Kuid see varing ei lõppe hävimisega, vaid uueksloomisega. Näed siis, et Jumal laseb oma rahul kanduda Siionist maa äärteni. Jumal saab lõpetada sõjad ja purustada hävitamisriistad, mida õelad rahvad kasutavad maailma rõhumiseks (Ps 46:10). Selline on kristlaste suur lootus, mis saab tõeks Jeesuse teisel tulekul.

`Kuidas õppida olema rahus ja usaldama Jumalat maailmas, kus on tõepoolest nii palju rahutust?`