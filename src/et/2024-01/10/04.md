---
title: Ajaloo mäletamine ja patukahetsus
date: 05/03/2024
---

`Loe Ps 106. Milliseid ajaloolisi sündmusi see psalm esile tõstab?`

Ps 106 tuletab meelde Iisraeli ajaloo põhisündmusi, sealhulgas Egiptusest väljatulekut, kõrberännakut ja elu Kaananis. See rõhutab esiisade kohutavaid patte, mis tipnesid põlvkonnas, kes kodumaalt pagendati. Nii on see psalm üsna kindlasti kirjutatud ajal, mil Jumala rahvas oli Babüloonias, või siis, kui oldi taas jõutud koju ning Püha Vaimu sisendusel tuletas psalmilooja Jumala rahvale meelde möödunud ajajärkudel juhtunut ja seda, mida inimesed pidanuks sellest õppima.

Sarnaselt teiste psalmidega näitab ka see, et Jumal on jäänud ustavaks oma armulepingule, mille järgi Ta päästis oma rahva minevikus (Ps 106:45). Siin väljendatakse lootust, et Jumal näitab taas poolehoidu meelt parandanud rahvale ja kogub nad rahvaste hulgast kokku (Ps 106:47). Palve praeguse vabastamise järele ei ole mingisugune soovmõtlemine, vaid usupalve, mida kinnitab minevikus Jumalalt tulnud päästmine (Ps 106:1–3) ning Jumala ustavus oma rahvale antud lepingu suhtes.

Mälestused Iisraeli luhtumistest ajaloos, millest 106. psalm kirjutab, on lahutamatud inimeste patutunnistusest ja äratundmisest, et nemad pole oma esiisadest paremad. Praegune põlvkond tunnistab, et nad on isegi halvemad kui nende eelkäijad, sest nemad tunnevad mineviku sugupõlvede ülekohtu tagajärgi ning teavad, kuidas Jumal neid oma tohutu kannatlikkuse ja armulikkusega möödunud päevil päästis, kuigi nad ise olid sihilikult käinud kurjadel teedel. Kui öeldu pidas paika nende puhul, siis seda enam kehtib see tänapäeval meie kohta, sest meile on Jumala iseloom ja päästev arm avaldunud Jeesuses ja ristisurmas.

Ps 106 hea sõnum on selles, et Jumala järjekindel armastus võidutseb inimeste pattude üle (Ps 106:8–10, 30, 43–46). Moosese ja Piinehase kui Jumala viha ära pööranud tegelaste mainimine viitab vahendustöö tähtsusele, mida Kristus teeb usklike heaks. Üksnes siis, kui kogeme isiklikult Jumala armu, saab mineviku lugu muutuda meie looks.

`Ps 106:13 kõlab nii: „Kuid varsti nad unustasid tema teod ega jäänud ootama tema nõuandmist.“ Miks on väga kerge oma elus sama teha?`