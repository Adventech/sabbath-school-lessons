---
title: Mõistujutt Issanda viinamäest
date: 06/03/2024
---

`Loe Ps 80. Millega võrreldakse Jumala rahvast selles psalmis ja millise suure lootuse pärast nad palvetavad?`

Iisraeli võrreldakse viinamäega, mille Jumal orjusemaalt Egiptusest ära tõi ja külluslikule tõotatud maale ümber istutas. Viinamäe kujund näitab, et Jumal valis Iisraeli ja hoolitseb ettenägelikult oma rahva eest (loe ka 1Ms 49:11, 12, 22; 5Ms 7:7–11).

Kuid 80. psalmis on Jumala viinamägi Jumala viha all (Ps 80:13). Prohvetid andsid teada, et Jumala karistus hävitab viinamäe, sest viinamarjad olid muutunud pahaks (Js 5:1–7; Jr 2:21).

Kuid Ps 80 ei mõtiskle jumaliku karistuse põhjuste üle. Jumala armu sügavusi arvestades hämmastab psalmiloojat, et Jumal on oma rahva juurest nii pikaks ajaks tagasi tõmbunud. Jumala viha ja kohtumõistmine ühelt poolt ning Jumala arm ja andeksand teiselt poolt – psalmilooja tajub nende vahel pinget ja hakkab kartma, et Jumala viha võib võita ja rahva maatasa teha (Ps 80:17).

`Loe 4Ms 6:22–27. Kuidas kasutatakse 80. psalmis seda õnnistust?`

Selles psalmis korratakse Jumala igikestvaid tõotusesõnu, mida Ta käskis Aaronil oma rahvale lausuda (4Ms 6:22–27), ning tuuakse esile lootus, et Jumala arm võidutseb rahva viletsuse põhjuste üle: „Jumal, uuenda meie olukord ja lase paista oma pale, siis oleme päästetud!“ (Ps 80:4; vaata ka Ps 80:8, 20)

Sõna, mida tõlgitakse kui „uuenda“, tuleb heebrea keeles sõnatüvest, mis tähendab „tagasi tulemine“. Piibel kasutab seda ikka ja jälle, et kutsuda ekslevat Jumala rahvast tagasi Tema juurde. Öeldu seostub väga tihedalt meeleparandusega – pöörata selg patule ja naasta Jumala juurde. „Ja ma annan neile südame mõistmiseks, et mina olen Issand. Siis on nemad mulle rahvaks ja mina olen neile Jumalaks, sest nad pöörduvad minu poole kõigest südamest“ (Jr 24:7).

`Mil viisil oled sa kogenud meeleparandust kui Jumala juurde tagasi tulekut?`