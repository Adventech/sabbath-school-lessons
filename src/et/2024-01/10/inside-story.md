---
title: Misjonilugu
date: 08/03/2024
---

#### Tööta, toiduta, 6

_Loo on kirja pannud Andrew McChesney._

Pärast seda, kui Sekule keeldus juba mitmel hingamispäeval töötamast, hakkas talle käsku andev ohvitser taipama, et ta ei suuda sundida seda noorsõdurit südametunnistusega vastuollu minema.

„Nii et sa ei saa hingamispäeval sõjaväes tööd teha?“ küsis ohvitser.

„Just nii. Ma ei saa hingamispäeval töötada,“ ütles Sekule.

„Reede õhtust kuni laupäeva õhtuni?“

„Jah, ma ei saa töötada.“

„Siis ei saa sa need 24 tundi süüa.“

„Miks ma ei saa süüa?“

„Kui sa ei tööta, siis ei ole sul vaja süüa. Söömine on töötegemine. Mõnda toitu valmistatakse sinu hingamispäeval, nii et sa ei tohigi seda süüa.“

Sekule sõi niikuinii ainult leiba ja jõi teed, sest sõjaväe muud toidud sisaldasid searasva. Aga ta oli nõus mitte sööma leiba ja jooma teed, mida tehti hingamispäeval. Vastristitud seitsmenda päeva adventistina polnud ta kindel, kas hingamispäeval valmistatud toit on keelatud. Aga tal oli vaja vastata ohvitseri ootuste kohaselt. Ta ju keeldus töötamast, aga kui ta oleks nõudnud leiba ja teed, oleks ohvitser mõelnud, et ta polnud Jumalale ustav. Mõne kuu pärast hakkasid sõjaväe kokad valmistama ühte toidukorda nädalas ilma searasvata. See oli ainus toit, mida Sekule süüa sai. Seda aga valmistati ja pakuti ainult hingamispäeval. Sekule palvetas: „Jumal, palun, palun, kas Sa muudaksid nii, et seda toitu pakutaks hingamispäeva asemel pühapäeval? Kas Sa teeksid seda minu pärast?“

Ta palvetas kuu aega ja sealihavaba toidukord viidi üle pühapäevale.

Pühapäev oli sõduritele puhkepäev. See oli aeg, mil nad võisid mängida jalgpalli ja korvpalli ning teha muud sporti. Sekulel oli lihtsam öelda, et ta ei mängi jalgpalli, kui keelduda igal hingamispäeval töötegemisest. Ta palvetas taas. „Palun andeks, aga ma palun Sinult veel midagi. Kas Sa muudaksid hingamispäeva puhkepäevaks pühapäeva asemel, et mul poleks vaja igal hingamispäeval selgitada, miks ma ei saa töötada?“

Nädal pärast seda, kui sealihavaba toidukord viidi üle pühapäevale, muudeti äkitselt puhkepäevaks laupäev.

_Sekule Sekulić on jõukas ettevõtja ja ustav seitsmenda päeva adventist Montenegros. Temast saad edasi lugeda järgmisel nädalal. Täname sind hingamispäevakoolis antud misjoniannetuse eest, mis aitab levitada häid sõnumeid Jeesuse peatsest tulekust Montenegros ja kõikjal maailmas._