---
title: Mäleta ajalugu ja kiida Jumalat
date: 04/03/2024
---

`Loe Ps 105. Milliseid ajaloosündmusi ja neis olevaid õppetunde see psalm esile tõstab?`

Ps 105 tuletab meelde peamisi sündmusi, mis kujundasid lepingulist suhet Issanda ja Tema rahva Iisraeli vahel. See keskendub Jumala lepingule Aabrahamiga – anda talle ja ta järeltulijatele tõotatud maa – ning vaatleb, kuidas see tõotus, mida kinnitati Iisakile ja Jaakobile, täitus Jumala ettenägevuse kohaselt Joosepi, Moosese ja Aaroni kaudu ning Kaanani vallutamise ajal. See palm annab lootuse Jumala rahva kõikidele põlvkondadele, sest Jumala väljapaistvad teod minevikus tagavad Jumala rahvale Tema muutumatu armastuse kõigil aegadel (Ps 105:1–5, 7, 8).

105. psalm sarnaneb 78. psalmiga (vaata eilset õppetundi), kuna tõstab esile Jumala ustavuse oma rahva vastu nende ajaloo jooksul, austades seeläbi Jumalat ja sütitades inimestes ustavust. Kuid erinevalt 78. psalmist ei maini 105. psalm rahva minevikus tehtud vigu. Selle psalmi eesmärk on teistsugune.

105. psalmis jutustatakse ajaloost Iisraeli suurte usuisade elu kaudu ja näidatakse niiviisi Jumala ettenägelikku juhtimist ning usuisade kannatlikku vastupidamist raskustes. Usuisade sihikindlus ja Jumalale ustavaks jäämine sai suure tasu. Nii kutsub 105. psalm inimesi jäljendama usuisade usku ja ootama ka oma kaasajal usaldavalt Jumalalt tulevat päästet.

Ps 105 on kirikulaulu vormis (Ps 105:1–7) ja näitab, et Jumala tõeliseks ülistamiseks on Jumala rahval vaja tunda oma ajalugu. Ajaloost leiame nii usukinnitust kui ka lugematuid põhjusi, miks Jumalat kiita.

Jumalakummardajate poole pöördutakse väljenditega Aabrahami sugu ja Jaakobi lapsed (Ps 105:6). Niisiis peetakse neid Aabrahamile antud Jumala tõotuse – teha temast suur rahvas – täitjateks (1Ms 15:3–6). Psalmilooja tõstab esile usuisade ja Jumala rahva järgnevate põlvkondade vahelist järjepidevust. Psalmilooja rõhutab, et „tema kohtuotsused on _igal pool_ maailmas“ (Ps 105:7, rõhuasetus lisatud), ning manitseb seejuures, et jumalakummardajad ei jätaks unarusse tõsiasja, et „meie Jumal“ on ühtlasi kogu maailma ülim Issand ja Tema heldus laieneb kõigile rahvastele (Ps 96:1; Ps 97:1). Ilmselgelt kutsub see igat usklike põlvkonda ustavusele.

`Kuidas peaksime meie, seitsmenda päeva adventistid, nägema ennast selles Aabrahamiga algavas liinis? (Vaata Gl 3:29.) Mida sellest ajaloost õpime?`