---
title: Issanda vääramatu ustavus
date: 03/03/2024
---

`Loe Ps 78. Millised kolm olulist ajajärku on siin psalmis esile tõstetud? Millised korduvad õppetunnid Aasaf neist välja toob?`

Iisraeli mineviku meenutamine toob esile Jumala ustavuse ja Iisraeli truudusetuse. Samuti peaks see tulevastele põlvkondadele õpetama, et nad ei kordaks eelkäijate vigu, vaid usaldaksid Jumalat ning jääksid ustavaks Tema lepingule. Psalmilooja kasutab ajalugu tähendamissõnana (Ps 78:2), mis tähendab, et inimesed peaksid psalmilooja sõnumi tõsiselt lahti mõtestama ja enda jaoks tähenduse otsima. Ps 78:2 on prohvetlik kirjeldus Jeesuse meetodist õpetada tähendamissõnadega (Mt 13:34, 35).

See psalm heidab valgust ka Egiptusest välja tulekule (Ps 78:9–54), Kaananisse elama asumisele (Ps 78:55–64) ja Taaveti ajale (Ps 78:65–72). See rõhutab Issanda imelisi tegusid, samuti tagajärgi puhkudel, kui rahvas astus üle Jumalaga sõlmitud lepingust. Iisraeli ajalugu jutustab mitmest viisist, kuidas inimesed reetsid Jumala, eelkõige ebajumalaid teenides (Ps 78:58).

Psalmilooja pöörab aga eriliselt tähelepanu Iisraeli truudusetuse põhjusele: nad unustasid, mida Jumal oli nende heaks teinud, nad ei usaldanud Jumalat, kiusasid Teda (Ps 78:18, 41, 56), hakkasid Talle vastu ega teinud Tema seaduse, Tema lepingu ja tunnistuste järgi (Ps 78:10, 37, 56). Näidates eri viise, kuidas ustavusetus väljendus, osutab psalmilooja tõsiasjale, et ajaloos Iisraelile osaks saanud tagasilükkamise põhjustas üks peamine patt: inimesed tõrkusid usaldamast Issandat (Ps 78:7, 8).

Psalme lugedes masendab sind inimeste pidev kangekaelsus ja vaimulik sõgedus, mis on vastand Issanda lõputule kannatlikkusele ja armule. Kuidas küll iga uus põlvkond nii aeglaselt õppis?

Enne, kui asume liigseid hinnanguid jagama möödunud põlvkondadele, tuleb silmas pidada iseennast. Kas mitte meiegi pole unustanud, milliseid imesid on Jumal meile möödunud päevil teinud? Eks ole ka meie olnud hooletud Tema lepingu nõuete suhtes? Kõnealune psalm ei julgusta inimesi toetuma oma tegudele. Ps 78 näitab hoopis, kui tühine on inimese tahe siis, kui see ei põhine Jumala ustavuse pideval teadvustamisel ja Tema armu vastu võtmisel. Jumala rahva edutud lahingud (Ps 78:9, 62–64) ilmestavad psalmis esinevat õppetundi, et ilma ustavuseta Jumalale on inimese jõupingutused määratud ikkagi luhtuma.

`Mida oled õppinud või pidanuksid õppima oma mineviku vigadest?`