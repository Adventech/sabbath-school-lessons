---
title: Toetav Mõte
date: 08/03/2024
---

Loe Ap 7. ptk ja Hb 11. ptk. Mis on Uue Testamendi sõnul Jumala lõppeesmärk, kui Ta oma rahvast ajaloo käigus vääramatu jõuga juhib?

Ajaloost kõnelevad psalmid tunnistavad võimsalt Jumala ustavusest oma rahvale. Iga sündmus Jumala rahva ajaloos oli ettevalmistav samm, mis juhtis Jumala tõotuse lõpliku täitumise suunas – vaatama naatsaretlase Jeesuse isikus olevale maailma Päästjale. Ka katsumused, mis viisid Jumala rahvast sageli segadusse ja panid mõtlema, et Jumal oli neist kaugel, olid Jumala ülima kontrolli all ja osa Tema ettenägevusest, sest Jumal on ajaloo kõrgeim Isand. Psalmilooja toob meisterlikult esile tõe, et isegi rahva truudusetus ei takistanud Jumalal oma rahva usku hoida ja oma tõotusi täita. Ometi jäeti üksikisikud ja inimgrupid, kes pattu ei kahetsenud, lepingulistest õnnistustest välja ja nende kurikuulus lõpp on viimseks hoiatuseks selle kohta, kuidas elu ilma Jumalata või Jumalale vastuseismine rahva hävitab.

Psalmid julgustavad Jumala lapsi kõigil aegadel lootma Issandale ja jääma ustavaks Temale. „Ainult siis on meil tulevikus midagi karta, kui unustame tee, mida mööda Issand on meid toonud, ning selle, kuidas Tema on meid möödunud ajal juhtinud.“ – Ellen G. White, „Life Sketches of Ellen G. White“, lk 196.

Selleks, et Jumala rahvas saaks kartmatult edasi minna, on neil vaja tunda oma ajalugu. Ellen G. White annab usklikele nõu lugeda „vähemalt korra nädalas“ psalme 105 ja 106 (vt „Testimonies to Ministers and Gospel Workers“, lk 98).

Jumala rahva ajalugu näitab, et ainuski tõotus, mille Jumal oma Sõnas esitas, ei jää täitumata. Sinna hulka kuuluvad nii Jumala lubadused inimese eest pidevalt hoolt kanda kui ka tulevikutõotused Kristuse teise tuleku kohta, millega rajatakse uueksloodud maal Jumala õigluse ja rahu riik.

**Küsimused aruteluks:**

`1. Mismoodi on õnnistuseks see, kui meenutame, kuidas on Jumal oma rahvast ajaloos ustavalt juhtinud? Millised on tagajärjed, kui unustame või eirame mineviku õppetunde? Kuidas enda juures rakendada sama põhimõtet kogudusena, keda on kutsutud tegema seda, mida pidi tegema ka muistne Iisrael?`

`2. Kuidas julgustavad psalmid meid oma elus ära tundma Jumala ettenägevat hoolt ning olema kannatlik ja usaldama Jumala sõltumatut tegutsemist ka siis, kui meil ei ole kerge aru saada, miks on olukord just selline, nagu see on?`

`3. Kuidas muuta Jumala rahva ajaloo tundmaõppimine oma isiklikus jumalakummardamises ja koguduse jumalateenistustel veel mälestusväärsemaks? Kuidas veel sihikindlamalt rääkida meie lastele Jumala rahva lähiajaloost?`

---

  
Annetus >> Adventraadio [toeta.advent.ee](https://toeta.advent.ee/)  
  
Päikeseloojang 18.05