---
title: Issanda ülemvõim ajaloos
date: 07/03/2024
---

`Loe Ps 135. Milliseid ajaloosündmusi siin psalmis kirjeldatakse? Millised õpetlikud järeldused psalmilooja neist teeb?`

Ps 135 esitab Jumala rahvale üleskutse kiita Issandat Tema headuse ja ustavuse eest, nagu see avaldus loomisel (Ps 135:6, 7) Iisraeli päästmisel Egiptuse orjusest (Ps 135:8, 9) ja tõotatud maa vallutamisel (Ps 135:10–12).

Issand näitas oma armu sellega, et valis Iisraeli rahva „oma omandiks“ (Ps 135:4). „Oma omand“ tähistab iseloomulikku lepingulist suhet Issanda ja Tema rahva vahel (5Ms 7:6–11; 1Pt 2:9, 10). Iisraeli valimise aluseks oli Issanda sõltumatu tahe ja nii ei olnud Iisraelil põhjust tunda üleolekut teistest rahvastest. Ps 135:6, 7 näitavad, et Issanda ülimad eesmärgid maailmas ei alanud Iisraeliga, vaid loomisega. Seepärast pidanuks Iisrael alandlikult täitma talle määratud osa kogu maailma jaoks püstitatud Jumala päästvas eesmärgis.

Suurte tegude meenutamine, mida Jumal oma rahva heaks tegi (Ps 135:8–13), tipneb tõotusega, et Jumal „mõistab kohut oma rahvale“ ja tunneb neile kaasa (Ps 135:14). Siin nimetatud kohtumõistmine tähendab, et Jumal vabastab süüst rõhutud ja puudustkannatajad (Ps 9:5; Ps 7:9; Ps 54:3; Tn 7:22). Issand on tõotanud oma rahva käekäiku toetada ja neid kaitsta (5Ms 32:36). Niisiis püüab Ps 135 innustada Jumala rahvast usaldama Issandat ja püsima ustavalt Temaga sõlmitud lepingus.

Issanda ustavus oma rahva suhtes paneb psalmiloojat kinnitama, et ebajumalad on tühised ja ainsana on maailmas ülemvõim Issandal (Ps 135:15–18). Ebajumalate peale lootmine muudab nende kummardajad sama lootusetuks ja jõuetuks nagu on nende ebajumalad (Ps 135:18). See psalm näitab, et Jumalat tuleb kiita nii Loojana kui ka oma rahva Päästjana. Sama mõte on imetlusväärselt kätketud Jumala kümnes käsus oleva neljanda käsu kahte teineteist täiendavasse varianti (2Ms 20:8–11; 5Ms 5:12–15). Kuna Jumala vägi luua ja ajaloos toimetada on maailmas ületamatu, tuleb Jumala rahval alati Temale loota ja üksnes Teda teenida. Meie Looja ja Lunastajana tuleb teenida ainuüksi Teda ning ükskõik kelle või mille muu kummardamine on ebajumalateenistus.

`Kuidas tagada, et meil oma elus ebajumalaid poleks? Miks on eba­jumalaid kergem teha, kui arvame?`