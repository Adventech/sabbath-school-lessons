---
title: Mineviku õppetunnid
date: 02/03/2024
---

### Selle nädala õppeaine
Ps 78; Ps 105; Gl 3:29; Ps 106; Ps 80; 4Ms 6:22–27; Ps 135.

> <p>Juhtsalm</p>
> „Mida me oleme kuulnud ja mida me teame ja mida meie vanemad on meile jutustanud, seda me ei taha salata nende laste eest; me jutustame tulevastele põlvedele Issanda kiiduväärsetest tegudest, tema vägevusest ja tema imedest, mis ta on teinud“ (Ps 78:3, 4).

Suures hulgas psalmides kiidetakse Jumalat, jutustades Issanda võimsatest päästmistegudest. Selliseid psalme nimetatakse sageli „lunastusloo psalmideks“ ehk „ajaloolisteks psalmideks“. Osa neist kõnetab Jumala rahvast ja palub neil õppida oma ajaloost, eriti nende vigadest ja esivanemate tehtud vigadest. Üksjagu ajaloolisi psalme on peamiselt koguduselaulud, kus kirjeldatakse Jumala imelisi tegusid minevikus oma rahva heaks. Need kasvatavad inimeste usaldust Issandasse, kes suudab vabastada ja ustavalt ka vabastab nad praegustest raskustest.

Ajalooliste psalmide eriline köitvus on selles, et need aitavad meil näha oma elu Jumala rahva ajaloo osana ning teadvustada, et see minevik on meie oma. Kuna Kristus on meid lapsendanud Jumala ajaloolise rahva perekonda (Rm 8:15; Rm 9:24–26; Gl 4:6, 7), on muistse Iisraeli rahva ajalooline pärand tõe­poolest lugu meie vaimsetest esivanematest. Seepärast saame õppida ja peame õppima nende minevikust, mis on ka meie oma.

Lõppsihiks on tajuda, et Jumala rahva iga põlvkond täidab väikest, kuid tähelepanuväärset osa Jumala ülimate eesmärkide järk-järgulises avanemises suure võitluse raamistikus.

_Selle nädala õppetükki õppides valmistud hingamispäevaks, 9. märtsiks._