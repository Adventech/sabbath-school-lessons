---
title: Raskustes usalda
date: 08/01/2024
---

Kõik kristlased tunnevad ja on kogenud meeleheite ning kannatuste aegu; aegu, mil nad on imestanud, mida küll Issand teeb või miks lubab Issand kõigel halval ta elus juhtuda. Psalmiloojad elasid läbi sedasama. Ja jumaliku inspiratsiooni abil panid nad kirja, mida kogesid.

`Loe Ps 44. Mida see meile ütleb ning miks puudutab see iga ajajärgu usklikke?`

Koguduse jumalateenistustel psalmidest välja valitud osad peegeldavad sageli neid meeleolusid ja sõnu, mida me ühispalvetes esile toome. Selline vaoshoitus võib olla märk suutmatusest või kohmetusest tegeleda elu tumedama poolega. Võime mõnikord tunda, et Jumal kohtleb meid ebaõiglaselt, kuna meid tabas kannatus, kuid me ei pea kohaseks oma mõtteid avalikul jumalateenistusel väljendada ega isegi isiklikus palves mainida.

Selline tõke võib suunata meie pilgu Jumala teenimise tuumast eemale. Kui jätame Jumala ees palves ausalt ja avatult väljendamata, mida tunneme ja mõtleme, jääme tihti oma emotsioonide vangi. See aga ei võimalda meil kindlustunde ja usaldusega Jumala poole pöörduda. Palved psalmides annavad kindlust, et palvetades ja Jumalat teenides ei eeldata meilt oma kogemuste tsenseerimist või salgamist.

Näiteks aitab 44. psalm jumalateenijail vabalt ja täpselt sõnastada, et nad kannatavad süütult. Psalmidega palvetamine aitab inimesel kogeda palves sõnavabadust. Psalmid annavad meile kätte sõnad, mida me muidu ei leiaks või ei söandaks lausuda. „Meie süda ei ole sinust loobunud ega meie sammud kõrvale kaldunud sinu teerajalt, et sa meid nii oled maha rõhunud šaakalite asupaigas ning oled meid katnud surmavarjuga“ (Ps 44:19, 20).

Pööra aga tähelepanu sellele, kuidas Ps 44 algab. Kirjutaja räägib sellest, kuidas Jumal on möödanikus oma rahvale suuri asju teinud. Seepärast toetub autor usaldavalt Jumalale ja mitte „oma ammu peale“ (Ps 44:7).

Sellele vaatamata on Jumala rahval häda käes. Hädade ja kurtmiste loetelu on pikk ja valulik. Ometi hüüab psalmilooja ka kõige selle keskel Jumala poole, et Tema päästaks, lunastaks „meid oma helduse pärast“ (Ps 44:27). Seega teadis ta hädadeski, et Jumal ja Tema armastus on olemas.

`Kuidas aitab nende kordade meenutamine, mil sa tõepoolest Jumala lähedust tundsid, hakkama saada kordadega, mil hädad panevad sind mõtlema, et Jumal on kaugel?`