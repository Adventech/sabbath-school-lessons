---
title: Misjonilugu
date: 12/01/2024
---

#### Radostini südame hüüd

_Loo on kirja pannud Andrew McChesney._

Radostin jälestas oma elu. Tema sõbrad avaldasid talle halba mõju. Ta tarvitas ebaseaduslikke uimasteid ja sooritas pisikuritegusid. Ta süda hüüdis pidevalt: „Tahan muutuda, tahan muutuda, tahan muutuda.“

Radostin sai vanemaks ja abiellus ning sai kahe poja isaks. Ajad olid karmid ning tööotsinguil lahkus ta kodumaalt Bulgaariast. Lääne-Euroopas töötades sai ta uusi sõpru. Ta soovis leida tõde. Ta soovis, et tema uued sõbrad avaldaksid talle tõe. Tema südame pidev hüüd oli: „Kuidas leiaksid mind üles inimesed, kellel on tõeline tõde?“

Mõne aja pärast kolis ta jälle parema töö otsingul. Aga kuue nädala pärast oli ta põhjas. Ta leidis ennast elamas väikeses üüritoas rahata ja toiduta. Ta oli väga-väga näljane.

Ühel ööl karjus ta süda meeleheites Jumala poole. „Jumal, aita mind,“ ütles ta ja see oli esimene palve tema elus. „Saada mu juurde keegi.“

Hommikul koputas keegi ta uksele. Koputajaks oli ülikonnas meesterahvas. Tal oli käes Piibel. Radostin sai aru, et Jumal saatis selle mehe vastuseks tema palvele.

See mees, Paul, ostis Radostinile toitu. Paul kutsus teda kirikusse. Radostin läks ja üllatus. Ta ei olnud kunagi olnud jumalakojas, kus ta tajus Jumala armastust. Ta süda oli liigutatud ja ta nuttis.

Bulgaariasse tagasi pöördunud, rääkis ta oma perele korduvalt kohtumisest Jumalaga ja Tema armastuse tundmisest Pauli kirikus. Ta igatses sellesse kirikusse tagasi minna, aga ta polnud kindel, kas naine oli nõus kolima. Nagu temagi, oli naine üles kasvanud teise maailmareligiooni mõjualas. Radostin palvetas: „Jumal, kui see on Sinu tahtmine, kui Sina oled Jumal, siis aita. Kui Pauli kogudus on Sinu tõe kogudus, siis saada mind ja mu pere sinna. Tahan täielikku muutust oma elus.“

Ühel päeval teatas Radostini naine äkitselt: „Ma ei taha elada Bulgaarias. Tahan elada linnas, kus on Pauli kirik.“ Nende sõnade kaudu mõistis Radostin, et kolimine on Jumala tahe tema ja ta pere jaoks. Samuti mõistis ta, et ta naine tahtis Jumalat tunda. Perekond kolis. Täna on Radostin aktiivne seitsmenda päeva adventistide koguduse liige ja käib igal hingamispäeval Pauli koguduses.

Ajad on endiselt karmid, aga Radostin ei muretse enam. „Me ei palu, et Jumal meile kõike annaks, vaid palume, et Ta meid kurja eest hoiaks,“ ütles ta Adventmisjonile. „Palvetame, et Ta aitaks meil katsumused läbi elada.“

Radostin ei kahtle, et Jumal kuuleb ta palveid. Jumal ju kuulis ta südame hüüdu saada muudetud. „Noore mehena ei olnud ma hea inimene,“ ütles ta. „Aga tänu Jumalale, Tema on mu südame tõepoolest muutnud!“