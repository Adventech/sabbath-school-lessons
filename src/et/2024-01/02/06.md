---
title: Oo aita meid jälle üles
date: 11/01/2024
---

`Loe Ps 60:3–7. Millistel puhkudel on see psalm sinu meelest kohane? Millist kasu saame sellest kaebelaulust isegi oma elu helgetel aegadel?`

Kaebelaule peetakse üldiselt kas füüsiliste, psüühiliste või vaimulike katsumuste aegu läbi elavate inimeste palveteks. Või esinevad nimetatud katsumused korraga.

See aga ei tähenda, et peaksime – koguni headel aegadel – selliseid psalme vältima. Mõnikord võivad psalmi sõnad ja jumalakummardaja käesolev kogemus täielikult lahkneda. See tähendab, et kaebelaul saab olla kasuks ka jumalakummardajale, kes ei ole hädas.

Esiteks, kaebelaulud suurendavad meie teadlikkust, et kannatus on osa üldinimlikust kogemusest ning sellega on tegemist nii õigel kui ka õelal. Sellised psalmid veenavad meid tõsiasjas, et Jumal kontrollib olukorda ning annab hädaajal jõudu ja lahendusi. Selles psalmis, isegi hädas olles („Sina panid maa vabisema“, Ps 60:4), tõuseb esile, et psalmilooja loodab viimseni Jumala päästele.

Teiseks, kaebelaulud õpetavad meile kaastunnet kannatajate suhtes. Eriti siis, kui väljendame Jumalale avalikkuse ees oma rõõmu ja tänulikkust, peame silmas pidama ka neid, kel on olnud vähem õnne. Jah, meie elu võib praegu olla hea, aga eks tunne me kõik ju enda ümber inimesi, kes kohutavalt kannatavad? Selliseid psalme palvetades ei saa me unustada neid, kes elavad läbi raskeid aegu. Psalmid peaksid äratama meis kaastunnet ja soovi kannatajat teenida nii, nagu tegi Jeesus.

„See maailm on tohutu laatsaret, aga Kristus tuli parandama haigeid, kuulutama vabanemist Saatana vangidele. Ta ise oli tervis ja jõud. Ta andis oma elu haigetele, vaevatutele, deemonite meelevallas olijaile. Ta ei pööranud selga ühelegi, kes tuli Temalt paranemist saama. Ta teadis, et need, kes anusid Talt abi, olid endale ise haiguse põhjustanud; ometi ei keeldunud Ta neid parandamast. Ja siis, kui Kristuse tervistav vägi tungis sellistesse viletsatesse, tulid nad patutunnetusele ning paljud paranesid ühtaegu nii füüsilistest haigustest kui ka vaimulikest vaevustest. Evangeeliumil on praegugi sama vägi ning miks mitte olla tänapäeval samade tulemuste tunnistaja?“ – Ellen G. White, „Welfare Ministry“, lk 24, 25.

`Kellest sa tead, et ta vajab just nüüd nii sinu palveid kui ka abistavat puudutust?`