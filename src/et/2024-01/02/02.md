---
title: Edendada psalmide kasutamist palves
date: 07/01/2024
---

`Loe Ps 105:5; Kl 3:16 ja Jk 5:13. Milline koht on psalmidel uskliku jumalateenimiskogemuses?`

Lihtne viis psalme igapäevaellu tuua on võtta iga päev aega ühe psalmi lugemiseks: alusta esimese psalmiga ja jätka psalteris olevas järjekorras. Teine viis on lugeda psalme, mis vastavad sinu mis tahes hetkeolukorrale: Psalmide raamatus on isiklikke ja kogukondlikke nutulaule, tänupsalme, kirikulaule, patukahetsuspsalme, tarkusepsalme (Jumalalt tarkuse ja juhatuse otsimist), ajaloost kõnelevaid psalme, vihast ja raevust kõnelevaid psalme ning palveteekonna laule. Käesoleva veerandaasta käigus vaatleme neist paljusid ning uurime ka vastavate psalmide tausta.

Kuidas siis tuleb psalme lugeda?

Kõigepealt loe psalm läbi, lihtsalt mõtiskle selle üle ja siis palveta. Psalmi üle mõtete mõlgutamine tähendab süüvida psalmi eri tahkudesse: mil viisil kõnetab psalmilooja Jumalat ja mis on tema palve põhjus. Juurdle, kuidas vastab sinu olukord psalmilooja elukogemusele ning kuidas võimaldab vastav psalm sul oma elukogemust sõnastada. On üllatav, kui sageli hakkab loetu sinuga kaasa helisema ja kuidas sa suudad sellega suhestuda.

Juhul, kui sa millegagi psalmis ei nõustu, siis kaalutle näiteks, kas vastav psalm korrigeerib su praegusi valelootusi millegi suhtes, millega sa silmitsi seisad. Vaatle psalmi sõnumit Kristuse isiku ja lunastustöö ning pikaaegse lootuse valgel, mida Kristuse tegevus meile pakub. Nagu teame või teadma peaksime, on alati abiks, kui vaatame kõike Piiblis olevat Kristuse ja ristisurma valgel.

Otsi ka psalmis olevaid uusi palvemõtteid ning kaalutle, kui tähtsad on need sinu jaoks, su koguduse jaoks ja maailma jaoks. Palu, et Jumal vajutaks oma Sõna su südamesse ja meelde. Juhul kui psalm vastab mõne sulle teada oleva inimese olukorrale, palveta selle inimese eest. Psalmid räägivad elust nii paljutahuliselt, et nende lugemine ja neil südamesse imbuda laskmine rikastab meid.

`Mida tähendab ütlus „Kristuse sõna elagu rikkalikult teie seas“ (Kl 3:16)? Miks on Piibli lugemine esmane ja olulisim samm ise millegi sellise kogemiseks?`