---
title: Lootusetuse psalm
date: 09/01/2024
---

Psalmide põhjal palvetamine on palvetajate jaoks midagi enamat kui võimalus oma palveid sundimatult sõnastada. Psalmid käsitlevad nende kogemust Jumala mõõdupuu järgi ja teevad selle talutavaks, sest annavad Jumala kohalolust tingitud lootust ja kindlustunnet.

`Loe Ps 22. Mida õpime sellest psalmist Jumala usaldamise kohta suures kannatuses?`

Ps 22:2 kaeblemine saab aidata kannatavatel inimestel väljendada oma leina ja üksindustunnet: „Mu Jumal, mu Jumal, miks sa oled mu maha jätnud? Miks sa oled nii kaugel mulle abi andmisest ja mu oigamissõnadest?“ (NKJV).

Need sõnad on saanud kristlaste hulgas tuntuks just sellepärast, et tegemist on samade sõnadega, mida Jeesus ristil olles ütles. Kristus näitas sellega meile, kui olulisel kohal olid Tema elukogemuses psalmid (vaata Mt 27:46).

Kuid kannatuste ja katsumuste vahele on pikitud sõnad: „Ma tahan su nime kuulutada oma vendadele, keset kogudust ma tahan kiita sind“ (Ps 22:23). Järelikult, kuigi nimetatud tunded ei pruugi kattuda psalmilooja käesoleva kitsikusega, väljendab kirjutaja ometi usku Jumalasse ja kuulutab, et vaatamata kõigele toob ta ikka kiitust Jumalale.

Seega annavad psalmid meile palvesõnad, mis õpetavad meid vaatama käesolevast olukorrast kaugemale ja nägema aega, mil Jumala arm meie elu uuendab.

Psalmide kasutamine palves viib jumalateenijad uutesse vaimulikesse kõrgustesse. Psalmid lasevad jumalateenijail avaldada oma tundeid ja tõekspidamisi, kuid palvetajaid ei jäeta paigale seisma. Jumalateenijaile antakse tõuge panna Jumala ette maha neid koormav valu, pettumus, viha ja lootusetus ning usaldada Jumalat mis tahes olukorras.

Üleminek nutulaulult jumalakiitusele, mida täheldame paljudes psalmides, viitab vaimulikule muutusele, mida usklikud kogevad siis, kui nad saavad palves Jumala armu ja lohutust.

`Kuidas õppida nägema kaugemale hetkekatsumustest ja usaldada niiviisi Jumala headust mis tahes praegustes oludes?`