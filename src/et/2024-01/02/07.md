---
title: Toetav Mõte
date: 12/01/2024
---

Loe Ps 42:9 ning Ellen G. White’i raamatust „Kasvatus“ peatükki „Luule ja laul“, lk 159–168. Kuidas on palve ja laul omavahel neis inspireeritud tekstides seotud?

Ellen G. White nimetab Taaveti patukahetsuspsalme (näiteks Ps 51) tema hingekeeleks ja palveteks, mis illustreerivad patu pärast tuntava tõelise kurbuse olemust (vaata „Tee Kristuse juurde“ orig lk 24, 25). Ta julgustab usklikke psalmide sõnu pähe õppima; need soodustavad Jumala läheduse tajumist oma elus. Ta tõstab esile Jeesuse harjumuse laulda kuuldavalt psalme siis, kui too kohtus kiusatuste ja rõhuva hirmuga. Samuti ütleb ta: „Oo kui sageli on püha laulu sõnad avanud hingele patukahetsuse ja usu, lootuse, armastuse ja rõõmu lätte!... Tegelikult on paljud laulud palved.“ – „Kasvatus“, lk 162–168.

Psalme palvetades ja neid lauldes võtame üle psalmiloojate visaduse, julguse, südikuse ja lootuse. Need julgustavad meid jätkama oma vaimulikku teekonda ning lohutavad, et me pole üksi. Teised meie moodi inimesed on läinud läbi rasketest aegadest ning ometi võidutsenud Jumala armus. Ühtlasi aitavad psalmid meil pilku heita Kristuse innukale vahendustööle meie heaks, sest Ta elab aina selleks, et meie eest paluda (Hb 7:25).

Kui kaasata Psalmid oma palvetesse ja jumalateenistusse, saab usukogukond teadlikuks kogu inimkogemuse ulatusest ja nii õpetatakse jumalateenijatele osalemist jumalateenistuse kogemuse eri tahkudes. Psalmid on Jumala ja inimese koostööna sündinud palved ja laulud. Sel põhjusel toob psalmide järjekindel kaasamine jumalateenistustel usukogukonna keskele Jumala tahte ja võimsa parandava armu.

**Küsimused aruteluks:**

`1. Miks ei ole spontaanne, suunamisest vaba palve ainus võimalus, kuidas palvetada? Mida head teevad meie palve-elule psalmid, piibellikud palved?`

`2. Kuidas rikastavad psalmid meie ühispalvet? Rääkige mõningatest prakti­ listest viisidest, kuidas teie kohalik kogudus saaks edendada psalmide kasu­tamist jumalateenistustel.`

`3. Mismoodi toovad psalmid esile inimese usuelu keerukuse ning Jumala parandava armu võimsuse?`

---

Annetus >> Eesti liidu misjonifond [toeta.advent.ee](https://toeta.advent.ee/)

Päikeseloojang 15.51