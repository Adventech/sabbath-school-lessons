---
title: Lootusetusest lootuseni
date: 10/01/2024
---

Tõenäoliselt on meil kõigil olnud kordi, mil näib, et Jumal on meist väga kaugel. Kes poleks ajuti mõelnud: _Kuidas see nii juhtus?_

Psalmiloojad – inimesed, nagu me kõik – seisid päris kindlasti silmitsi samaga. Jah, nii mõnelgi korral toovad meie patud meile katsumusi, kuid teinekord tunduvad katsumused ülekohtused ja tunneme, et pole millegagi ära teeninud seda, millega silmitsi seisame. Taas, kellele poleks see tuttav?

`Loe Ps 13. Millised kaks põhilist meeleolu sulle siit psalmist silma hakkavad? Mida sa arvad, milline otsus muutis järsult psalmilooja üldist suhtumist?`

„Kui kaua sa, Issand, unustad mind hoopis, kui kaua sa peidad oma palet mu eest?“ (Ps 13:2). Taas, kes ei suudaks selliste tunnetega suhestuda, olgu need nii valed kui tahes? (Kas Jumal unustab iial meist kedagi?)

Seega osutab Ps 13 veel ühele tüüpveale, mida vältida: ära koonda palvetades tähelepanu endale ja oma probleemidele. See psalm saab meie palvet muuta, sest suunab meid taas kinnitama, et Jumal kohtleb oma rahvast ustavalt ja muutumatult.

Jah, psalm algab küll hala ja kaeblusega, kuid ei lõppe nii. Ja see on otsustava tähtsusega.

See psalm viib meid teadliku valikuni usaldada Jumala lunastavat väge (Ps 13:6), et meie hirm ja ärevus (Ps 13:2–5) saaks pikkamisi anda teed Jumala päästele, ning viimaks kogeme, et nutulaulu asemele tulebki kiitus ja lootusetuse asemele lootus (Ps 13:6).

Kui aga psalmide sõnu lihtsalt korrata, nende tähendusest suuremat taipamata, siis jääb tulemata nende kasutamisega ette nähtud tõeline muutus. Psalmide abil palvetades peaksime paluma, et Püha Vaim võimaldaks meil tegutseda viisil, mille psalm välja pakub. Psalmid on Jumala Sõna, mille varal usklike iseloom ja tegevus muutub; need ei ole lihtsalt teadaanne usklikele. Jumala armust saavad psalmides sisalduvad tõotused ilmsiks usklike elus. See tähendab, et lubame Jumala Sõnal kujundada meid Jumala tahte kohaselt ja siduda meid Kristusega, kes lihasse tulnud Jumala Pojana ilmutas Jumala tahet täiuslikult ning palvetas samuti psalmides.

`Kuidas tõmbavad katsumused sind Jumalale ligemale? Miks saavad need sind Jumalast kaugemale tõugata, kui oled hooletu?`