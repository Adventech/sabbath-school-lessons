---
title: Vala oma nördimus välja
date: 07/02/2024
---

`Loe Ps 58:7–9; Ps 69:23–29; Ps 83:10–18; Ps 94:1, 2 ja Ps 137:7–9. Milliseid tundeid need psalmid edastavad? Kes on neis psalmides kohtumõistja?`

Mõningates psalmides palutakse, et Jumal maksaks kätte üksikisikutele ja rahvastele, kes kavatsevad psalmiloojatele või nende rahvale kahju teha või on seda juba teinud. Sellised psalmid võivad tekitada üsna palju segadust oma karmi väljendusviisi pärast ja näiva ebakõla tõttu piibelliku põhimõttega armastada vaenlasi (Mt 5:44).

Ometi on rõhumise pärast tuntav pahameel hea. See tähendab, et psalmiloojad suhtusid õigesse ja valesse palju tõsisemalt kui enamik teisi inimesi. Maailmas tehtav kurjus häiris neid väga tõsiselt – mitte üksnes neile, vaid ka teistele osaks saanud kurjus.

Ometi ei paku ükski psalmilooja ennast kättemaksu täideviijaks. Selle asemel jäetakse kättemaks üksnes Jumala hooleks. Psalmid tuletavad meelde, et Jumala lepinguga on seotud ka needmised (5Ms 27:9–16), ning paluvad Jumalal käituda nii nagu Ta on lubanud.

Psalmid on prohvetlikud teadaanded Jumala tulevast kohtust ega ole seega ainuüksi psalmilooja palved. Ps 137 kirjeldab Jumala kohtuotsuse teatavaks tegemist Babülooniale, nagu näeme ka prohvetite kirjadest. Häving, mille babüloonlased tõid teistele rahvastele, pidi pöörduma nendegi peale. Psalmides sisalduvad jumalikud hoiatused, et kurjus ei jää igaveseks karistamata.

Jumala kättemaksu mõõdetakse õigluse ja armuga. Jumala lastele esitatakse üleskutse palvetada inimeste eest, kes neile kurja teevad, ning lausa loota, et nad hakkavad uskuma (Ps 83:19; Jr 29:7).

Kui püüame selliseid psalme sobitada piibelliku normiga armastada oma vaenlasi, peame siiski hoolega jälgima, et me ei vähendaks neis väljendatud piinavaid läbielamisi. Jumal tunneb oma laste kannatusi ning kinnitab neile taas, et „kallis on Issanda meelest tema vagade surm“ (Ps 116:15). Jumalik kohtumõistmine kohustab Jumala rahvast tõstma häält kõikide pahede vastu ja ootama Jumala riiki selle täiuses. Psalmid on kannatajate hääletoruks, andes neile teada, et Jumalale on nende kannatused teada ning ükskord saabub õiglus.

`Kes poleks mõnikord mõelnud või kujutlenud, kuidas kättemaks tabab inimesi, kes on neile või nende armsatele kohutavalt halba teinud? Kuidas aitavad sellised psalmid näha sul oma tundeid õigest vaatenurgast?`