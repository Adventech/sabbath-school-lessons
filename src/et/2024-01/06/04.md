---
title: Kui kaua veel, kuni Sa mõistad õiglast kohut?
date: 06/02/2024
---

Issand volitas Iisraeli juhte hoidma Iisraelis õiglust (Ps 72:1–7, 12–14). Iisraeli kuningad pidanuks oma võimu kasutama Jumala tahte kohaselt. Juhtide põhimureks pidanuks olema maal rahu ja õigluse tagamine ning sotsiaalselt ebasoodsamas olukorras olevate inimeste eest hoolitsemine. Üksnes siis saanuks riik ja kogu rahvas õitseda. Kuninga trooni muutis kindlaks ustavus Jumalale, mitte inimlik võimsus.

`Loe Ps 82. Mis juhtub, kui juhid väänavad õigust ja rõhuvad rahvast, keda nad on mõeldud kaitsma?`

82. psalmis teeb Jumal teatavaks kohtuotsuse Iisraeli ebaausate kohtunike kohta. On ilmselge, et psalmi 1. ja 6. salmis nimetatud „jumalad“ pole ei paganlikud jumalad ega ka inglid, sest neile pole kunagi antud ülesannet mõista õigust Jumala rahvale ja järelikult ei saa neid selle täitmata jätmise pärast süüdi mõista. Ps 82:2–4 loetletud süüdistustes kõlavad Toora seadused, mis lubavad seega „jumalate“ all mõista Iisraeli juhte (5Ms 1:16–18; 5Ms 16:18–20; Jh 10:33–35). Jumal küsitleb „inimesepoegi“, kas nad mõistavad õiglaselt kohut, ja neile kuulutatakse karistus, sest leitakse, et nad on ebaõiglased. Juhid tuiguvad pimeduses ilma tarkuseta (Ps 82:5), sest nad on hüljanud Jumala seaduse, valguse (Ps 119:105).

Pühakiri hoiab vankumatult ülal arusaama, et Issand on ainus Jumal. Jumal jagab maailma valitsemist ametisse määratud inimestest juhtidega, kes on otsekui Tema esindajad (Rm 13:1). Kui sageli on aga sellised inimestest esindajad (nii minevikus kui ka praegu) moonutanud neile antud kohustust?

Ps 82 räägib pilklikult osa juhtide usust taganemisest, kes uskusid end olevat „jumalad“ kaasinimeste üle. Jumal andis küll Iisraeli juhtidele mõjuvõimu ja eesõiguse saada nimetatud „Kõigekõrgema lasteks“ ning olla Tema esindajad, kuid Jumal ütleb kurjadest juhtidest ka lahti. Jumal tuletab neile meelde, et nad on surelikud ja alluvad samadele moraaliseadustele, millele allub kogu rahvas. Mitte keegi ei ole üle Jumala seadusest (Ps 82:6–8).

Jumal hakkab kohut mõistma kogu maailma üle; Jumala rahvaski peab Jumalale aru andma. Nii juhid kui ka rahvas peaksid jäljendama jumaliku kohtuniku eeskuju ja panema oma ülima lootuse Temale.

`Missugune mõjuvõim on sinul teiste inimeste üle? Kui õiglaselt ja ausalt sa seda mõjuvõimu kasutad? Pane tähele.`