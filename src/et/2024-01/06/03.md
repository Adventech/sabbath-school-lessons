---
title: Õiglus rõhututele
date: 05/02/2024
---

`Loe Ps 9:19; Ps 12:6; Ps 40:18; Ps 113:7; Ps 146:6–10 ja Ps 41:2–4. Milline sõnum on siin meie jaoks tänapäeval?`

Jumal ilmutab erilist hoolt ja muret mitmesuguste haavatavate inimrühmade õigluse pärast, arvates nende hulka vaesed, hädalised, rõhutud, vaeslapsed, lesed ja võõramaalased. Psalmid (nagu ka Seadus ja Prohvetid) on selles suhtes väga otsekohesed (2Ms 22:21–27; Js 3:13–15).

Paljudes psalmides kasutatakse väljendit „vaene ja hädaline“ ja välditakse rõhutute kirjeldamist rahvuse või religiooni põhjal. Seda tehakse selleks, et tuua esile Jumala hoolitsus kogu inimkonna eest.

Väljend „vaene ja hädaline“ ei tähista üksnes materiaalset viletsust, vaid ka kaitsetust ja abitust. Selle väljendiga rõhutatakse Jumala kaastunnet ning selles sisaldub mõte, et kannataja on üksi ja tema ainus abi on Jumal. Niiviisi kirjeldatakse ka kellegi siirust, tõsimeelsust ja armastust Jumala vastu, kes tunnistab oma täielikku sõltumist Jumalast ning ütleb lahti igasugusest eneseusaldusest ja enese maksmapanekust.

Samas räägib puudustkannatajate eest hoolitsemine (Ps 41:2–4) inimesest, kes on Jumalale ustav. Paha tegemine kaitsetule oli piibliaegses kultuuris eriti kole patt (5Ms 15:7–11). Psalmid innustavad ustavaid inimesi tõstma häält igasuguse rõhumise vastu.

Samuti rõhutavad psalmid mõtet, kui asjatu on võtta usalduse aluseks ning tarkuse ja turvalisuse lõppeesmärgiks kergesti kaduvad inimlikud vahendid. Jumala rahval tuleb vastu seista kiusatusele panna oma ülim päästelootus inimlike juhtide ja institutsioonide peale, iseäranis siis, kui need erinevad Jumala teedest.

Meie armurikas Issand samastas ennast vaestega, saades ise vaeseks, et Tema vaesusest võiksid paljud saada rikkaks (2Kr 8:9). Kristuse rikkuseks on vabanemine igasugusest patu rõhumisest, ning Ta tõotab meile igavest elu Jumala riigis (Ilm 21:4). Jeesus Kristus täidab psalmides antud tõotused olla jumalik kohtunik, kes mõistab kohut nii puudustkannatavate inimeste igasuguse väärkohtlemise üle kui ka nende suhtes täitmata jäetud kohustuste üle (Mt 25:31–46).

`Kui palju mõtleme meie hulgas olevatele „vaestele ja hädalistele“ ning kui palju nende heaks teeme?`