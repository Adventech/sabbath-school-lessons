---
title: Issanda kohus ja pühamu
date: 08/02/2024
---

`Loe Ps 96:6–10; Ps 99:1–4 ja Ps 132:7–9, 13–18. Kus toimub Jumala kohtumõistmine ja milline tähendus on sellel vastusel meie jaoks? Kuidas aitab pühamu meil aru saada, kuidas Jumal kurjust kohtleb?`

Issanda kohtumõistmine on tihedalt seotud pühamuga. Pühamu oli keskkond, kus psalmilooja arusaam kurjuse probleemist muutus (Ps 73:17–20). Pühamu oli määratud Jumala otsuste langetamise kohaks, nagu näitavad uurimi abil (4Ms 27:21) ning ülempreestri kohtu-rinnakilbi abil (2Ms 28:15, 28–30) langetatud otsused. Vastavalt sellele kujutavad paljud psalmid Jumalat istumas oma troonil pühamus, valmis mõistma maailma üle kohut selle patu ja kurjuse pärast.

Pühamus avaldati lunastusplaan. Paganluses oli patu mõiste eelkõige füüsiline plekk, mida tuli maagiliste riitustega kõrvaldada. Piibel räägib patust aga teisiti: patt on Jumala moraaliseadusest üleastumine. Jumala pühadus tähendab, et Ta armastab õigust ja õiglust. Samamoodi tuleb Jumala rahval taotleda õigust ja õiglust ning kummardada Jumalat Tema pühaduses. Et seda teha, tuleb neil pidada Jumala seadust, milles väljendub Tema pühadus.

Niisiis on pühamu koht, kus antakse patud andeks ja seatakse õiglus taas jalule, nagu armuaujärg tähistas Jumala trooni ja „õiguse ohvreid“ (5Ms 33:19; Ps 4:6).

Ometi maksab „andeksandja Jumal“ patte mitte kahetsevatele inimestele kätte nende tegude eest (Ps 99:8). Pühamu kui jumaliku kohtumõistmise praktilisi tagajärgi näeme Jumala pühaduse pidevas teadvustamises ja nõudmises elada õiglaselt Jumala lepingu nõuete põhjal.

Siionist lähtuva Jumala kohtumõistmise tulemuseks on õigete heaolu ja õelate lüüasaamine (Ps 132:13–18). Pühamu – eelkõige lepituspäev – julgustas rõõmsaid ootusi, et Issand tuleb kohut mõistma. Samamoodi suurendavad psalmid kindlustunnet, et peatselt saabub jumalik kohtunik (Ps 96:13, Ps 98:9), ehk Jeesus Kristus taevasest pühamust (Ilm 11:15–19).

`Loe Rm 8:34. Kuidas näitab see salm meile, et Kristuse töö taevases pühamus on Tema rahva jaoks hea uudis?`