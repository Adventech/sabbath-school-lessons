---
title: Misjonilugu
date: 09/02/2024
---

#### Kutse tulla kirikusse, 2

_Loo on kirjutanud Andrew McChesney._

Seitsmeteistkümneaastane Sekule, kes oli keskkooli õpilane Bosnia ja Hertsegoviina pealinnas Sarajevos, tahtis tõe välja selgitada, seepärast hakkas ta külastama eri jumalakodasid. Aga ta ei leidnud rahuldavat vastust küsimusele, miks laseb armastav Jumal kellelgi igavesti põrgus põleda. Niisiis otsustas Sekule leida tõe omal käel Uut Testamenti lugedes.

Kui ta sel suvel Montenegrosse oma kodukülla tagasi läks, luges ta iga päev läbi Piibli ühe raamatu. Esimesel päeval luges ta läbi Matteuse evangeeliumi kõik 28 peatükki. Järgmisel päeval luges ta läbi Markuse evangeeliumi. Seejärel Luuka evangeeliumi, Johannese evangeeliumi, Apostlite teod ja Kirja roomlastele. Ta luges lihtsalt ühe raamatu päevas ka siis, kui jõudis lühemate epistliteni, nagu kirjad Tiitusele ja Fileemonile.

Sekule sai Jumala kohta Uuest Testamendist nii mõnegi vastuse. Aga ta igatses rohkem teada. Ta külastas veel mitut jumalakoda. Aga ta ei külastanud seitsmenda päeva adventistide kogudust. Ta oli kuulnud, et adventistid pühitsesid iga nädal „armsaid hingamispäevi“, mis tähendas, et nad astusid sel ajal üksteisega seksuaalvahekorda. Ta mõtles: „Nad on hullud. Neil ei saa tõde olla.“

Suutmata leida vastuseid paljudest jumalakodadest, mida ta külastas, järeldas ta, et tõenäoliselt pole Jumalat olemas. Ta lõpetas Piibli lugemise.

Siis nägi üks keskkooliõpetaja Sekule Piiblit. See naine oli adventist ning ta märkas Piiblit siis, kui õpetajad aeg-ajalt ühiselamu tubades juhuotsimisi korraldasid, et näha, kas poisid varjasid alkoholi või narkootikume.

„Sul on Piibel!“ ütles õpetaja.

„Jah,“ vastas Sekule.

„Mida sa oled teada saanud?“

„Palju asju.“

Naine esitas Sekulele küsimusi Taanieli kohta ning Sekule, kellel oli hea mälu, andis selged vastused.

„Sa saad päriselt aru!“ hüüatas õpetaja. „Sa oled esimene inimene, keda kohtan ja kes saab aru. Sa pead tulema seitsmenda päeva adventistide kirikusse.“

Sekule ei söandanud keelduda. Kutse esitas tema õpetaja. Poiss kartis, et õpetaja paneb talle madalama hinde, kui ta ei tule.

„Hästi, ma tulen,“ ütles ta.

Aga ta valetas. Ta ei kavatsenud kirikusse minna.

_Sekule Sekulić on jõukas ettevõtja ja ustav seitsmenda päeva adventist Montenegros. Temast saad edasi lugeda järgmisel nädalal. Täname sind hingamispäevakoolis antud misjoniannetuse eest, mis aitab levitada häid sõnumeid Jeesuse peatsest tulekust Montenegros ja kõikjal maailmas._