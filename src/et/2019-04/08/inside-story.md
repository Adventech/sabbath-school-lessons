---
title:  Misjonilugu
date:   22/11/2019
---

#### Võrkpallievangelism

_Loo on kirja pannud Wilson Measapogu._

Man Bahadur Rai ja ta perekond uskusid, et nende kodus kolkakülas Nepalis Hiina piiri lähedal elasid kuus vaimu.

Kodu ümber oli paigutatud kuus savipotti, et vaimudel oleks, kus elada. Kui ema toitu valmistas, siis pani ta igasse potti vaimudele söömiseks toitu. Ta kartis, et kui kas või üks vaim ära ununeb, tabavad kogu perekonda seedehäired või midagi hullemat.

Isal ja emal kui kohalikel vaimulikel juhtidel oli küla üle suur võim ja nad vihkasid kristlasi – usku nähtamatusse Jumalasse. Nad eelistasid nähtavaid metallist ja puust jumalaid. 

Ühel õhtul astus 18aastane Man töölt kodu poole ja kuulis üht meeshäält rääkimas neitsist, kes sai lapse. Man imestas, kes sellist ebaloogilist juttu ajas. Ta järgnes häälele hoonessee ja nägi meest, kes luges mustakaanelisest raamatust.

Pärast koosolekut vaidles Man tulihingeliselt selle mehega tema õpetatu üle. Mees, seitsmenda päeva adventistist külalispastor, lihtsalt naeratas ja kutsus teismelist järgmiseks õhtuks tagasi.

Pärast nädal aega toimunud koosolekuid sai Man Piibli ja otsustas, et tõestab selle olevat vale. Mida rohkem ta luges, seda rohkem tundis ta aga veendumust, et Jeesus on elav Jumal. Ta andis oma südame Jeesusele.

Isa sattus raevu, kui Man teatas, et temast on saanud kristlane. Ta andis teismelisele peksa ja saatis ta külast minema.

Ema nuttis kogu öö. Hommikul palus ta ühel oma sõbral poeg üles otsida ja talle lammas anda.

Man võttis lamba rõõmsalt vastu ja, olles palvetanud, tundis tugevat mõjutust müüa lammas ära ning osta võrkpalli pall ja võrk. Man leidis tüki kasutamata maad viie küla piirimail, pani paika uue võrkpallivõrgu ja hakkas mängima.

Varsti möödus veidi noori ja küsis, kas nemadki võiksid kaasa lüüa. „Muidugi,“ ütles Man. „Aga teil tuleb meelde jätta üks salm Piiblist.“

Noored õppisid innukalt salmi pähe ja hakkasid mängima. Kui nad mängisid, peatus veel noori ja õppis salmi pähe, et kaasa mängida. Kui matš lõppes, palusid noored, et veel mängitaks.

„Hästi,“ ütles Man. „Aga esmalt tuleb teil ära õppida üks laul minu Jumalast.“

Ei kulunud kaua, kui paljud noored olid pähe õppinud terved peatükid Piiblist ja mitu kristlikku laulu.

Siis sai Man kuulda, et ma hakkan pidama piiblikooli, ning esimesel koolipäeval jutustaski ta oma loo. Ta tutvustas kolme noormeest, kes tema juures istusid. „See on võrkpallievangelismi tulemus,“ ütles ta. „Need mehed on võtnud vastu Jeesuse ja tahavad ka piiblitöölisteks saada.“ 

Man, kelle tema perekond hülgas, ei ole teoloog. Ta on eesliini tööline ja rajab uut perekonda, kes elab igavesti Jumala riigis.

Wilson Measapogu on Seitsmenda Päeva Adventistide Lõuna-Aasia Divisjoni täitevsekretär.