---
title:  Lepingu mõte
date:   17/11/2019
---


`Loe Ne 10:2–30 (ja värskenda oma mälu, lugedes uuesti Ne 9:36–10:1). Kes selle lepingu teeb ja miks nad selle sõlmisid? `

Kuigi ainult juhid kirjutasid dokumendile alla, juhib piiblisalm tähelepanu sellele, et „ülejäänud rahvas… liitusid… ja võtsid needuse ja vande kinnitusel endile kohustuse käia Jumala Seaduse järgi“ (Ne 10:29, 30). Mis oli selle lepingu puhul nii tähelepanuväärne, et nad kõik soovisid astuda Jumalaga lepingusse? Sellele küsimusele vastamiseks tuleb meil minna tagasi päris algusesse ning saada aru lepingu piibellikust mõttest. 

Leping oli tähtis sellepärast, et see oli osa loost, mida Jumal patuse inimkonnaga ette võtab, ning see näitas Jumala igatsust suhelda oma rahvaga. Samuti võimaldas see inimestel näidata oma soovi Jumalale pühenduda.

Piibellik loomislugu 1Ms 1. ja 2. peatükis räägib nii esimeste inimeste loomisest kui ka nende ja Jumala vahelise suhte ning inimeste omavahelise suhte loomisest. Kuid siis sisenes patt ja purustas kõik loodud suhted. Patt on loomise vastand, mis tekitab üksnes loomisest loobumise (surma).

Aadama sugupuu jaguneb siis, kui Kain valib kurjuse (1Ms 4:8–19) ja Sett võtab omaks Jumala (1Ms 5:3–24). Kaini sugupuu märgitakse ära kuni Lemekini (1Ms 4:17–19), seitsmendani (kaasaarvavalt) Aadamast, kes toob sisse polügaamia ehk mitmikkooselu. Kaini suguvõsaliini vägivald ja kättemaks on kõrvuti Seti ustava suguvõsaliiniga. Seti pärivusliinis on seitsmendaks Eenok, kes „kõndis koos Jumalaga“ (1Ms 5:24) ja võeti taevasse.

Kahjuks võttis maailm omaks pigem kurjuse kui Jumala ning saabus ajahetk, mil ustavate pärivusliin jäi väga väikeseks. Peagi oleks võinud aset leida olukord, kus poleks jäänud ühtki perekonda, kelle kaudu Jumal oleks saanud täita enda lubadust saata tõotatud Seeme inimkonda päästma. Sel hetkel sekkus Jumal veeuputusega. Veeuputus oli aga veel üks samm loomisest loobumises, tagurpidikäik ja elu hävitamine, ning ometi hävitas Jumal üksnes selle, mida inimesed olid juba hävitanud (1Ms 6:11–13). 

`Kuidas oled sa isiklikult kogenud patu laastavat jõudu? Mis on ainus jõud patu vastu ja kuidas me seda kasutame?`
