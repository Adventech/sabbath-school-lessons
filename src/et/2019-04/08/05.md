---
title:  Lubadused
date:   20/11/2019
---

`Loe Ne 10:31–40. Millist nelja punkti lubasid iisraellased täita uuendatud lepingu osana?`

Inimesed lubasid järgmist:

1. Ei toimu segaabielusid (ei abielluta inimesega, kes võib juhtida ebajumalateenistusse).

2. Hingamispäeva peetakse õigesti (ei hälbita äritehingute pärast).

3. Tühistatakse võlad ja peetakse silmas hingamisaastat vaeste eest hoolitsemise ja neile vabaduse andmisega.

4. Rahaliselt toetatakse templit, selle teenistust ja isikkoosseisu uudsevilja, esmasündinu ja kümnise andmise kaudu ning sedasi säilitatakse õige jumalakummardamise järjepidevus.

Esimesed kolm tõotust seondusid inimestevaheliste suhetega (abielu ja võlgade tühistamine) ning Jumalaga (hingamispäev), viimane aga (Ne 10:33–40) puudutas templi kodukorda.

Ühiskonna eesmärk oli näidata, et nad pühendusid lepingule ning rakendasid seetõttu praktilisi teid suhte arendamiseks Jumala ja kaasinimestega. Isegi siis, kui nad lepingut alati täpselt ei pidanud, mõistsid nad, et õiged harjumused ja tavad mõjutavad tulevikku. Selleks, et Iisraeli rahvas läheks õiget teed, tuli paika panna tavad ja harjumused, mis suunaksid neid sinna, kuhu nad tahtsid minna. Kui nad tahtsid koos Jumalaga käia, siis olid selle suuna tähtsateks sammudeks hingamispäeva tähtsustamine ja templi eest hoolitsemine.

Kahjuks ei pidanud rahvas oma lubadusi kuigi hästi; seda näitavad meile Nehemja raamatu viimased peatükid. Aga kuigi kõik neid ei pidanud, pidas vähemalt osa. Jumala abiga ja oma tähelepanu Temale kinnitades saame arendada õigeid harjumusi ja jääda kindlalt õigele rajale. 

„Tahet õigesti harjutades võiks sinu elus toimuda täielik muutus. Alistades oma tahte Kristusele, ühendad end jõuga, mis on kõikide vürstiriikide ja võimude üle. Sa saad ülalt jõudu, et püsida kindlana, ja nõnda, pideva alistumisega Jumalale, oled võimeline elama uut elu – usuelu.“ – Ellen G. White, Tee Kristuse juurde, lk 48. Mis hoiab sind tagasi kogemast seda, mida siis kirjutatakse?