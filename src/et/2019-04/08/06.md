---
title:  Tempel
date:   21/11/2019
---

`Vaata veelkord Ne 10:33–40. Miks oli tegevus templis iisraellaste jaoks oluline, nagu näitab ütlus „me ei jäta maha oma Jumala koda“ (Ne 10:40)? Miks oli tempel väga tähtis usu jaoks tervikuna? (Vaata ka Hb 8:1–7.)`

Iisraellased lubasid templi eest hoolt kanda. Kuigi nad olid väikesearvuline, kuningate poolt majanduslikult rõhutud inimeste kogum, otsustasid nad anda sellest vähesest, mis neil oli, selleks et tempel edeneks, mitte lihtsalt ei kiratseks. Seepärast langetasid nad valiku anda templi teenistuse heaks kolmandiku seeklist igal aastal, mitte lihtsalt rahvaloenduse ajal, nagu seadus kohustas. Rahvas nägi vajadust ületada nõutud osa. Lisaks sellele võtsid kindlad perekonnad vastutuse muretseda altaril põletatavaid puid, kuna nad tajusid, et ilma organiseerimata see komme kahaneb.

Uudseviljad, esmasündinud ning kümnis ja annetused olid templiteenistuse harud, mis võimaldasid preestritel ja leviitidel tegutseda. Kümnendik kõigest pidi minema leviitidele. Esmasündinudki lunastati välja rahaga ja see lisandus summale, mida leviidid said. Kuid kümnendik leviitide kümnisest läks preestritele.

Tempel oli Iisraeli riigi südamik. Sellel oli nende usus väga keskne koht ning suurim tragöödia oli see, kui Nebukadnetsar kiskus templi maha ja viis minema pühad riistad.

Kui tempel õigesti toimis, andis see rahvale jõulise usuelu, kuna suunas rahva pilgu patuprobleemi lõplikule lahendusele, mis toimus talle surma kaudu. Kui Jeesus ristil suri, teostus see lahendus (Rm 5:5–10). Pealegi õppisid inimesed lepituspäeva iga-aastase teenistuse kaudu, et Jumalal oli lõplik plaan kurjusest ja patust lahti saada. Võib öelda, et tempel toimis lavastusena, mis paljastas inimestele kogu lunastusplaani. Õppetunnid, mida meie saame templi teenistusega tutvumisest, on tohutud ja vajalikud selleks, et pakkuda meile suuremat pilti Jumala iseloomust ning tuua selgemalt esile lunastusplaan. 

`„Ustav on see sõna ja väärib igati vastuvõtmist, et Kristus Jeesus on tulnud maailma päästma patuseid, kelle seast esimene olen mina“ (1Tm 1:15). Milline lootus oli Paulusel ja kuidas saame sellest teha ka enda lootuse?`