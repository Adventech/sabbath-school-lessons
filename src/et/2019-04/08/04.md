---
title:  Lepingu ülesehitus 
date:   19/11/2019
---

Piibli õpetlased möönavad, et piibellikel lepingutel on tüüpiline ülesehitus; seda oli näha ka muistsete hetiitide lepingute juures. Seega võttis Jumal oma rahvaga ühendust viisil, millest nad oma kultuuris ootuspäraselt aru said.

Lepingud, mis olid vana-aja Iisraelis tavalised, sisaldasid järgmisi osi: sissejuhatus (kes on Jumal); ajalooline eellugu (selgitatakse mineviku suhteid); kokkulepped või seadused; õnnistused ja needused; tunnistajad, lepingu eritingimus või tähis. Niisiis ei peaks meid üllatama, et Jumal kasutas midagi taolist (5Ms 30:19 tunnistajad) siis, kui Ta toona oma rahvaga suhtles. Ta kasutas neile tuttavlikku.

Näiteks on kogu Moosese viies raamat kirjutatud lepingu vormis, sest Mooses kutsub Jumala rahvast astuma uude lepingusuhtesse oma Jumalaga. Leping avaldub siin järgmiselt: (1) sissejuhatus (5Ms 1:1–5); (2) ajalooline eellugu (5Ms 1:6–4:43); (3) kokkulepped või seadused (5Ms 4:44–26:19); (4) õnnistused ja needused (5Ms 27. ptk–30. ptk); (5) tunnistajad 5Ms 30:19) ning lõpuks (6) eritingimus (5Ms 31:9–13). 

`Loe Jos 24. peatükki. Kuidas avaldub lepingu muster selles peatükis?`

Sama kehtib Joosua juhtimisel tehtud lepingu uuendamise puhul.

Esmalt tuuakse ära sissejuhatus, kus Jumal esitleb ennast „Issanda, Iisraeli Jumalana“ (Jos 24:2). Siis järgneb pikk ajalooline eellugu, mil Joosua tuletab inimestele meelde, mida Jumal on nende heaks minevikus teinud (Jos 24:2–13). Pärast ajalugu loetletakse kokkulepped või seadused (Jos 24:14, 15, 23), nimetatakse õnnistused ja needused (Jos 24:19, 20), määratletakse tunnistajad (Jos 24:22, 27) ja öeldakse välja eritingimus (Jos 24:25, 26). Siingi kasutati Iisraeliga suhtlemisel lepingu põhivormi ning näidati neile nii seda, kuidas Jumal juhtis neid minevikus, kui ka seda, mida neilt nõuti, et lõpuni lepingusse jääda.

`Loe Jos 24:15. Milliseid põhimõtteid saame siit täna enda jaoks rakendada?`