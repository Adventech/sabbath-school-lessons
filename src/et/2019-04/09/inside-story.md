---
title:  Misjonilugu
date:   29/11/2019
---

#### Vene orbude õpetamine

_Loo on kirja pannud Andrew McChesney._

Väljakutse paistis olevat tohutu suur.

59aastane vanaema Natalja Balan ei teadnud kindlalt, kuidas muuta Jumal tõeliseks kahe vennakese jaoks, keda ta Vene lastekodust oma koju oli toonud. 

Kaks poissi – 10aastane Daniil ja tema vend, 9aastane Nikita – olid tunda saanud sõnulseletamatut kuritarvitamist alkohoolikust isa poolt ja hiljem lastekodus. Nende ema suri.

Natalja ja tema abikaasa Jakov, kes oli seitsmenda päeva adventistide koguduse emeriitpastor, võtsid lapsed kasvatada oma koju Obolenskisse (Obolensk on 4 600 elanikuga linnake Moskvast 115 km lõuna suunas) pärast seda, kui nad olid lugenud koguduse kaasasutaja Ellen White’i üleskutset igale adventperekonnale kanda hoolt orbude eest. Vanemad palvetasid innukalt, et Jumal ilmutaks ennast poiste elus.

Siis tabas neid õnnetus.

Daniilil ja Nikital oli kummalgi vana jalgratas, mida lahked naabrid olid kinkinud, ja neile meeldis jalgrattaga sõita. Kuid poistele ei meeldinud rattaid lifti tirida, et viia need korrusmaja seitsmendale korrusele. Nad jätsid tähelepanuta isa hoiatuse mitte jätta rattaid esimese korruse eeskotta ja ühel päeval olid rattad kadunud. Oh, kuidas poisid nutsid!

„Palvetame ja Jumal aitab,“ ütles ema.

Hommikupalvuse ajal palus ema: „Armas Jumal, palun aita poistel, kes rattad varastasid, need tagasi tuua.“

Siis palvetasid poisid.

Selles linnas oli ainult üks kool ning ema oli kindel, et koolipoisid olid rattad ära võtnud. Koolijuhilt saadud loaga riputas ema koolis mitmesse paika kuulutuse: „Selle kooli lapsed varastasid kaks jalgratast, mis kuuluvad kahele kasulapsele. Palun tooge rattad tagasi.“

Ema ja kaks poissi palvetasid igal hommikul ja õhtul, ja nii kolm päeva.

Siis helises nende korteris välisukse kell, mis oli signaaliks sellest, et ukse taga olija tahtis perekonnaga rääkda. Üks meeshääl ütles: „Tulge alla ja võtke ratas.“

Ema leidis maja eest võõra koos kalli, täiesti uue jalgrattaga.

„Nägin teie kuulutust siis, kui viisin oma poega esimesse klassi,“ ütles mees. „Minu poiss on selle ratta jaoks liiga väike, seepärast otsustasin selle teile tuua.“

Suur jalgratas oli paras vanemale poisile, Daniilile.

„Jumal, tänan sind nii ilusa ratta eest!“ palvetas poiss sellel õhtul.

Nikita oli samuti õnnelik, aga ta tahtis päris oma ratast. Ema ütles talle: „Palume Jumalat.“

Perekond palvetas Nikita ratta pärast mitu päeva.

Ühel hommikul helises jälle välisukse kell ja meeshääl ütles: „Tulge alla ja võtke ratas.“

Ema leidis eest teise võõra veel ühe kalli jalgrattaga, mis oli väiksem kui eelmine. See mees ütles samuti, et jalgratas oli tema esimese klassi poja jaoks liiga suur.

Nikita oli ülirõõmus!

Vargad ei toonud varastatud rattaid tagasi, kuid perekond tänas Jumalat vastatud palvete eest ja neile senistest veel paremate rataste andmise eest.

„Ma tänan Jumalat, et Ta vastab palvetele – eriti just minu palvele, et mu lapsed võiksid tunda Jumalat,“ ütles Natalja.