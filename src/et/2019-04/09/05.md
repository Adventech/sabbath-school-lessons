---
title:  Alandlikult Jumala ees
date:   27/11/2019
---

`Loe 5Ms 30:1–6. Missugune tõotus anti siin heebrea rahvale? Mida tähendas niisugune tõotus (ja paljud teised sellesarnased) selliste meeste jaoks nagu Esra ja Nehemja?`

Esra ja Nehemja tundsid prohvetikuulutusi. Nad teadsid, et Jumal hakkab inimesi vangipõlvest tagasi viima. Näeme Ne 9. peatükist, et nad tundsid oma ajalugu ja enda hädade põhjuseid. Samas teadsid nad ka Jumala heldust ja juhtimist, vaatamata nende pattudele.

Niisiis usaldasid nad Issandat, et Tema võimaldab edukalt vangipõlvest tagasi pöörduda. Need tõotused aga ei tähendanud, et nad ei oleks teekonnal paljude väljakutsetega silmitsi seisnud. Käesoleval veerandaastal oleme siiamaani vaadelnud katsumusi ja kannatusi, mis neid tabasid, isegi keset Jumala tõotusi.

`Loe Esr 8:16–23. Millega rahvas siin proovile pandi ja kuidas nad sellele reageerisid?`

Tõotustele vaatamata teadis Esra täpselt, kui ohtlik oli teekond. Seega olid paastumine ja Jumala ette alandumine viisid tunnistamaks, kuivõrd sõltus rahvas oma kordaminekus Issandast. Sel korral, mil ees seisis nii palju ohte, käis Esra peast kindlasti läbi mõte küsida kuningalt abi ja kaitset. Kuid lõpuks valis ta seda mitte teha, erinevalt Nehemjast (Ne 2:9), kellel oli kaasas kaitsesalk. Esra tundis ilmselt, et kui ta küsiks, ei tuleks see Issandale auks, sest ta oli juba kuningale öelnud: „Meie Jumala käsi on heana kõigi peal, kes teda otsivad, aga tema võim ja viha on kõigi vastu, kes tema hülgavad“ (Esr 8:22). Antud juhul toimus kõik nende kasuks, sest hiljem kirjutas ta (Esr 8:31), et Issand kaitses neid ja nad jõudsid turvaliselt sihile.

`Muidugi tuleb meil kõiges usaldada Jumalat. Samas aga on kordi, kui meil tuleb pöörduda abipalves isegi nende poole, kes ei jaga meie usku. Mispuhul seda teha tuleb? Miks ei ole see paljudel juhtudel vale, vaid on lausa kohane?`