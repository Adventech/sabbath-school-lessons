---
title:  Pühas linnas
date:   28/11/2019
---

`Loe Ne 11:1, 2. Mis selles peatükis toimub? Miks pidi rahvas liisku heitma, et välja selgitada, kes hakkavad elama Jeruusalemmas ja kes teistes linnades?`

Mida Ne 11. ptk meile õpetab? Uustulnukate hulgast, kes olid pärast pagenduses olekut tulnud tagasi oma maale, oli vaja saada Jeruusalemma uusi elanikke.

Näib, et kergem oli elada maakohas kui suures linnas. Inimestel oli seal esivanematelt päritud oma maatükk. Oli suur ohver sellest loobuda ja Jeruusalemma elama minna ning paljud tundsid õigusega, et nad on justkui juurteta, kui nii teevad. Ellu tulnuks uued väljakutsed ning linnaelu erineb maapiirkonnas elamisest. Alati on keeruline kolida tundmatusse keskkonda.

Kui suureks väljakutseks on kolida uude suurlinna või riiki, kus on vaja levitada evangeeliumi? Misjonitöö suurlinnades nõuab tahtlikkust olla valmis uuteks seiklusteks ja raskusteks.

„Meie töölised ei laienda mõju-ulatust nagu peaks. Meie juhtivad inimesed ei ole ärkvel töö suhtes, mida teha tuleb. Kui ma mõtlen suurlinnadele, kus nii vähe on tehtud, kus on need paljud tuhanded, keda hoiatada Päästja peatsest saabumisest, tunnen teravat soovi näha mehi ja naisi minemas Vaimu väes tööle, südames Kristuse armastus hukkuvate inimhingede vastu.“ – Ellen G. White, _Tunnistused kogudusele_, 7. kd, lk 40. 

`Miks on Ne 12:1–26 esitatud pikk preestrite ja leviitide nimistu? Mis seost on nende ja Jeruusalemma müüride pühitsemise vahel, mida kirjeldatakse sama peatüki teises osas (Ne 12:27–47)?`

Jumal tahab, et asjad saaksid õigesti tehtud. Pühendunud ja pühitsetud inimesi on vaja enne, kui suured asjad teoks saavad. Need preestrite perekonnad aitasid Nehemjal ehitada müüre selleks, et nad saaksid turvaliselt teenida elavat Jumalat ilma väljastpoolt tulevate sissetungideta. Linnamüürid olid turvalisuse pärast vajalikud, kuid ilma pühendunud preestriteta oleks jumalateenistus olnud ohus. Nii et kõikidel inimestel tuli oma erinevates töökohustustes enda osa teha.