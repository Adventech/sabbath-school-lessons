---
title:  Kus on preestrid?
date:   26/11/2019
---

Pole kahtlustki (nagu eile nägime), et toimunu oli selle prohvetikuulutuse hämmastav täitumine, mis pani juudid Babülooniast tagasi tulema.

Kuid nagu kõigega, millega inimesed tegelevad, nii oli ka siin probleeme. Üheks suureks mureks oli tõsiasi, et vaatamata kõikidele imelistele tõotustele pärast pagulust olukord ennistada, ei tahtnud paljud juudid oma esivanemate maale tagasi tulla. See tähendab, et nad eelistasid jääda Babülooniasse.

Miks nii?

`Loe Esr 8:1–15. Pööra eriliselt tähelepanu 15. salmile. Mis oli siinne suur mure ja miks pidanuks see olema mure kellegi jaoks, kes tahtis Iisraeli riigi selle endisel kodumaal uuesti rajada?`

Tõsiasi on, et mitte kõik Babüloonias olevad juudid, sealhulgas nii mõnedki leviidid, ei tahtnud tagasi tulla. Selle võisid tingida mitmesugused asjaolud. Paljud olid sündinud ja üles kasvanud uues paigas ning nemad teadsidki ainult seda kohta. Paljud ei pruukinud tahta ette võtta pikka ja kahtlemata ohtlikku teekonda tagasi maale, mis neile üldse tuttav polnud ja kus nad otsast peale pidid hakkama. Lõpuks aga, nagu teame, said nad kokku piisavalt palju leviite, kes pidid hakkama templis teenima (vaata neljapäevast osa), väljakutsetele vaatamata.

“Nüüdseks olid juudid, kes jäid pagenduse maale, seal olnud peaagu poolteist sajandit. Väljakaevamised Nippuris on toonud päevavalgele arvukalt dokumente, mis näitavad, et Mesopotaamia piirkonnas elas Artaxerxes I valitsusajal palju jõukaid juute. Seepärast oli Esra ja tema kaasjuhtide jaoks päris keeruline veenda nii paljusid tagasi pöörduma, kui neid temaga koos tuli. Tagasisaabuvad kolonistid võisid oodata oma vanal kodumaal üksnes ränka teedrajavat elu, mis oli palju vähemate mugavustega kui Babüloonias. Kõike seda arvesse võttes on isegi üllatav, et Esral õnnestus veenda peaaegu 2 000 perekonda, et nad võtaksid oma liisuosa koos vendadega välja oma vanal kodumaal.” – _Piibli kommentaarid, SPA poolt välja antud_, 3. kd, lk 376.

`„Meil tuleb paljude viletsuste kaudu sisse minna Jumala riiki“ (Ap 14:22). Mida räägib see tõsiasjast, et katsumused ja raskused on nende teel, kes tahavad truult Issandat teenida?`