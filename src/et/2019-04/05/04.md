---
title: Nehemja tegutseb
date:   29/10/2019
---

Ilmselt ei toonud suurnikele ja ülikutele esitatud noomitus – „Te võtate üksteiselt liigkasu!“ (Ne 5:7) – soovitud tulemusi. Niisiis ei pannud Nehemja siin punkti, vaid jätkas võitlemist rahva hulgas olevate rõhutute eest. Ta võinuks lihtsalt öelda, et oli püüdnud suurnikke ja ülikuid õpetada, aga midagi ei tulnud välja ja ta oli seega sunnitud vastava teema kõrvale panema. Lõppude lõpuks olid ju need, kelle vastu ta astus, maa rikkad ja mõjuvõimsad isikud. Kuid ta ei rahuldunud enne, kui lahendus ellu rakendati, isegi juhul, kui ta tekitas selle käigus endale mõjukaid vastaseid.

`Loe Ne 5:7–12. Millised on Nehemja argumendid toimuva vastu? Mida ta kasutab selleks, et veenda inimesi valesti tehtut heastama?`

Nehemja kutsub kokku suure rahvakogu – kogu Iisraeli rahvas kutsutakse selle küsimuse pärast kokku. Tõenäoliselt arvestab ta võimalusega, et siis, kui kõik inimesed on kohal, hakkavad juhid häbenema ja ehk isegi kardavad rõhumist jätkata.

Nehemja esialgsed argumendid keskenduvad orjusele. Paljud juudid, Nehemja väga tõenäoliselt nende hulgas, ostsid nii mõnegi juudi välismaalaste teenistusest vabaks. Nüüd küsib Nehemja suurnikelt ja ülikutelt, kas nende meelest on vastuvõetav osta ja müüa oma rahvast. Mis mõtet on iisraellastel osta juute ja anda neile vabadus ainult selleks, et nad jõuaksid oma rahva käe läbi orjusesse?

Juhid ei vasta, sest nad näevad, et arutluskäik on mõistlik; seepärast Nehemja jätkab. Ta küsib neilt: „Kas te ei peaks mitte elama meie Jumala kartuses, paganate, meie vaenlaste teotuse vältimiseks?“ (Ne 5:9). Siis nimetab Nehemja, et ta ise on laenanud inimestele raha ja vilja. Teatega „loobugem nüüd sellest nõudmisest“ (Ne 5:10) taaskinnitab ta seadust, mis keelas niisuguse praktika oma kaasheebrealaste peal, ja näitab, et tahab oma juhtimise all näha inimeste lahkust üksteise vastu. Hämmastaval kombel on vastus ühehäälne. Juhid nõustuvad rahvale kõik tagasi andma.

`Kas sa oled kellelegi halba teinud? Enamik meist peaks ausalt ütlema „jah“. Mis hoiab sind tagasi heastama tehtut juba nüüd sel määral, mil võimalik?`