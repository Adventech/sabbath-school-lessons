---
title: Vanne
date:   30/10/2019
---

`Loe Ne 5:12, 13. Miks kuulutas Nehemja needust neile, kes ei pea oma osa lepingust?`

Kuigi juhid nõustuvad heastama ja tagasi andma seda, mida nad on vägisi võtnud, ei rahuldu Nehemja ainult sõnadega. Ta vajab kindlat tõendit; seepärast paneb ta nad preestrite ees vannet andma. See toiming annab menetlusele õigusliku kehtivuse juhul, kui tal tuleb hiljem lepingule viidata.

Aga miks ütleb ta needuse? Nehemja paneb toime sümboolse teo: ta võtab oma kuuehõlmad kokku nii, nagu kannaks neis midagi, ja raputab need siis lahti, justkui puistaks midagi välja. Nii et need, kes vande vastaselt toimivad, kaotavad kõik. Tavakohane oli lausuda needusi selleks, et jätta kaasinimestele mulje seaduse või reegli vankumatusest. Kui seadusest üleastumisega oli seotud needus, olid inimesed vähem varmad seadusevastaselt tegutsema. Nehemja tundis ilmselt, et tegemist oli väga tähtsa küsimusega ning tal oli vaja teha midagi muljetavaldavat, et suurendada edu tõenäosust.

`Mida õpetavad järgnevad Vana Testamendi salmid meile vannete pühalikkusest tollaste inimeste jaoks? (4Ms 30:3; 5Ms 23:22–24; Kg 5:3,4; 3Ms 19:12; 1Ms 26:31.)`


Lõpuks on kõnevõime vägev and, mille Jumal on inimestele andnud; see on midagi täiesti erinevat loomade häälitsustest. Meie sõnades on vägi, vägi lausa eluks ja surmaks. Seetõttu peame olema väga ettevaatlikud selles, mida ütleme, mida teha tõotame ja missuguse suusõnalise kohustuse võtame. Samuti on tähtis, et meie teod vastaksid meie sõnadele. Kui palju inimesi on pööranud kristlusele selja nende pärast, kelle sõnad kõlasid kristlikena, kuid teod olid sootuks teistsugused?

`Mõtle sellele, millist muljet avaldavad sinu sõnad kaasinimestele. Kuidas õppida olema väga hoolikad selles, mida ütleme, millal ütleme ja kuidas ütleme?`
