---
title: Inimeste nurisemise põhjus
date:   27/10/2019
---

`Loe Ne 5:1–5. Mis siin toimub? Mille vastu inimesed häält tõstavad?`

Näib, et juudi kogukond astub Nehemja juhtimise all üksmeelselt vastu välisele survele. Kuid rahva keskel, kes seisab vastu tagakiusamisele ja kaitseb ennast võõraste rünnakute eest, pole kõik korras. Vaatamata sellele, et väliselt on näha sitkust ja ühtseid jõupingutusi vaenlase vastu, on kogukond sisemiselt katki. Juhid ja rikkad on kasutanud vaeseid ja elatisvahenditeta inimesi omakasu saamiseks ning olukord on muutunud nii halvaks, et perekonnad hüüavad leevenduse järele. Osa perekondi ütles, et neil ei olnud toitu, millega oma lapsi sööta; osa kisendas, et nälja pärast olid nad oma vara laenu katteks andnud ja nüüd olid nad varata; teised perekonnad kurtsid, et neil tuli Pärsiale maksu maksmiseks raha laenata ja nende lapsedki olid orjad.

Tundub, et peasüüdlaseks olid nälg ja maksud, mis panid vaesemad perekonnad oma naabritelt abi otsima. Pärsia valitsus nõudis Juuda provintsilt igal aastal 350 talenti hõbedat (vaata märge _Andrews Study Bible_, lk 598 Ne 5:1–5 kohta). Juhul kui inimene ei suutnud tasuda kohustusliku maksuga määratud osa, tuli perekonnal tavaliselt anda oma vara laenu katteks või laenata raha. Kui nad järgmisel aastal ei suutnud siiski raha teenida, pidid nad oma võlaga midagi peale hakkama. Tavaliselt oli järgmiseks sammuks võlaorjus. Nad olid juba oma maatüki kaotanud ja nüüd tuli neil saata keegi oma perekonnast, tavaliselt lapsed, võlausaldaja teenistusse, et võlg tasa teenida.

Elus on aegu, mil oleme omaenda tegevuse tõttu raskustes, aga on ka aegu, kui haigestume või ei ole ise süüdi oma rahalises kitsikuses. Ülaltoodud lugu jutustab ajast, mil riigi käitumisjooned seadsid inimesed ebasoodsasse olukorda ja viisid rahva süvenevasse vaesusesse. Inimesed sattusid üha sügavama vaesuse allakäiguteele, millest polnud väljapääsu.

`Huvitav, et inimesed heitlesid toona majandusliku rõhumisega, täpselt nagu nüüdki. Millise sõnumi peaksime leidma tõsiasjast, et Piibel võtab selle teema sageli jutuks?`
