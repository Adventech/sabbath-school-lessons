---
title:  Rikkuda käsuseaduse Vaimu
date:   26/10/2019
---
## Hingamispäeva pärastlõuna

### Selle nädala õppeaine
Ne 5:1–5; 2Ms 21:2–7; Mi 6:8; Ne 5:7–12; 5Ms 23:22–24; Ne 5:14–19.

> <p>Juhtsalm</p>
> „Andke neile juba täna tagasi nende põllud, viinamäed, õlipuud ja kojad ja sajas osa rahast, viljast, veinist ja õlist, mida te neile olete laenanud“ (Ne 5:11).

Meie, inimesed, maadleme tänapäevani rikkuse ja vaesuse probleemiga, rikka ja vaese vahel oleva lõhega ning küsimusega, mida sellega peale hakata. Jah, Jeesus ütles, et „vaeseid on teie juures ju alati“ (Mt 26:11), kuid sellega ei saa me vabandada nende aitamisest hoidumist. Pühakiri manitseb meid tegema abistamiseks oma osa. Vastasel juhul ei saaks me end kuidagi kristlaseks nimetada.

Kui ilus, et see teema tuleb esile ka keset katsumusi ja viletsust, mida pagendusest tagasitulnud Jeruusalemma ülesehitamisel kogesid, ning mitte lihtsalt vaesuse ja vaeste teemana, vaid palju probleemsema küsimusena – rikkad rõhuvad vaeseid. See oli mureks enne pagendusse viimist ning nüüd, oma maal tagasi olles, ilmneb see taas.

Käesoleval nädalal vaatame selle igivana teema teist avaldumisvormi ning uurime, kuidas Nehemja seda käsitles. Nagu näeme, tegi rõhumise veelgi hullemaks tõsiasi, et seda tehti „seaduse kirjatähe“ raames. Siin on võimas näide, miks peame olema hoolsad, et me ei laseks reeglitel ega määrustel saada sihiks omaette, vaid jätaksime need eesmärgi saavutamise vahendiks ning võtaksime sihiks peegeldada Jeesuse iseloomu.

_Selle nädala õppetükki õppides valmistud hingamispäevaks, 2. novembriks._
