---
title: Misjonilugu
date: 01/11/2019
---

#### Jonnakas naine

_Loo on kirja pannud Andrew McChesney._

Olles veendunud, et laupäev on piibellik hingamispäev, andis äriomanik Zelindo Joćo Lay oma naisele teada, et lahkub nende pühapäeva pidavast kirikust Lospalos, Ida-Timoris.

„Mis, oled hulluks läinud või?“ hüüatas tema naine Dulce. „Esmalt sulged laupäevaks meie kaks poodi ja nüüd tahad kirikust ära minna. Miks?“

„Ma olen leidnud Piiblist tõe,“ ütles mees.

Dulce keeldus selle teema üle pikemalt arutlemast.

„Nüüdsest peale mine sina oma teed ja mina lähen oma,“ ütles naine.

Naine lakkas mehele süüa tegemast ja lukustas ta mõnikord majja.

Zelindo nuttis ja palvetas. „Mis minuga juhtub? Leidsin Piiblist tõe, aga nüüd tahab naine minust lahutada sellepärast, et ma järgin Piibli õpetust hingamispäevast.“

Hommikuti läks Dulce nagu tavaliselt nende suurde poodi ja Zelindo hoidis kodus poega. Keskpäeval vahetas ta Dulce poes välja; Dulce tuli koju poja juurde ning Zelindo oli tööl kuni kella üheksani.

Ühel hommikul palvetas Zelindo: „Kui Sa tahad, et ma oma kirikust ära tuleksin, siis näita mulle imet.“

Keskpäeval sammus ta poodi ja oli rabatud, kui leidis Dulce Piiblit lugemas. Mees polnud kunagi varem naist Piiblit lugemas näinud. Ta nägi, et naine luges Ilmutusraamatu 12. peatükki naisest ja lohest.

„Kullake, kui sa ei saa loetust aru, siis saan seda sulle selgitada,“ ütles mees.

PÕMM! Dulce lõi järsult käega lauale. Vali hääl pani kaupu sirvivaid kliente jahmunult üles vaatama.

Dulce hakkas nutma. „Miks nad meile valetavad?“ küsis ta. „Miks nad seda meie eest varjavad?“

Zelindo embas naist. „Aitäh, Jumal, et vastasid mu palvele,“ ütles ta. „Ma olen näinud imet.“

Laupäeval läks perekond esimest korda koos seitsmenda päeva adventistide kirikusse.

Hiljem ristiti Zelindo ja tema naine adventkogudusse.

42aastane Zelindo ütles, et Jumal on õnnistanud ülikülluslikult, kui mees püüdis Teda töö juures austada. Ta lõpetas alkoholi, tubaka, kohvi ja tee müümise ning muutis tööhõivereegleid. Palkadele lisaks tagab ta töötajatele majutuse ja toitlustuse. Ta palub neid koos temaga igal hommikul ja õhtul palvusele ning viib korra nädalas läbi piibliuurimisi.

Zelindo palvetab iga päev: „Ma tahan kasutada seda äri Sinu austamiseks. Aita mul tuua inimesi Sinu juurde.“

Töötajad on Piiblit tundma õppides üllatust väljendanud.

„See, mida sa meile Piiblist õpetad, on täitsa tõsi,“ ütlevad nad.

Zelindo ütles, et Jumal on õnnistanud tema äritegevust üle ta suurimate lootuste: nelja aastaga on kaheksa töötajat ristitud.

_Osa 2015. aasta kolmeteistkümnenda hingamispäeva annetusest aitas rajada Ida-Timori pealinna Dilisse esimese seitsmenda päeva adventistide kooli. Täname teid misjoni jaoks annetatud raha eest._