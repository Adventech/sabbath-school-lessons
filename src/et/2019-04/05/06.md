---
title: Nehemja eeskuju
date:   31/10/2019
---

`Loe Ne 5:14–19. Millega põhjendab Nehemja tõsiasja, et ta ei nõudnud inimeste käest „maavalitseja leiba“ (Ne 5:18)?`

On küllaltki tõenäoline, et Nehemja kirjutas need salmid alles pärast tagasipöördumist kuningas Artaxerxese õukonda, pärast 12aastast maavalitsejaks olemist Juudamaal. Kuigi maavalitsejatel oli õigus saada oma alamate käest maksutulu, ei taotlenud Nehemja iialgi seda õigust, vaid elatas ennast ise. Vähe sellest, et ta tasus oma kulud, kandis ta hoolt ka oma perekonna ja kogu hoovkonna eest. Teame nimepidi veel vaid esimest maavalitsejat Serubbaabelit. Kui Nehemja ütles „endised maavalitsejad“, siis vihjas ta tõenäoliselt maavalitsejatele, kes olid ametis Serubbaabeli ja tema ametiaja vahepeal. Tagajärjeks oli see, et oma tööperioodi lõpetades oli ta tõenäoliselt rahast lage. Selle asemel, et rikkust soetada, nagu mainekal ametikohal olemisest eeldada võiks, kaotas tema ilmselt rikkuse ja omanduse. Nehemja oli rikas, seetõttu sai ta pakkuda iga päev süüa paljudele inimestele ja ta varustas kaasinimesi heldekäeliselt (Ne 5:17, 18).

Kuigi Aabrahami tegevus pärast seda, kui ta oli ümberkaudsete rahvaste poolt vangi võetud inimesed vabastanud (vaata 1Ms 14. ptk), oli Nehemja tegevusega võrreldes teistsugune, ilmneb siin sama eluline põhimõte.

`Loe Ne 5:19. Mida Nehemja siin ütleb ning kuidas tuleb meil sellest evangeeliumi valgel aru saada?`

Nehemja puhul näeme selle inimese eeskuju, kes paneb Issanda ja Tema töö oma isiklikust kasumist ja eelisest ettepoole. See on heaks õppetunniks meile kõikidele, olenemata sellest, milline on praegu meie ametipost. Kerge on Issanda heaks töötada siis, kui see ei lähe meile kuigi palju maksma.

`Loe Fl 2:3–8. Mismoodi saad sa praegu oma elus ilmutada siin väljendatud ennastsalgavaid põhimõtteid?`