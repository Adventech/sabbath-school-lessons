---
title: Seaduse Vaimu vastu
date:   28/10/2019
---

`Loe Ne 5:6–8 (vaata ka 2Ms 21:2–7). Miks Nehemja nii ägedalt reageerib?`

Ükskõik, kui keeruline on meil täna seda hoomata, oli orjus antiikmaailmas kultuurinormiks. Lapsevanem võis ise orjaks saada või müüa oma lapse. Sotsiaalselt ja seaduslikult oli lapsevanematel õigus oma pojad ja tütred maha müüa. Kuid kuna Jumal annab vabaduse, seadis Ta Iisraeli elukorraldusse nõude, et võlausaldajad vabastaksid oma orjad igal seitsmendal aastal. Selliselt kaitses Jumal inimesi alalisteks orjadeks saamise eest ning näitas oma soovi, et inimesed oleksid vabad.

Kuigi laenamine oli seadusega lubatud, ei olnud lubatud viivist võtta (piibellikke määrusi liigkasuvõtmise vastu vaata 2Ms 22:24–26; 3Ms 25:36, 37; 5Ms 23:20, 21). Ja ikkagi oli intress, mida laenuandjad nõudsid, väike, võrreldes sellega, mida nende ümberkaudsed rahvad nõudsid. Neil kästi maksta igas kuus üks protsent. Mesopotaamia kirjutised 7. sajandist määravad iga-aastaseks intressiks 50 protsenti hõbedas ja 100 protsenti teraviljas. Mesopotaamia riikide tavaga võrreldes oli 12protsendine intress aasta kohta seega madal. Kuid Jumala Sõna järgi tegid võlausaldajad üleüldse intressi nõudes valesti (Ne 5:10). Huvitav, et inimesed isegi ei maininud seda oma kaebuses. Kõik muu toimus sotsiaalse normi piires ning oli seaduse sätete kohane. Nii et miks Nehemja „vihastus väga“? Märkimisväärne on, et ta ei tegutse kohe, vaid ütleb olukorra kohta nii mõnegi tõsise mõtte.

Tõsiasi, et Nehemja käsitleb seda küsimust nii otsustavalt, on imetlusväärne. Ta ei jäta kaebust sinnapaika lihtsalt sellepärast, et see ei riku tehniliselt seadust või on sotsiaalselt vastuvõetav, maa tavadega võrreldes isegi „kena“. Siinkohal astuti üle seaduse vaimust. Eriti majanduslikult rasketel aegadel oli inimestel kohustus üksteist aidata. Jumal on rõhutute ja abivajajate poolel ning Tema kohustas prohveteid rääkima vaeste suhtes sooritatud kurjuse ja vägivalla vastu.

`Mis viisil võime isegi ette kavatsemata täita seaduse kirjatähte, aga rikkuda samas selle taga olevat tegelikku tähendust? (Vaata Mi 6:8.)`