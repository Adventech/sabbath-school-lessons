---
title:  Toetav Mõte
date:   15/11/2019
---

 Loe Ellen G. White raamatust _Tee Kristuse juurde_ peatükk „Pattude tunnistamine“, lk 37–41.

Ne 9:25 rääkisid heebrealased, kuidas nende eelkäijad „elasid hästi“ Jumala suure headuse tõttu. Tegusõna tüvi on siin sama, mis nimes Eeden – nagu „Eedeni aed“ (1Ms 2:15). Küllap oleks parim tõlkida, et „nad eedenistusid“, kui eedenistuma oleks korrektne tegusõna.

Evangeelium on taastamine ning mis võiks olla Eedenist parem sümbol selle olukorra kirjeldamiseks, mis lõpuks taastatakse? Jumal äratas heebrea rahva ning tõi ta antiikmaailma ristteedele selleks, et peegeldada Eedenit nii ligilähedaselt kui pattulangenud maailmas võimalik. Isegi pärast vangipõlve ja tagasitulekut oli selleks ikkagi võimalus. „Sest Issand trööstib Siionit, trööstib kõiki selle varemeid; ja teeb selle kõrbe otsekui Eedeniks“ (Js 51:3).

Jah, inimesed tundsid rõõmu materiaalsetest õnnistustest, mida Issand oli neile tõotanud; õnnistustest, mis pattulangenud maailma võimaluste piires meenutasid Eedeni külluslikkust. Ja see oli hea. Eeldati ju, et nad rõõmustavad. Jumal lõi füüsilise maailma selliseks, et inimesed seda naudiksid, ning muistne Iisrael – Jumalast õnnistatud – nautis seda samuti. Nende patt oli selles, et nad unustasid Issanda (Hs 23:35), kelle headust nad nautisid, mitte aga selles, et nende elu oli Jumala suure headuse tõttu eedenlik. Õnnistused muutusid nende jaoks asjaks iseenesest, selle asemel, et olla vahendiks, mis pidi nende ümber olijatele ilmutama Jumalat.

## Küsimused aruteluks:

`1. Jeesus on öelnud: „Ohakate sekka külvatu on see, kes sõna küll kuuleb, ent selle ajastu muretsemised ja rikkuse petlik ahvatlus lämmatavad sõna ning see jääb viljatuks“ (Mt 13:22). Mida Ta mõtleb „rikkuse petliku ahvatluse“ all ning kuidas on see seotud patukahetsuspalvega, mida sellel nädalal õppisime?`

`2. Mõtiskle veel loomise doktriini üle. Märkad, et Ne 9. ptk palves tehti üsna kohe juttu Issandast Looja ja Alalhoidjana. Mida räägib see tõsiasi meile, kui põhjapanev on see õpetus meie usu jaoks?`

`3. Kuidas leida sobiv tasakaal meile omase patususe äratundmise ja selle vahel, et me ei laseks Saatanal kasutada oma patusust viisil, mis meilt julguse võtaks ja paneks meid usule kogunisti käega lööma?`

---
Annetus >> kohalik kogudus

Päikeseloojang 15.56