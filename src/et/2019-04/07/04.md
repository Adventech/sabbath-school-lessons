---
title:  Mineviku õppetunnid
date:   12/11/2019
---

`Ne 9:9–22. Kuidas erineb see osa palve algusest?`

Palve läheb nüüd üle Jumala tänamiselt Tema ustavuse eest selle meenutamisele, et iisraellased olid Egiptuses ja kõrbes läbielatus truudusetud. Välja tuuakse kõik see, mida Jumal iisraellastele andis; kuid kahjuks reageerisid „isad“ nendele andidele uhkelt, kangekaelselt ja Jumala heldete tegude häbistamisega.

Patutunnistamise ja meeleparanduse oluliseks sammuks on ära tunda, et inimlikkus ebaõnnestub ja Jumalale ei pühenduta tõeliselt. Ning ehkki need salmid räägivad inimestest, kes elasid meist kauges ajas, ei saa keegi meist salata, et igaühel on tegemist samade probleemidega.

Muidugi tuleb evangeelium siinkohal meie jaoks samamoodi mängu nagu tollal nende jaoks. Meie patutunnistus ei päästa meid; ainult Kristuse ohver meie heaks teeb seda. Patutunnistus koos meeleparandusega on kesksel kohal äratundmises, et üksnes Kristuselt tuleb meie õigeksmõistmine. „Kui me kahetsuse ja usu kaudu võtame Kristuse vastu oma Päästjaks, annab Issand meile meie patud andeks ning kustutab karistuse, mida seadusest üleastumine ette näeb. Patune seisab siis Jumala ees õige isikuna; ta saab Taeva poolehoiu ning Vaimu kaudu omab osaduse Isa ja Pojaga.“ – Ellen G. White, _Valitud kuulutused_, 3. raamat, lk 191. 

Samas on nii, et kuna Tema headus on põhjuseks, miks me oma patud tunnistame ja neid kahetseme, tuleb meil Jumala jõu abil neist otsustavalt ka loobuda.

Esiletõstmist leiab tõik, et Iisrael on olnud kangekaelne ja Jumal on olnud armastav. Tagasi vaatamine sellele, mida Jumal tegi Iisraeli rahva jaoks, tuletas inimestele meelde, et kuna Jumal tegi möödanikus nende jaoks nii palju, siis suudab Ta jätkata hoolekandmist nende eest olevikus ja tulevikus. Just sellepärast oli rahva jaoks nii tähtis alati meeles pidada, kuidas Jumal oli ajaloo kestel tegutsenud. Kui nad unustasid, siis sattusid nad hätta.

`Mõtle uuesti neile kordadele, mil sa olid kindel, et Jumal tegutses su elus. Kuidas saad sellest julgustust järgmiseks korraks, kui seisad raskete ülesannete ees? Kuidas õppida paremini usaldama Jumala headust ajajärgul, mil tunned end täiesti heitununa, alt veetuna ja tuleviku pärast hirmununa?`