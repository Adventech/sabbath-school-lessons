---
title:  Seadus ja Prohvetid
date:   13/11/2019
---

`Loe Ne 9:23–31. Kuidas kirjeldatakse iisraellasi võrdluses Jumala „suure headusega“ (Ne 9:25)?`

Selle palve/jutluse järgmine lõik keskendub elule Kaananis, kui iisraellased omandasid maa, mille Jumal neile andis. Neile anti kätte kasutusvalmis maa, linnad, viinamäed ja põllud, kuid nad olid seda kõike pidanud enesestmõistetavaks. 25. salmi lõpus öeldakse meile, et „nad sõid, nende kõht sai täis, nad läksid lihavaks“. Lihavaks minemine on väljendus, mida Piiblis leidub üksikutel kordadel (5Ms 32:15 ja Jr 5:28) ja iga kord on sellel negatiivne varjund. Inimesed võisid „sinu suures headuses“ heameelt tunda, kuid nad ei rõõmustanud mitte Jumala pärast, vaid kõige selle pärast, mis neil oli. Ilmne on, et kõige omamine ei tekita tingimata lähedast suhet Jumalaga. Paljudel kordadel mõtleme: „Oh kui mul vaid oleks see ja too, siis oleksin õnnelik.“ Kahjuks näeme, et iisraellased said Jumala käest kõike ja ometi tegi nende „õnn“ neis asjus nad vähem pühendunuks Jumalale. Liiga sageli keskendume üleliia kergesti andidele ja unustame Andja. See on saatuslik pettus.

Muidugi ei tähenda öeldu, et me ei tohiks rõõmu tunda selle üle, mida Jumal meile andnud on. Ta soovib, et meid rõõmustaksid Tema annid, kuid rõõm asjade üle, mida Ta meile annab, ei taga suhtlemist Jumalaga. Tegelikult on nii, et kui me ei vaata ette, võivad neist asjadest saada komistuskivid.

Kõigele vaatamata tunnistasid juhid selles peatükis nüüd, mil viisil olid nad olnud Jumalale truudusetud. Kui nad vaatasid ajaloos tagasi, tõid nad esile just need üleastumised, mida nad rahvana olid sooritanud. Paar punkti tulevad nähtavale eriti tähtsatena, sest need korduvad: (1) iisraellased heitsid kõrvale Jumala seaduse ja (2) kiusasid taga prohveteid.

Teisisõnu mõistsid nad, et Jumala seadus ja Tema prohvetid olid ülimalt olulised nende kujunemisel jumalakartlikuks rahvaks ja jumalakartlikeks üksikisikuteks. See palve rõhutab niisugust järeldust, märkides, et inimene patustab „su seadluste vastu, mida peab täitma, et ellu jääda“ (Ne 9:29; tsitaat võetud 3Ms 18:5), ning rõhutab, et prohvetite kaudu rääkis Vaim. Jumal on andnud meile oma käsud, et meie elu oleks külluslik, ning Ta saadab oma prohvetid juhtima meid arusaamisele Tema tõest. Meie kõigi jaoks muutub väga oluliseks küsimus, mida me nende andidega teeme. 