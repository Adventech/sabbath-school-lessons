---
title:  Paastumine ja jumalateenistus
date:   10/11/2019
---

`Loe Ne 9:1–3. Miks tuli inimestel „lahutada ennast kõikidest muulastest“?`

Kuigi Nehemja püüdis innukalt tagada, et inimesed seostaksid tolle aja rõõmuga, juhtis ta nüüd rahvakogu paastuma. Nad alandasid ennast Jumala ees, panid mulda pea peale ja riietusid kotiriidesse. Kuna muulastel ei olnud Iisraeli rahva ühisest patust osa, eraldasid iisraellased ennast nendest, sest heebrealased teadsid, et nende endi patud vajasid andestamist. Nad tunnistasid üles oma rahva patud, mis olid sundinud nad kodumaalt lahkuma. 

Rahva ühispalved ja patukahetsus näitasid, et nad said sügavalt aru oma patu olemusest. Iisraellased võinuksid olla vihased, et nende esivanemad tegid vigu ja põhjustasid kogu rahva pagendamise. Või oleksid nad võinud kulutada aega selleks, et kiruda oma juhtide valikuid ning kurta eelnevate põlvkondade poolt üles näidatud jumalakartlikkuse puudumise üle, mis oli nad toonud sinna, kus nad nüüd olid – käputäieke naasnud rahvast. Vihkamise ja kaeblemise külge klammerdumise asemel pöördusid nad alandlikult ja patukahetsuses Jumala poole.

Ne 9:3 annab teada, et inimesed lugesid veerand päeva Seaduse raamatut ning tunnistasid seejärel veerand päeva oma pattu ja kiitsid Jumalat. Tegemist on Toora kolmandat korda lugemisega. Toora lugemise juures on patukahetsus kesksel kohal, sest patukahetsuse aluseks peab olema tõde, mis pärineb Jumalalt. Kui meie Piiblit loeme, siis läheneb Jumal meile ning Püha Vaim saab meiega rääkida ja meid õpetada. Tema sõna tõde kujundab meie mõtlemist ja arusaamist, julgustab ja tõstab meid üles. Iisraellased kurvastasid ja nutsid ka seetõttu, et Jumala pühas kohalolus viibitud aeg paneb meid tajuma Tema ilu ja headust ning me saame aimu, kui hämmastav on, et universumi Looja valib meiega koos olla, vaatamata meie ebaväärikale olekule. Seega mõistame, et ilma Jumalata meie elus ei erine me usu poolest sugugi ühestki oma vaimulikust eelkäijast. Ainult koos Jumalaga, kes meis tegutseb, saame olla need, kes me olema peaksime.

`Loe Tn 9:4–19. Mismoodi on tema palve meie jaoks tänapäeval kohane? Mida peaks tõsiasi, et see on meie jaoks sobilik, ütlema igaühele meist isiklikult ja kogudusele tervikuna?`