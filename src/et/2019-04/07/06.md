---
title:  Tänu ja palvekiri
date:   14/11/2019
---


`Loe Ne 9:32–10:1. Mis on selle patukahetsuspalve kokkuvõtte keskpunkt?`

Veelkord muutub palve Jumala tänamiseks selle eest, kes Ta on: suur, võimas ja aukartust äratav, kes peab lepingut ja osutab heldust. Näib, et inimesed tunnevad siiralt Jumala headust endi suhtes. 

Samuti esitavad nad palvekirja Jumalaga lepingu tegemise vormis, mida kirjeldab üksikasjalikult 10. peatükk. Mida nad paluvad?

„Ja nüüd, meie Jumal, suur, vägev ja aukartustäratav Jumal, kes peab lepingut ja osutab heldust: ära pea väheseks kõike seda kannatust, mis on tabanud meid“ (Ne 9:32).

Kogukonnal tuli maksta andamit kuningatele, kes nende üle valitsesid. Rõhumine vaevab väikest Iisraeli kogumit igast küljest ja nad on sellest väsinud. Neil on tulnud taluda üht türanniat teise järel ning nad loodavad hingetõmbeajale.

Huvitav on, et nad nimetavad ennast „sulasteks“. Olles esile toonud oma rahva truudusetuse, viitavad nad endale sellise sõnaga. Sulased, muidugi, kuuletuvad nende üle valitsevatele kuningatele. Selle sõna kasutamine siinkohal annab mõista, et nad tajuvad vajadust kuuletuda Issandale sel viisil, kuidas enne neid elanud inimsed ei kuuletunud. Niimoodi väljendavad nad soovi olla truud Issandale ja Tema korraldustele. Jumala sulastena aga paluvad nad, et Ta nende heaks sekkuks.

Esra ja Nehemja ühiskond nimetab oma hetkeolukorda „suures hädas“ olemiseks (Ne 9:37); midagi, mida saab võrrelda iisraellaste läbielatud viletsusega Egiptuses (Ne 9:9). Oma palves tänavad nad Jumalat, et Ta nägi nende viletsust Egiptuses ega jätnud seda tähelepanuta. See ühiskond palub nüüd, et Jumal sekkuks nii, nagu Ta sekkus möödanikus, ehkki nad ei vääri seda, sest mitte keegi – kuningas, vürstid, preestrid ja prohvetid ega isad polnud truud. Seega toetuvad nad ainult Jumala armule ja heldusele nende suhtes ning mitte endi ega eelkäijate tegudele, kui nad loodavad, et Issand nende heaks tegutsema asub. 

`Loe Rm 5:6–8. Kuidas kajastavad need salmid seda, mida iisraellased Jumalalt palusid? Millist julgust saame sellest, mida iisraellased palusid ja mida Paulus kirjas roomlastele ütleb?`
