---
title:  Julgus ja jõuandmine
date:   24/12/2019
---

`Loe Ne 4. ptk. Mismoodi Nehemja julgus esile tuleb? Mis talle selle julguse andis?`

Nehemja astus vastu vaenlastele, kes püüdsid juute heidutada. Nehemja reageeris nii, et seadis inimesed viivitamata võitlusvalmis. Ta ei öelnud lihtsalt: „Hästi, Jumal, aja Sina kõik korda.“ Ta tegi hoopiski inimestepoolse osa. Nehemja jagas kätte mõõgad ja muud relvad, kuigi samal ajal jätkati tööd müüri ehitamisel. Tema juhtimise all ei tõmbunud juudid küüru ega taandunud hirmunult, vaid võtsid sõjariistad julgelt pihku, et ennast kaitsta. Nehemja julgustas temasse uskuvaid inimesi töötama koos temaga ning andis neile vastutuse tegutseda. Ta kinnitas nende jõudu tööd teha, usaldades neile kohustusi ja määrates vastutusalasid. Nehemja polnud inimene, kes oleks teistele ainult rääkinud, mida teha, et siis ise oma tuppa peituda. Ta seisis nende kõrval ja tegi sedasama rasket tööd.

Piiblis on räägitud aegadest, mil Jumal käskis inimestel püsida vagusi ja vaadata, kuidas Tema sõdib, ning siis on räägitud paljudest teistest juhtumitest, mil Jumal ütles: „Asu tegutsema, ma annan sulle võidu.“ Peame tegema oma osa, kui tahame näha Jumala päästet ja õnnistusi.

„Põhjus, miks Nehemja vaenlased ei suutnud teda oma võimule allutada, oli Nehemja kindel pühendumine Jumala tööle ja sama kindel usaldus Jumalasse. Loid hing langeb kergesti kiusatusse, kuid kurjusel on raske kinnitada kanda sellise inimese elus, kes sihikindlalt püüab teha õilsat tööd. Pidevalt edasi liikuva inimese usk ei nõrgene, sest ülal, all ja kõige taga näeb ta tegutsemas lõpmatut Armastust nii, et kõik toimub Tema hea tahte kohaselt. Jumala tõelised sulased võivad töötada kõigutamatu kindlusega, sest armutroon on nende alalise usalduse alus.“ – Ellen G. White, _Prohvetid ja kuningad_, lk 660.

Kokkuvõtteks: Nehemja ammutas julgust Jumala reaalsuse ja võimsuse mõistmisest. Ja ometi, nagu näinud oleme, pani Jumala tundmine teda tegutsema ta usu kohaselt.

Kontekst on küll teine, aga kuidas peegeldab järgnev piiblisalm seda, mida Nehemja puhul näinud oleme? „Aga mõni võib öelda: „Sinul on usk, aga minul on teod.“ Näita mulle oma usku lahus tegudest ja mina näitan sulle usku oma tegudega“ (Jk 2:18).