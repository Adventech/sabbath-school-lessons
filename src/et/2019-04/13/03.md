---
title:  Halb Jumala silmis 
date:   23/12/2019
---

`Vaata järgmisi piiblisalme. Mida räägivad need meile juhtidest ja nende mõjust rahvale, kelle üle nad valitsesid?`

`1Kn 15:26, 34`

`2Kn 13:1–3`

`Jh 11:46–53`

Kainestav mõte nii mõnegi jaoks meist – ükskõik, mis juhikohal oleme – on tõsiasi, et meie juhtimine kisub inimesi kas vaimulikult madalamale või tõstab neid ülespoole. Kõigil siin esitatud puhkudel oli mõju laastavalt negatiivne.

Veel täpsemalt: meie iseloom ja pühendumine Kristusele muudab neid, kellega lävime. Vaimulike juhtide mõju aitab kaasinimesi Jumalale lähemale, kui juhid ise Jumalat otsivad, või viib kurjuse suunas, kui nad Jumalat ei otsi.

Vastandina täna loetule jääb vääramatuks tõsiasi, et Esra ja Nehemja suhe Jumalaga oli tugev. Juba see, kui palju paastumist ja palvetamist leiame Esrast ja Nehemjast kõnelevais raamatutes, ületab teiste suurte juhtide kohta Piiblis kirja pandu. Rahvas käis koos Jumalaga oma juhtkonna käe all ka juhul, kui kõik polnud täiuslik. Nende elu oli suunatud Jumala poole. Teisest küljest tunnistab tõsiasi, et oli inimesi, keda Esra ja Nehemja ei mõjutanud ega muutnud, sellest, et meie jaoks loeb iseenda usk, mitte kellegi teise oma. Vaata kas või inimesi, kel oli võimalus näha lihasse tulnud Jeesust, kuulda Tema jutlusi ja olla Tema imetegude pealtnägijad või kuuljad, ning kes lõpuks Ta ikkagi hülgasid. Jah, meil on oma osa teha, ükskõik, mis kohal elus oleme, ja meie mõju on kas hea või halb. Kuid lõpuks peab iga inimene ise Jumala ees enda kohta vastust andma.

`Mõtle enda mõjusfääris olevatele inimestele. Mismoodi saad oma mõju parandada?`