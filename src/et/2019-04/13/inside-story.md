---
title:  Misjonilugu
date:   27/12/2019
---

#### Näha pilti tervikuna

_Kirja pannud Andrew McChesney._

Üks viieliikmeline perekond tuli Lõuna-Sudaani pealinnas Jubas peaaegu iga päev seitsmenda päeva adventistide koguduse õuele toitu paluma.

Misjonärist arsti Peter Fenoy meelest, kes pidas selles õues väikest Munuki Seitsmenda Päeva Adventistide Kliinikut, oli perekonna tegevus hämmeldav. 

„Mis nende inimestega toimub?“ küsis ta endalt. „Miks tulevad nad iga päev toidu järele? Kas nad ei saa enda heaks midagi teha?“

Ühel päeval otsustas Peter asja välja selgitada ja läks perekonna lähedalasuvasse koju. Teda vapustas seal nähtu. Isa, ema, kaks tütart ja poeg sõid kordamööda. Isa ja poeg sõid ühel päeval, ema ja tütred järgmisel.

Argentiinast pärit Peter läks tagasi oma õuele ja rääkis leiust enda naisele Natašale, kes oli sündinud Põhja-Osseetias, endise Nõukogude Liidu territooriumil.

„Keskendume ainult sellele, mida me teeme – meditsiinilisele tööle – ja unustame enda ümber olevad inimesed, kes vajavad midagi muud,“ rääkis mees naisele. „Meditsiinitöö on hea asi, kuid kogukond vajab midagi veel: puhast vett, toitu, moskiitovõrke ja anumaid, millega vett tuua.“

Olles palvetanud, otsustas Peter kirjutada Ameerika Ühendriikides asuvale Adventistide Katastroofi- ja Arenguabi Agentuurile ning teha ettepaneku 150 000 USA dollari saamiseks. Ta polnud kunagi varem projektitaotlust kirjutanud, kuid ADRA võttis selle vastu ja kattis eelarvega. Mõne aja pärast sai Munuki Seitsmenda Päeva Adventistide Kliinik tuntuks ADRA Juba Projektina. See toimus 2005. aastal, kuu aega enne seda, kui hirmutav relvakonflikt rahuleppe lõpetas.

Väike kliinik laiendas oma teenistust ning pakkus toitu ja tarvikuid, veevarustust ja kiirabiteenust. Ühe aastaga tõusis projekti rahastus 150 000 dollarilt 2 miljonile dollarile.

„Olin üllatunud,“ ütles Peter. „Mõistsin, et inimeste vajadustele keskendumine ja nende vajaduste täitmine arendab projekte, mis kaasinimesi aitavad.“

Peteri elu muutus järsult. ADRA saatis ta Andrewsi Ülikooli USAsse Michigani osariiki, et ta omandaks magistrikraadi rahvusvahelistes suhetes. Siis töötas ta mitmes abiagentuuris, sealhulgas ADRAs, Taani Põgenike Nõukogus, Maailmanägemuses ja UNICEFis Jordaanias, Liibanonis, Boliivias, Lõuna-Osseetias ning Tsetšeenia vabariigis Venemaal.

Kuid kõik see algas ühest pisiasjast – soovist saada teada, miks üks perekond iga päev toitu küsis.

„Enne seda keskendus kogu mu elu tervisele. Ma ei taibanud, et oli veel midagi peale läbivaatusruumi,“ ütles 39aastane Peter River Plate’i Adventülikoolis vesteldes; see on tema alma mater, kes saadab temasuguseid misjonäre üle kogu maailma.

„Ära keskendu ainult sellele, mis sul on ja mida sa arvad tegevat,“ ütles Peter. „Püüa mõista, mida inimesed tegelikult vajavad – ning siis saad reageerida paremini ja Kristuse-sarnasemalt.“ 