---
title:  Alandlikkus ja visadus
date:   26/12/2019
---


`Loe Esr 8:21–23, 31, 32. Kas sa pead Esra otsust kuningale mitte rääkida rumaluseks või vapruseks? Kuidas Esra ja rahvas alandlikkust ilmutasid? `

Mõni aeg hiljem võttis Nehemja vastu kuninga pakutud turvameeskonna. Kuid Esra uskus, et Jumal saab ennast kõige paremini näidata juhul, kui nad ei palu kuningalt midagi. Kui nad siis kahjustamatult Juudasse jõudsid, omistati see nende Jumalale. Võib-olla kipume teatud olukordades liiga palju toetuma kaasinimestele ega lase Jumalal ennast piisavalt näidata. Esra valis lasta Jumalal oma töö selles olukorras teha ja tõestas kuningale, et Jumal on tõepoolest võimas Jumal. 

Esra ei käitunud aga ülbelt. Ta kutsus inimesed kokku ning nad paastusid ja palvetasid selle olukorra pärast. Nad ei asunud teekonnale enne, kui olid võtnud tõsiselt aega olla koos Jumalaga. Nad tulid Jumala ette alandlikkusega, paludes, et Tema kaitsest saaks Tema väe tunnusmärk, ning Jumal vastas.

`Loe Ne 5:14–19. Kuidas Nehemja alandlikkust väljendas?`

Tõelised juhid peavad olema valmis ennast alandama ja olema sulased. Asjatundlikud juhid ei nõua ega vaja „tiitlit“, et au saada. Nehemja koja uksed olid avatud ja ta andis inimestele heldelt. Tema usk Jumalasse oli nähtav ning tema imekspandav pühendumine Jumalale oli rahvale eeskujuks. Ta oli tugev isiksus ega sallinud rumalust, kuid ta ei upitanud ennast kellestki kõrgemale. Tal oli tol korral kõrgeim ametikoht Juuda riigis ja ometi oli ta heldekäeline. Sel viisil kajastas ta Jeesuse elu ja õpetusi; Jeesus õpetas, et parim viis juhtida on kaasinimesi teenida. Jeesus tegi seda ja nii tuleb ka meil oma ametipostile vaatamata sama teha.

`„Ja Jeesus istus maha, kutsus need kaksteist ja ütles neile: „Kui keegi tahab olla esimene, siis ta olgu viimane ja kõikide teenija!“ (Mk 9:35). Mida õpetavad Jeesuse sõnad meile selle kohta, mida tähendab olla Jumala silmis õige juht?`
