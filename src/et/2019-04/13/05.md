---
title:  Eesmärk ja kirg
date:   25/12/2019
---

`Mida õpetavad need salmid (Ne 2:1–10; Esr 7:8–10) meile nii Esra kui ka Nehemja elu liikumapanevast jõust?`

Kõiges, mida Esra ja Nehemja tegid, püüdsid nad näha Jumala tahte täitumist Tema rahva suhtes. Jah, inimesed olid valesti teinud; jah, neid karistati selle pärast. Kuid Jumal, olles ustav oma tõotustele iisraellaste käekäiku parandada, avas enda rahvale tee tõotatud maale tagasi pöördumiseks ja Tema seatud eesmärkide täitmiseks, juhul kui inimesed Talle truuks jäid. Issand oma tarkuses valis kaks väga pühendunud meest; meest, kes olid milleski Moosese sarnased, et nad etendaksid ülesehitamises keskset osa, just nagu Ta oli kasutanud Moosest põlvkondi varem erilise ülesande täitmiseks.

Suurtel juhtidel, nagu need kaks meest, on eesmärk. Neil on elus eesmärk, mis suunab iga nende tegu. Võib küll öelda, et Esral ja Nehemjal oli elus eesmärk. Neil oli nägemus sellest, kus nad tahtsid Jumala rahvast näha, ja siis panustasid nad kõik selle eesmärgi täitmisse.

Esra tegi seda Pühakirja tundmaõppimise ja rahvale Sõna õpetamise kaudu. Nehemja julgustas rahvast tegema seda, mis oli õige, ja astuma julgelt välja Jumala eest. Mõlemad mehed tahtsid näha taastatud Jeruusalemma, aga mitte üksnes materiaalset taastamist. Nad tahtsid näha ka vaimulikku ärkamist ja usupuhastust selle elanike vaimulikus elus. Sellepärast nad parandasid, manitsesid ja mõnikord nõudsid konkreetset tegevussuunda. Suured juhid usuvad millessegi suuremasse kui tavalisse ja keskpärasesse. Esra ja Nehemja uskusid armastavasse, võimsasse Jumalasse – Jumalasse, kes suudab teha imesid – ning nad soovisid, et igal inimesel oleks Temaga sügav side.

Nehemja raamatu esimesest peatükist alates avaldab lugejale muljet Nehemja pühendumine Jumalale ja tema mure rahva halva olukorra pärast. 1. peatükis ta nutab, kui talle räägitakse iisraellaste raskustest Juudamaal. Ta langeb põlvedele ja tõotab teha seda, mida Jumal teda tegema kutsub. Näib, et Nehemjat juhib mõte maailmas midagi muuta. Ta on tegus inimene, tegus Jumala heaks. Nehemja ei pingutanud kõrgema palga või silmapaistvama seisuse pärast (need mõlemad olid tal Pärsias olemas), vaid püüdis midagi muuta sellega, et läks Juudamaale, mitte kuigi õitsvasse paika, kus talle igal sammul vastu seisti. Ta astus edasi usus, vaatamata enda ees olevatele takistustele.