---
title:  Meie vastutus
date:   17/10/2019
---

Kui Jumal meid kutsub, jääb meile ikkagi vaba valik see kutse kas vastu võtta või hüljata, täpselt nii, nagu meil on vaba valik vastu võtta või hüljata pääste, mida Ta meile kõikidele pakub. Ta võib meid paigutada teatud ametisse, kuid meie võime valida Tema pakkumisele mitte järgneda. Jah, Ta tahab, et me täidaksime Tema jaoks kindlaid ülesandeid, täpselt sama palju, nagu Ta kutsub meid saama Tema sarnaseks. Jumala väljavalimine teatud ülesande jaoks on osa Tema plaanist meid päästa. Tehes seda, mida Tema meid tegema kutsub, ilmutame oma elus Tema antud päästmise tegelikkust.

Kuningas Saulile anti kuninga koht. Kahjuks ei andnud Saul oma südant kunagi täiesti Jumala valdusse, vaatamata temale antud ülesandele. See, et Jumal kutsub kedagi tegema Tema jaoks midagi erilist, ei tähenda, et see inimene saab Jumala omaks. Meie vaba tahe jääb otsustavaks tingimuseks ja kui me ei järgi Jumala juhtimist, kaotame kõik.

`Loe 2Ms 3. ja 4. ptk. Mida õpetab loetu meile selle kohta, mis juhtub siis, kui Issand kutsub kellegi mõnd ülesannet täitma?`

Me võime vastata nii, nagu Esra või Nehemja, kes läksid vastu vaidlemata, või võime olla nagu Mooses, kellel oli vastuväiteid ja vabandusi. Mooses lõpuks läks, kuid ta püüdis esialgu ülesandest vabaneda. Ta oli vastu, sest väitis, et polnud piisavalt hea, oli tundmatu ega olnud tähtsas ametis. Kuidas saaks vaarao teda niimoodi ära kuulata? Samuti muretses ta, et juudi rahvas ei usu temasse ega kuula teda ning töö oleks tühine. Lisaks kurtis ta, et ta polnud kohane – „mul on raskevõitu suu ja raskevõitu keel“ (2Ms 4:10) – ega vajalike oskustega. Viimaks palus ta rõhutatult, et Jumal saadaks kellegi teise. Ja ometi, kui loeme Moosese lugu, saame teada, milline mõjukas (kuigi mitte puudusteta) juht Moosesest sai. Ta oli inimene, kes täitis ustavalt ülesannet, milleks Issand teda kutsus.

`Milliseid vabandusi leiutame meie sageli selleks, et hoiduda tegemast midagi, millest teame, et Issand on selle mõelnud meie jaoks?`
