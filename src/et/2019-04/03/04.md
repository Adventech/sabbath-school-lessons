---
title: 70 aastanädalat ja 2 300 päeva
date:   15/10/2019
---

Tn 9:24s leiduv sõna „on seatud“ („seitsekümmend aastanädalat on seatud“) tähendab otsetõlkes „seitsekümmend aastanädalat on ära lõigatud“. Kuigi sõna, mida tõlgitakse „on seatud“ ei kasutata Piiblis mitte kuskil mujal, leidub seda juutlikus kirjanduses ja see tähendab millestki pikemast millegi „maha lõikamist“. Kuna Taanieli 8. peatükk tutvustab 2 300 aasta pikkust prohvetikuulutust, mille alguspunkti Tn 8. ptk ei anna, on loogiline järeldada, et siis, kui järgmine peatükk (Tn 9) räägib 490 aastast kui „seatust“ ehk „maha lõigatust“, saavad need olla maha lõigatud ainult eelmises peatükis nimetatud 2 300 prohvetlikust aastast. Millest muust saaks seda perioodi „maha lõigata“ kui mitte teisest – ja pikemast – ajalisest prohvetikuulutusest?

`Loe läbi Tn 8. peatükk. Milline oli see osa nägemusest, mida ei selgitatud (vaata eriti Tn 8:14, 26, 27)?`

On palju põhjuseid, miks prohvetikuulutus 70 nädalast Tn 9:24–27 ning prohvetikuulutus 2 300 õhtust ja hommikust Tn 8:14 kuuluvad kokku: (1) mõlemad on ajast rääkivad prohvetikuulutused; (2) neid seob eriterminoloogia – „nägemus“ ja „mõistma“ (vaata Tn 8:26, 27 ja 9:23); (3) mõlema prohvetikuulutuse seletuse andis Gabriel (vaata Tn 8:16 ja 9:21); (4) ainus osa nägemusest, mida Tn 8. peatükis ei seletatud, oli nägemus 2 300 õhtust ja hommikust (mõnikord tõlkes „päevast“) Tn 8:14; (5) Tn 8. ptk sisuks on nägemus ja selle osaline seletus, kuna Tn 9. ptk on ainult seletus – antud juhul Tn 8. ptk ainsa seletamata jäänud osa tõlgendus, milleks oli Tn 8:14 olev 2 300päevane prohvetikuulutus, üks osa nägemusest, mida Taaniel ei mõistnud (vaata Tn 8:27).

Esra raamatus meile antud teave täidab Taanieli raamatu prohvetlikus ettekuulutuses esinevad tühimikud, nimelt selle, mis aastast alustada meie heaks tehtavast Kristuse teenimistööst rääkiva prohvetliku aja arvestamist.