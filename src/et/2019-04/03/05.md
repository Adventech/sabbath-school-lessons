---
title: Jumala valitud
date:   16/10/2019
---

Palju räägitakse sellest, et Jumal valib meid välja või eelistab meid millegi tegemisel. Paljudel on erinevad ettekujutused selle kohta, mida niisugune väljavalimine tähendab. Mida ütleb Piibel meie väljavalimise kohta?

`Loe Rm 8:28, 29. Mida tegema Jumal meid kutsub? Mille jaoks Ta meid valib?`

See lõik toob eriti esile tõsiasja, et Jumal määras inimesed ette olema Tema Poja moodi. See ei ütle, et Jumal määrab meid ette saama päästetud või hukka mõistetud ning et meil pole selles valikut. Võime öelda ka nii: väljavalimise eesmärgiks on meie ümberkujundamine. Me peame muutuma, et peegeldada Jumala Poega. Seda muutust tõotatakse järgmises salmis (Rm 8:30), milles nende sõnade kirjutaja Paulus ütleb, et inimesi, keda Jumal kutsub, teeb Ta ka õigeks (teeb meid õigeks) ja kirgastab (pühitseb). Seega ei jäeta meid ennast ise ümber kujundama, vaid Jumal tõotab meid ümber kujundada oma väes.

`Loe Rm 9. ptk. Millist jumalikku valimist või kutset see peatükk kirjeldab?`

Rm 9. peatükis arutleb Paulus Jumala valiku üle eriülesande jaoks. Iisraellased valiti edastama maailmale häid uudiseid Jumalast. Väljend „Jaakobit ma armastasin, Eesavit aga vihkasin“ (Rm 9:13) mõistetakse tavaliselt vääriti ja pannakse tähendama, et Jumal armastas vendadest ainult ühte. Siiski ütleb Paulus selle lõigu kontekstis, et Jaakob valiti, aga Eesav mitte. Mille jaoks Jaakob valiti? Ta valiti Iisraeli rahva isaks. Seega on olemas kaht sorti jumalikku valimist. Esiteks, Jumal valib meist viimse kui ühe päästet saama ja Ta tahab, et me saaksime ümber kujundatud Jeesuse sarnaseks. Teiseks, Jumal valib erinevad inimesed täitma erinevaid ülesandeid.

`Miks peaks olema julgustav teada, et sind määrati ette ära päästet saama? Miks ei tähenda see samas, et sul ei ole võimalik kaotada oma valikute tõttu päästet, mida Jumal pakub?`
