---
title: Misjonilugu
date: 18/10/2019
---

####  Jaapani pastor leiab 30 000 dollarit

_Loo on kirja pannud Andrew McChesney Adventmisjonist._

Kuna Seitsmenda Päeva Adventistide Amanuma koguduse veearve oli möödunud kuuga võrreldes kahekordistunud, võtsid üllatunud kogudusejuhid ühendust veefirmaga ning said peagi teada, et üks maa-alune toru oli purunenud ja sellest purskas vesi välja.

Seda veetoru ei saanud parandada ning veefirma andis kogudusele nõu paigaldada pealmaa veejuhe. Maksumus oli 7 miljonit jeeni (ehk umbes 70 000 USA dollarit).

Kogudusel ei olnud 7 miljonit jeeni.

Liiati vaatasid koguduse juhid otsa veel ühele suurele väljaminekule. Nende kogudus pidi osalema 2018. aasta suures äratuskoosolekute ürituses, mis toimus Jaapanis 161 paigas, ja neil oli vaja koguda 16 miljonit jeeni (160 000 $) varustuse ostmiseks.

Keeruliseks muutuvas olukorras ei olnud koguduseliikmed äratuskoosolekutest innustatud ning kaeblesid liiga suurte kulude ja töömahu üle.

„Olukord oli väga pinev,“ ütles Kyoichi Miyazaki, kes vastutab Amanuma koguduse peavanemana ressursside eest.

Koguduse nõukogu kogunes veetoru pärast palvetama.

Kohe pärast palvet läks koguduse abipastor Myunghoon Rha oma kabinetti. Ta leidis oma laualt 3 miljonit jeeni (30 000 $) sularahas.

Lõuna-Koreast pärit misjonär Rha oli elevil ning jagas põnevusega seda sõnumit koguduse nõukogu teiste liikmetega.

Järgmisel hingamispäeval teatas ta kogudusele veetoru vajadusest. Ta rääkis sellest, kuidas tema lauale oli ilmunud 3 miljonit jeeni ja tegi üleskutse panustada lisa.

Natukese aja pärast ilmus hingamispäevakooli annetuste taldrikule üllatus: ümbrik, milles oli 1 miljon jeeni (10 000 $).

Koguduse juhid olid rahul, kuid muretsesid, kas andja oma teost endale ikka täielikult aru andis. Hetkel, mil annetus oli kokku kogutud ja üle loetud, olid nad otsusel, et selle raha andis üks esmakülastaja, ning nad tegid selle naisega juttu.

„Kas te kavatsesite tõesti nii palju raha anda?“ küsisid nad temalt.

Naine vastas: „Nägin möödunud öösel unenäo. Unes ütles keegi mulle, et mul tuleb ühele kristlikule kogudusele annetus teha. Ma ei ole kristlane ja ma ei tunne ühtki kristlikku kogudust. Niisiis otsisin mingit kristlikku kogudust ja leidsin teid.“

Ta palus tungivalt, et kogudus selle 1 miljoni vastu võtaks.

Pärast seda hingamispäeva pole naist enam kordagi näha olnud. Samuti pole kogudus teada saanud, kes annetas 3 miljonit jeeni.

Selliste imede kaudu õnnestus kogudusel kokku saada vajaminev raha uue veetoru jaoks – ja äratuskoosolekute jaoks.

Rha ütles, et imelised annetused ja ristimised on aidanud muuta Amanuma koguduse õhkkonda; Amanuma kogudus oma 900 liikmega on suurim adventkogudus Jaapanis.

„Inimesed olid negatiivsed, kuid nüüd on entusiastlikud,“ ütles Rha. „Nad teavad, et Jumal on elav Jumal.“
