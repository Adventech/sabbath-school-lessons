---
title: Prohvetlik ajastus
date:   14/10/2019
---

Käesoleva veerandaasta esimeses õppetükis saime teada, kuidas Jumal kutsus oma erilisele tööle Serubbaabeli (umbes 538. aastal eKr) ja Esra (457 eKr).Teises õppetükis arutlesime Nehemja kutsumise üle (444 eKr). Meil tuleb tajuda, et need kutsumised toimusid Jumala ettenägelikkuse järgi. Näiteks mõjutas Jumal Serubbaabelit, et ta asuks täitma erilist ülesannet, kuna lõppemas oli 70aastane vangipõlv, mida Jeremija oli prohvetlikult ennustanud.

`Mis aastal kutsuti tööle Esra? Tegu oli sama aastaga, mil kuningas Artaxerxes andis välja käskkirja. Millise prohvetikuulutusliku tähtsusega see aasta oli? Vaata järele Tn 9:24–27.`

Tn 9:25 märgib, et „alates sõna tulemisest Jeruusalemma taastamiseks ja ülesehitamiseks kuni võitud vürstini on seitse aastanädalat, ja kuuskümmend kaks aastanädalat“. Viimast selle prohvetikuulutuse nädalat mainitakse 27. salmis. Kuna ühes nädalas on seitse päeva, võrdub üks prohvetlik nädal seitsme aastaga (4Ms 14:34, Hs 4:5, 6). Niisiis räägib see prohvetikuulutus 70 nädalast, mis võrduvad 490 aastaga. Vastamist vajab küsimus: Mis on selle 70nädalase prohvetikuulutuse algusaeg? Tekst ütleb, et selle alguseks loetakse aega, mil antakse välja käskkiri Jeruusalemm taastada ja üles ehitada.

Juudi rahva ülesehitustöödega seoses anti ühtekokku kolm käskkirja. Kõik kolm – Kyros, Dareios ja Artaxerxes – andsid ülesehitamise käsu. Kuid ainult Artaxerxese antud käskkiri kandis hoolt Jeruusalemma linna eest ning ainult selle käskkirjaga seostub tänu toomine Jumalale Tema sekkumise eest (Esr 7:27, 28).

Me loeme 70nädalase prohvetikuulutuse alguseks aastat 457 eKr, kuningas Artaxerxes I seitsmendat valitsemisaastat, nagu nimetab Esr 7:7–26. Lisaks sellele – kuna aasta 457 eKr on ka Tn 8:14 nimetatud 2 300päevase prohvetikuulutuse (vaata homset osa) alguspunkt – on kõnealune käskkiri nende kahe prohvetikuulutuse alguspunkt. Seitsekümmend nädalat lõppesid aastaga 34 pKr, mis tähistas aega, mil evangeeliumi kuulutamine sai laiemad mõõtmed ja jõudis paganateni (mida märkis varakristliku koguduse tagakiusamine ja Stefanose märtrisurm). Viimase nädala keskpaik pidi olema aasta 31 pKr ja see on aasta, mil Jeesus ristil suri.

`Vaata Tn 9:24–27 prohvetikuulutust. Kuidas avab see hämmastava täpsusega Jeesuse tegevuse? Kuidas peaks seesugune prohvetikuulutus aitama otsustavalt paika panna meie usu?`