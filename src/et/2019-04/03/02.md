---
title: Esra ja Nehemja kutsumine
date:   13/10/2019
---

Võime öelda, et Esra valiti mitmel põhjusel: (1) ta oli valmis minema; (2) ta oli juht ning (3) ta oli meisterlik kirjatundja ja õpetaja. Võime leida veelgi põhjuseid. On üks salm, mis toob võib-olla kõige paremini esile selle, miks Esrale niisugune ülesanne anti.

`Mida ütleb Esra kohta Esr 7:10? Kuidas sai Esra oma südant „valmistada“ ehk „häälestada“ „Issanda Seadust“ nõudma ja täitma?`

Sõna, mis tähendab tõlkes „valmistama“ või „kindlat suunda võtma“, on heebrea keeles _kun_. Seda sõna võib tõlkida kui „valmistama, kindlat suunda võtma, valmis panema, otsustavalt kohale seadma, kindel olema või kindlustama“. Seega näib see lause tegelikult tähendavat, et Esra võttis oma südames kindla suuna otsida Jumalat.

Pärast Jeruusalemma jõudmist näitas Esra oma eeskujuga, mida tähendab pühendada end Jumalale, ning õpetas Jeruusalemmas Jumala Sõna 13 aastat. Talle võis tunduda, et ta ei muutnud nende 13 aastaga mitte midagi, kuid siis, pärast müüride valmimist, kogunesid inimesed ühtekokku – mitte sellepärast, et keegi neid selleks sundis, vaid sellepärast, et nad tahtsid nii teha. Jumala Sõna, mida nad Esra suust olid kuulnud, oli juurdunud.

`Miks Nehemja valiti? Loe Ne 1:1–11.`

Nehemja südamel oli Jumal ja oma rahvas. Ta oli mures, kui sai teada, et töö Jeruusalemmas oli peatunud. Nehemja oli selle suhtes kirglik ja Esra sarnaselt võttis ta töö ette vabatahtlikult. Jumal vastas nende palvetele ja igatsustele. Mõnikord on meil ettekujutus, et siis, kui me midagi armastame, ei saa see olla Jumalast, sest Jumal annab meile ainult raskeid ülesandeid, mida me ei pruugi teha tahta. Kuid juhul, kui käime koos Jumalaga, on igatsus teha midagi, mida me armastame, tihtilugu Jumala antud. Jumal tahab, et me teeksime Tema tööd kirglikult.

`Kuidas oled kogenud, et Jumal kutsub sind tegema Tema heaks seda, mida sa armastad?`