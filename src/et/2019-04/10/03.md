---
title:  Puhastamine
date:   2/12/2019
---


Järgnev salm pärast seda, kui Pühakirjas räägitakse linnamüüride pühitsemisest ja lauljate kogunemisest, räägib puhastamisest. „Preestrid ja leviidid puhastasid endid, nõndasamuti puhastasid nad rahva ning väravad ja müüri“ (Ne 12:30).

Heebrea keeles on „puhastamist“ väljendav sõnatüvi thr, mis tähendab olla puhas, olla laitmatu, ning see esineb Vanas Testamendis mitmes kontekstis, kaasa arvatud juhul, mil seda mõtet kasutatakse Jumala ees moraalselt laitmatu ja puhas olemise kohta. 

`„Aga kui me käime valguses, nõnda nagu tema on valguses, siis on meil osadus omavahel ning Jeesuse, tema Poja veri puhastab meid kogu patust. Kui me ütleme: „Meil ei ole pattu“, siis me petame iseendid ja tõde ei ole meis. Kui me oma patud tunnistame, on tema ustav ja õige, nõnda et ta annab andeks meie patud ja puhastab meid kogu ülekohtust“ (1Jh 1:7–9). Mida õpetavad need piiblisalmid meile 1) inimese olemusest, 2) Jumala andestusest ja 3) Jumala väest meie elus?`

Tempel ja selle teenistused olid olulised muistse Iisraeli usundi koostisosad. Kuid tempel ja selle teenistused olid vahendid lõpliku eesmärgi jaoks, mitte eesmärk ise. Lõppeesmärgiks oli ju juhtida inimesi päästvasse suhtesse nende lepingu Jumalaga, Issanda Jeesuse Kristusega, ning juhtida inimesi tundma Tema puhastavat väge oma elus. Just see teadmine, mida Jumal on teinud ja millest Issand on meid päästnud, paneb meid Teda armastama ja Teda teenima. See on üks põhjus, miks muistsed iisraellased jutustasid ikka ja jälle, mida Jumal oli neile minevikus teinud. See aitas neil tunda Issanda headust ja armastust, mis oli nende jumalateenistuse kogemuses läbiv ning asus rõõmu ja tänu keskmes.

Meie jaoks tänapäeval peaks pattude andestamise kogemus ja selle vääriliselt hindamine kutsuma esile tänutunde Jumala vastu ning panema tajuma lootust ja rõõmu. Siis on kerge ülistada Issandat ning väljendada seda, kui väga me hindame Tema iseloomu ilu. Mis muu saaks meie jaoks paremini ilmutada Jumala iseloomu, kui ristil oleva Jeesuse nägemine, kes kannab meie pattude eest karistust, nii et meil ei tule ise karistust kanda?

`Vaatamata juba tehtud pattudele ja praegusele iseloomule võid sa Ristilöödult saada täieliku andestuse ja seda just praegusel hetkel. Miks mitte võtta omaks andestus, mida Jeesus sulle just praegu pakub?`
