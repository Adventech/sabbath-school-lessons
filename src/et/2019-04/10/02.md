---
title:  Laulda Issandale laule
date:   1/12/2019
---


`Loe Ne 12:27–29. Pane tähele mõningaid võtmesõnu, mis räägivad sellest, kuidas nägi välja nende jumalateenistus ja ülistamine. Kuidas sa seda kirjeldaksid? `

Iisraeli rahvas oli määranud leviitidest ühe erilise grupi, et nad templiteenistustel laulaksid ja musitseeriksid. Jumal suunas seda tava ja andis juhised sellise teenistuse jaoks, et templiteenistus oleks ilus ja asjatundlikult esitatud.

Kuningas Taavet oli seda tava muutnud varasemast viimistletumaks ja suure­pärasemaks süsteemiks. Seepärast Aasafi järeltulijad (Taavet oli määranud Aasafi templi teenistuse juhiks) endiselt „laulsid Jumala koja teenistusel“ (Ne 11:22).

`Otsi üles 1Aj 25:6–8. Mida saame siit teada selle kohta, kui keskne ja tähtis koht oli muusikal rahva jumalateenistuses ja „Issandale laulude laulmises“?`

Lauljateks olid leviidid, kes olid ametlikult templiteenistusse määratud. Seega oli templiteenistustel muusika tegemine töö, mille eest nad said tasu. Kuningas Taaveti ajal rajati täieõiguslik muusikaakadeemia, mille ülevaatajaks oli kuningas ise. Seal olid õpetajad ja õpilased, noored ja vanad, kes vahetuste kaupa templis töötasid ja muusikat esitasid. Osa olid pillimehed, teised lauljad, kolmandad aga hoolitsesid pillide ja teenistustel kasutatava riietuse eest. Mis oli sellise asjatundliku organisatsiooni eesmärk? Selle otstarbeks oli arendada talenti ja nägemust tipptasemel jumalateenistusest. Tipptase peab olema alati jumalateenistuse siht. Ülistus peab tulema südamest ja saama väljendatud parimal viisil, et inimeste meel saaks vaimulikult ülendatud. Võib eeldada, et need muusikud ja lauljad, kes templis teenisid, olid hoolikalt välja valitud jumalateenistust juhtima.

`Mil viisil oled sina kogenud kummardamise rõõmu muusika kaudu? Mismoodi on see sinu jaoks tähtis?`
