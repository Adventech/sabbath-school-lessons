---
title:  Preestrid ja leviidid jumalateenistuse osana
date:   5/12/2019
---

`Loe Ne 12:44–47. Miks oli Juudal „rõõm teenivaist preestreist ja leviitidest“? Miks olid nad olulised?`

`Mida sümboliseeris preestrite (kes olid leviidid) töö? Vaata Hb 9:1–11.`

„Kristuse eestkostel inimese heaks üleval pühamus on lunastusplaanis sama oluline koht nagu Tema surmal ristil! Oma surmaga alustas Ta seda tööd, mida Ta pärast ülestõusmist taevasse lõpule viima läks. Me peame usu kaudu astuma sissepoole eesriiet, „kuhu eeljooksjana meie heaks on läinud sisse Jeesus“ (Hb 6:20).“ – Ellen G. White, Suur võitlus, lk 489.

Veel kord, kuigi inimestel toona ei olnud kindlasti seda valgust, mis meil täna, said nad piisavalt palju aru teadmaks, et leviitide töö, kes ainsatena võisid pühamus teenida, oli väga tähtis. Nad olid õhinas, et nende kaudu tehakse Jumala tööd.

Rahvas oli võtnud aega olla koos Jumalaga, et lugeda Tema sõna, palvetada, kummardada ja ennast taas Talle pühendada. Kõige selle keskel mõistsid nad, et templi vajaduste rahuldamine oli jäetud hooletusse ning teenistus oli vaja taastada. Nüüd, kui kõik jälle toimis, tundsid inimesed rõõmu, et leviidid saavad nende heaks oma tööd teha. Jumal jättis rahvale väga sügava mulje ja inimesed mõistsid, et tegevused templis olid osa Tema kavandatud kummardamisest.

Kahjuks võetakse evangeeliumitöölisi, Sõna õpetajaid ja muusikuid sageli kui enesestmõistetavaid. Nehemjagi ajal oli leviitide toetamine mõnikord tugev, mõnikord väga nõrk. Leviitidel tuli mitmel korral minna tagasi muu töö juurde, et oma peret elatada, sest inimesed lõpetasid kümnise ja annetuste andmise.

Ilma kümnise ja annetusteta ei ole ülemaailmset organiseeritud kogudust. Kui tahame, et meie evangeeliumitöölised jätkaksid, peame võtma kohustuse toetada neid nii rahalise panusega kui ka suusõnalise tunnustamisega. Kogudus ei pruugi kunagi olla täiuslik, kuid see ei tohi kahjustada tõsiasja, et anname Jumalale – nii saab Tema töö üle kogu maailma edeneda. 