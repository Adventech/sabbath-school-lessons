---
title:  Ohver kui jumalateenistuse osa
date:   4/12/2019
---

`Loe Ne 12:43. Mis oli erilist „suurte ohvrite“ ohverdamises, mis olid rahva pidulike jumalateenistuste osaks?`

Ohvrid olid kõige olulisemaks osaks templiaegses jumalateenistuses. Ohvreid oli mitmesuguseid, olgu siis andestuse tõotamiseks või osadusest ja tänust tuleneva rõõmu väljendamiseks Jumalale. Ohvrid olid jumalateenistuse sisu, kuna need meenutasid Jumala kummardajatele Jumala tõde ja seda, kes Ta on, ning osutasid tõotatud Seemnele – Messiale –, kes ohverdab oma elu nende eest, sest Tema on Jumala Tall. 

`Loe Jh 1:29, 36; 1Kr 5:7 ja Ilm 5:6, 12, 13. Mida on neil salmidel öelda tõsiasja kohta, millele ohvrid lõpptulemusena osutasid? Kui vana-aja iisraellased rõõmustasid surnud koduloomade üle, surma üle, mis suutis tõde ainult pisut avaldada, kui palju enam on meil põhjust rõõmustada?`

Pööra tähelepanu sellelegi, kui mitu korda esineb rõõmus olemise ja rõõmustamise mõte üksnes Ne 12:43s. See tähendab, et keset aupaklikkust ja küllap jumalakartlikku hirmu, mida inimesed oma jumalateenistusel kogesid (oli ju nende tõttu looma tapmine tõsine asi), oli ka rõõmu ja rõõmustamist. Kui meie astume Jumala ette, peab see toimuma aukartuses ja austuses, kuid samuti ka rõõmuga. 95. psalm näitab, et tõeline jumaldamine kaasab kutse laulda, rõõmsalt hõisata ja musitseerida Jumala ülistamiseks (Ps 95:1), kuid see tähendab ka maani maha kummardamist ja Issanda ette põlvitamist (Ps 95:6). Meie Looja ülistamise, tänamise ja teenimise juures on oluline leida tasakaal rõõmu ja aupaklikkuse vahel.

`Kui mõtleme, et ristil rippus kogu loodu Looja (vaata Jh 1:1–3) ning suri enda kätetöö pattude eest, siis milline tunne meid eelkõige valdab? Millist osa saab rõõm etendada ja peab etendama selles, kuidas kogeme risti?`