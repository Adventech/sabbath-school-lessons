---
title:  Misjonilugu
date:   6/12/2019
---

#### 3 hoiatust Abhaasias

_Loo on kirja pannud Andrew McChesney._

Valentina Dmitrienko ruttas Abhaasia väliturule kavatsusega leida maisi, et küpsetada oma perele lameleibu lepjoškasid. Abhaasia on endisest nõu­kogude vabariigist Gruusiast lahku löönud piirkond.

Valentinal ei olnud palju raha ning kuudepikkune relvastatud konflikt tema kodulinnas Suhhumis oli tinginud tõsise toidupuuduse.

Valentina leidis ühe naise, kes müüs riidekottide kaupa kuivatatud maisiteri, kuid tal polnud nii palju raha. Ta seisis sõnatult ja mõtles: „Kuidas ma pere ära toidan?“

Järsku tundis naine, et keegi patsutab teda vasemale õlale, ning tema poole pöördus sõbralik, kuid kindlameelne hääl: „Valja, mine nüüd ära!“

Jahmunult pöördus ta ümber. Mitte kedagi ei olnud.

Valentina seisis hetke segaduses, kuid ta mõtted läksid abikaasale Pavelile, kes töötas seitsmenda päeva adventistide pastorina, ja nende 16aastasele tütrele Natašale. Ta vaatas naise poole, kellel oli ihaldusväärne mais.

Taas tundis ta oma õlal patsutust.

„Valja, mine nüüd ära!“

Taibates, et midagi oli valesti, ruttas Valentina turuvärava poole, kuid peatus, et tervitada kahte naabrit, Jurit ja Taisjat. Siis nägi ta ühte naist, kes müüs värskeid tõlvikuid, ja küsis: „Kui palju maksab?“

Ta tundis oma õlal kolmandat korda patsutust. „Valja, mine nüüd ära!“

Valentina hakkas jooksma. Kaks minutit hiljem kuulis ta üle pea lendava suurtükiväe mürsu kohutavat vilinat. Veel kaks mürsku järgnesid kiiresti üksteisele.

Valentina peatus, jooksust poolsurnud, kui linnaväljakult kajas vastu vali kõma. Valentina nägi turuplatsilt tõusmas hiiglaslikku suitsu- ja prahipilve.

Pisarad voolasid mööda ta põski, kui ta koju jooksis, palvetades: „Jumal, tänan et sa mu päästsid! Aga kes olen mina? Miks Sa mind kaitsesid?“

Hiljem läks Valentina turuplatsile tagasi ja nägi plahvatanud lõhkekehade tekitatud auke. Kaks auku olid täpselt neis kohtades, kus ta oli seisnud ning maisiteri ja tõlvikuid igatsevi silmi vaadanud.

Seda 1993. aasta päeva meenutades mõtleb Valentina sageli salmile Js 43:2, kus Issand ütleb: „Kui sa lähed läbi vee, siis olen mina sinuga, ja kui sa lähed läbi jõgede, siis ei uputa need sind; kui sa käid tules, siis sa ei põle ja leek ei kõrveta sind.“

„Suurtükiväe mürsk on nagu tuli, mis inimesed kõrvetab, aga Jumal tõotab: „Ma olen sinuga,“ ütles Valentina (vasakul). „Anname Jumalale õiguse meid kaitsta, kui käime koos Temaga ja elame koos Temaga. Kogu meie elu on teenimiselu. Miks tuli Kristus siia maailma? Teenima, nagu ütleb Ellen White. See olgu meie elu eesmärk – teenida.“
