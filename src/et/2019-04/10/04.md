---
title:  Kaks suurt tänupüha koori
date:   3/12/2019
---


`Loe Ne 12:31–42. Miks etendas muusika sellel pidulikul hetkel nii tähtsat osa?`

Nehemja ajal loodi jumalateenistuse osana kaks suurt tänukoori, kes liikusid Jeruusalemmas ringi lauldes ja saatepillide kõlades. Nad alustasid ühest kohast ja lahknesid seejärel, nii et kumbki käis eri suunas ümber linnamüüri. Üht rühma juhendas Esra, kes oli esiotsas, ja teise grupi taga oli Nehemja. Kaks koori kohtusid taas Vahtkonnaväravas ja suundusid sealt templisse. Kumbagi rongkäiku täiendasid preestrid, kes puhusid pasunaid. Kui koorid templisse sisenesid, paiknesid nad näoga teineteise vastu. Tegemist oli suurepäraselt organiseeritud rongkäigu ja jumalateenistusega.

Vastamaks küsimusele, miks on muusikal niivõrd tähtis osa pidustusel ja jumalateenistusel, tuleb meil vaadelda selle tähendust templi kontekstis. Templis ei olnud muusika kontsert, mida inimesed nautima tulid, nagu minnakse kuulama kontserdisaalis esitatavat Beethoveni 4. sümfooniat. Oli hoopis nii, et kui muusikud laulsid ja pilli mängisid, kummardusid inimesed palves. See oli nende jumalateenimise osa.

Templi ja jumalateenistuse keskseks osaks oli ohver, iseenesest küllalt ebameeldiv toiming. Eks ole, nad ju lõikasid süütutel loomadel kõri läbi? Sellise kauni muusika mängimine aitas lisaks inimeste mõtete mitmel moel taeva poole tõstmisele ka kogu jumalateenistuse palju meeldivamaks muuta.

`Vaata Piiblist juhtumeid, mil muusikal oli jumalateenimises oluline osa. Eriliselt mõtiskle 2Ms 15:1; 2Aj 20:21, 22 ja Ilm 15:2–4 üle.`

Nii taevas kui ka maa peal on muusika jumalateenimise osa. Pane tähele seda, et ülaltoodud salmides lauldakse ainult just sellest, mida Issand on oma rahvale teinud, sealhulgas andnud neile võidu „metsalise üle“ (kelle muu üle pidanuks nad veel võidu saama?). See ülistab Jumalat Tema päästvate tegude eest. 

`Nimeta üht-teist, mida Jumal on sulle teinud, mis on heaks põhjuseks Temale tänu laulda?`
