---
title: Pagenduses olnute teine tagasitulek
date:   01/10/2019
---

Esr 7:1–10 ja 8:1–14 näeme, et kuningas Artaxerxes I lubas Esral Jeruusalemma tagasi pöörduda (457. aastal eKr) ja võtta endaga kaasa igaüks, kes tahtis tagasi minna. Kuigi palju pole teada kuninga ja Esra vahelisest sõprusest või sellest, kas Esra töötas õukonnas. Esr 8. ptk loetletakse tagasipöörduvate perekondade peamehed, alustades preestrisoost tagasipöördujatega, seejärel kuninglikku liini kuulujatega ja lõpuks juutidest elanikkonnaga üldiselt. Eriliselt on nimetatud kahtteist perekonda, mis jätab mulje, et tegemist on Iisraeli kaheteistkümne suguharu kavatsusliku meenutamisega.

Siin lõigus loetletakse umbes 1 500 meest; neile naisi ja lapsi juurde arvates saame ühtekokku umbes 5 000–6 000 inimest. See hulk oli tunduvalt väiksem esimesest, kes Serubbaabeli ja Joosua juhtimisel tagasi pöördusid.

`Loe Esr 7:1–10. Millise teabe annab see meile Esra kohta?`

Esra oli preesterlikku päritolu kirjatundja. Preestrina oli ta Moosese venna Aaroni järeltulija, kes oli Iisraeli rahva esimene preester. Esra raamatus talletatud aruannete kohaselt ning samuti juudi traditsiooni põhjal hinnati Esrat väga kõrgelt. Ei ole teada, kas Esra teenis kirjatundjana kuningas Artaxerxese õukonnas; järelikult osutab Esra nimetamine kirjatundjaks kas tema varasematele kohustustele või oskustele, mida ta hakkas kasutama pärast Juudamaale saabumist. Ometi pidi Esra töötama Artaxerxesele küllaltki lähedal, kuna muidu poleks kuningas teda retke juhina teele saatnud.

Esr 7:6, 10 märgivad Esra kohta, et ta oli „vilunud“ ja pühendunud kirjatundja ehk õpetaja. Sõna „vilunud“ esmane tähendus on „kiire“ ning tähistab kedagi, kes taipab kiiresti ja paigutab teabe õigele kohale. Esral oli kiire taip – teda tunti tema Jumala Seaduse tundmise ja vaimse tarkuse poolest. Peale selle tunnistab tõsiasi, et kuningas valis Esra iisraellaste salka Juudamaale viima, Esra julgusest ja juhtimisvõimest.

`Pane tähele, Esra valmistas oma südame „nõudma ja täitma Issanda Seadust“ (Esr 7:10). Kuidas meie praegu seda põhimõtet oma ellu rakendame?`