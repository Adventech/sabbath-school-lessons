---
title: Kuningate ja sündmuste ülevaade
date:   30/09/2019
---

Tagasipöördujate esimene rühm sai ülesandeks Jumala tempel uuesti ehitada. Ühes hilisemas õppetükis uurime vastuseisu, mida templi ülesehitamisele osutati. Praegu räägime Pärsia kuningatest, kes järgnesid üksteisele templi pikaajalise ehitamise jooksul, ning samuti vaatleme Jeruusalemma ülesehitamist. Tähtis on teada Esra ja Nehemja raamatute taga olevat ajalugu, kuna see võimaldab nende sõnumitele paremini pilku heita.

`Loe Esr 4:1–7. Kes olid need erinevad kuningad, kelle valitsemisajal ilmnes vastasseis templi ehitamisele?`

Loetleme siin Esra ja Nehemja raamatuga seotud Pärsia kuningaid nende kronoloogilises järjekorras. Loetelu algab Kyrosega, kes rajas Pärsia impeeriumi ja vallutas 539. aastal eKr Babüloonia:

Kyros II „Suur“ (559–530 eKr)

Kambyses II (530–522 eKr)

Dareios I (522–486 eKr)

Xerxes I (485–465 eKr) _(Teda tuntakse Estri raamatu järgi ka Ahasverosena.)_

Artaxerxes I (465–424 eKr).

Kõnealuseid raamatuid uurides on väga tähtis teada, et Esra raamatus ei nimetata kuningaid kronoloogilises järjekorras. Näiteks on vahelekirjutis Esr 4:6–24, enne 5. peatükki, mis jätkab vastasseisu lugu templi ehitamisele. Järelikult ilmusid Esr 4. peatükis kirjeldatud kirjad, milles on juttu Xerxes I-st (Ahasveros) ja Artaxerxes I-st, _pärast_ 5. ja 6. peatükis kirja pandud sündmusi, mis käsitlesid Dareios I-st. Selline jada võib lugejatele näida kimbatusse viivana ja selle arvele võib panna osa segadust, mis on inimestel sajandite jooksul nende raamatute suhtes olnud. Praeguse veerandaasta käigus aitab sündmuste järjestamine meil paremini mõista Esra ja Nehemja sõnumeid.

`Kui sageli oled leidnud Piiblist seda, mis on sind kimbatusse viinud? Kuidas õpid usaldama Jumalat ja Tema Sõna isegi siis, kui satud millelegi, millel ei näi mõtet olevat? Miks on sinu jaoks tähtis usaldada? (Vaata Js 55:8, 9.)`
