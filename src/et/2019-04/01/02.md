---
title: Pagenduses olnute esimene tagasitulek
date:   29/09/2019
---

`Loe Jr 25:11, 12 ja 29:10 ning Tn 9:1, 2. millal toimus pagendatute esimene tagasitulek? Millise prohvetikuulutuse see naasmine täitis?`

Issand mõjutas Kyrost esimeseks tagasitulekuks luba andma, et täituks Jeremija prohvetikuulutus 70 aastast. Jeremija oli kirjutanud, et Juudamaa jääb 70 aastaks laastatuks Babüloonia käe läbi (see toimus vahemikus 606/605 eKr kuni 537/536 eKr), kuid siis pidi Jumal avama vangisolijaile uksed tagasipöördumiseks. Kui Taaniel uuris Jeremija kirjutisi, mõistis ta, et oli saabunud aeg tõotatud tagasipöördumiseks.

Tn 9. peatükis on Taaniel ärevil, sest 70 aastat olid peaaegu täis, kuid nähtavat muutust polnud ning uus Pärsia impeerium oli nüüd võimule tõusnud. Ta kurvastas ja pöördus Jumala poole, anudes halastust ja Jumala tõotuste täitumist. Samas peatükis (Tn 9:24–27) kinnitas Jumal Taanielile, et Tema valvab kõige üle ja Ta plaanis on tulevik koos Vabastajaga, kes sureb rahva eest ning lepitab sellega nende patud, toob õiguse ja paneb punkti ohverdamissüsteemile. Tegelikult ütles Jumal: „Taaniel, ära ole mures. Kuna tõeline Vabastaja (Jeesus) tuleb kindlasti, saadan ma sulle ka nüüd vabastaja.“ Varsti pärast seda muutis Jumal Pärsia kuninga Kyrose meelt, et ta annaks korralduse vabastada vangid. Jumalal on oma tõotustega alati tõsi taga. (Vaata Tn 10. ptk lugu sellest, kuidas Jumal sekkus, et tagada oma rahvale nende kodumaal õitseng.)

Esr 1. peatükk talletab kuningas Kyrose teadaande, et Iisraeli rahvas oli vaba Jeruusalemma tagasi pöörduma ja Issanda koda üles ehitama. See korraldus anti ajavahemikus 539–537 eKr. Kyros laskis rahval minna, kuid seisis hea ka selle eest, et nad pöörduksid tagasi kingituste ja andidega, sealhulgas templisse algselt kuulunud anumatega, mida Nebukadnetsar oli ära võtnud. See seik meenutab meile iisraellaste lahkumist Egiptusest palju aastaid varem, mil Jumal liigutas samuti inimeste südant neile lahkumiskingitusi andma. See esimene rühm, kes Juudamaale tagasi pöördus, koosnes umbes 50 000 inimesest, kuhu kuulusid tõenäoliselt teistelt maa-aladelt pärit naised ja lapsed.

`Millised teised prohvetikuulutused ajaloos on täitunud täpselt nii nagu Sõnas tõotatud ning kuidas saame neist enda jaoks julgustust selle osas, et Jumal teab tulevikku ja me võime usaldada tõotusi, mida Ta on meile andnud?`