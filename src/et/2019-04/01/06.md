---
title: Kasvatuse tähtsus
date:   03/10/209
---

`Loe Esr 7:6 ja 10. Mida kõnelevad need piiblisalmid meile kohase vaimuliku kasvatuse tähtsusest?`

Esra kogu südamest tulev pühendumine Jumalale ning tema otsus Jumala Sõna uurida, ellu rakendada ja õpetada (Esr 7:6, 10) valmistasid ta ette suuremaks tööks Iisraelis. Piiblitekst märgib sõna otseses mõttes, et ta pühendas ennast nõudma/uurima, täitma/tegema ja õpetama Issanda seadust.

Ellen G. White annab tähtsa ülevaate: „Aaroni suguvõsasse kuuluv Esra oli saanud preesterliku kasvatuse. Lisaks sellele oli ta tutvunud Meeda-Pärsia kuningriigi nõidade, astroloogide ja tarkade kirjutistega. Kuid Esrat ei rahuldanud tema vaimulik olukord. Ta igatses olla täielikus kooskõlas Jumalaga ning saada tarkust, et täita jumalikku tahet. Ja nõnda oli ta „oma südant valmistanud Issanda Seadust nõudma ja täitma“ (Esr 7:10). See juhtis Esrat hoolsalt õppima ka Jumala rahva ajalugu, millest prohvetid ja kuningad oma kirjutistes kõnelesid. Ta uuris Piibli ajaloolisi ja poeetilisi raamatuid, et teada saada, miks oli Jumal lubanud hävitada Jeruusalemma ja lasknud oma rahva viia vangi paganlikule maale.“ – _Prohvetid ja kuningad_, lk 608.

„Esra püüdis äratada huvi Pühakirja uurimise vastu ning nägi kogu elu vaeva pühade kirjutiste alalhoidmise ja paljundamisega. Ta kogus kokku kõik leida olevad käsuõpetuse koopiad, laskis need ümber kirjutada ja levitas siis. Selliselt paljundatud ja paljude inimeste kätte jagatud hindamatu puhas Sõna pakkus väärtuslikke teadmisi.“ – Lehekülg 609.

Pööra tähelepanu sellele, et Esra oli õppinud paganate suunitlusi ja nägi, et need ei olnud õiged; niisiis püüdis ta tõde leida tõelisest allikast, milleks oli Jumala Sõna ja „Issanda Seadus“. Tal tuli unustada hulgaliselt maisetes ülikoolides õpitut, kuna – kahtlemata – suur osa sellest, mida nad õpetasid, oli vale. Mida head pidid küll „nõidade, astroloogide ja tarkade kirjutised“ talle andma?

`Mismoodi tuleb meil tänagi unustada palju seda, mida meile maailmas on õpetatud?`