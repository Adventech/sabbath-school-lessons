---
title: Misjonilugu
date: 04/10/2019
---

#### Happerünnak

_Loo on kirja pannud Andrew McChesney Adventmisjonist._

Pühapäeva pidava koguduse pastor Banza Mwela Kongo Demokraatlikust Vabariigist pidi peaaegu ära surema, kui tema naine ja poeg valasid talle kaela nahka söövitavat hapet päeval, mil ta ristiti seitsmenda päeva adventistide kogudusse.

Kuid Banza, kelle nägu sai jäädavalt moonutatud, jäi ellu ja on praegu adventistide ilmikpastor, kes edastab jõulist tunnistust, mis tõmbab inimesi Jeesuse juurde.

„Kiidan Jumalat, et kuulun seitsmenda päeva adventistide perekonda ning et kurat on saanud lüüa,“ ütles Banza.

Lugu sai alguse 2013. aastal, mil Banza käis evangeelsetel seeriakoosolekutel riigi kaguosas asuvas Likasi linnas. Olles innukas õppima rohkem tundma adventistide õpetusi, astus ta kohapealse Filip Lamoni Ülikooli juures asuvasse pastorite väljaõppe kooli.

Oma ristimispäeval saabus Banza rõõmsalt koju, lauldes üht Jeesuse väest kõnelevat kirikulaulu. Kui ta majja astus, tegi ta täiskasvanud poeg tema suunas paar kiiret sammu ning paiskas ta näole ja kehale ämbritäie väävelhapet. Pimestatuna ja põletava valuga kisendas Banza agoonias ja oli põrandal kägaras.

„Banza naine ja poeg, kes olid raevunud seepärast, et ta oli nende kiriku maha jätnud, kavandasid selle rünnaku ja lootsid, et ta sureb kohapeal,“ ütles Ida-Kongi uniooni esimees Robert S. Muhune.

„Kuid õnneks toimus ime,“ ütles ta. „See mees ei surnud.“

Naabrid kuulsid Banza kisa ja ruttasid temaga haiglasse.

Arstid polnud kuigi kindlad, kas nad saavad Banzat aidata. Ta kaotas ühe silma ja suurema osa oma ihunahka. Ta viibis nädalaid intensiivravis ning naha siirdamine ja taastava plastilise kirurgia operatsioonid toimuvad veel nüüdki. Ülemaailmne adventkogudus on aidanud katta operatsioonide kulud.

Banza naine ja poeg kadusid pärast rünnakut.

Kuigi Banzal on jätkuvalt valus, viibib ta haiglavoodis lühikest aega. Ta edastab aktiivselt oma tunnistust kogudustes ja laagrikoosolekutel. Tema lemmiktekst Piiblis on Js 43:1–3, mida ta oma lugu jutustades ikka loeb: „Aga nõnda ütleb nüüd Issand, kes sind, Jaakob, on loonud, ja kes sind, Iisrael, on kujundanud: Ära karda, sest ma olen sind lunastanud, ma olen sind nimepidi kutsunud, sa oled minu päralt! Kui sa lähed läbi vee, siis olen mina sinuga, ja kui sa lähed läbi jõgede, siis ei uputa need sind; ja kui sa käid tules, siis sa ei põle ja leek ei kõrveta sind. Sest mina olen Issand, su Jumal, Iisraeli Püha, su Päästja; su lunahinnaks ma annan Egiptuse, sinu asemel Etioopia ja Seba.“