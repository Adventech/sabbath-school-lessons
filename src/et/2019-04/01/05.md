---
title: Artaxerxese käskkiri
date:   02/10/2019
---

`Loe Esr 7:11–28. Millistest osadest kuninga käskkiri koosnes? Miks olid need juhtnöörid Iisraeli rahva jaoks tähtsad?`

Artaxerxese käskkiri sarnaneb Kyrose esimese käskkirjaga. Kuningas annab nõu igaühele, kes tahab, eriti aga preestrite suguvõsadele, asuda teekonnale Jeruusalemma. Ajaloolise Murašu dokumendi kohaselt jäi suurem osa juute küll veel Pärsiasse (nagu näitab Estri lugu), kuid oli neid, kes olid oodanud võimalust alustada uut elu oma eelkäijate kodumaal. Valdav osa dokumendis olevaid märkmeid oli mõeldud Trans-Eufrati ala varahoidjate jaoks. Varahoidjad pidid varustama Esrat kõigega, mida ta iganes vajas linna taastamiseks ja Issanda koja „toredaks tegemiseks“ (Esr 7:27). Lõpuks kohustas kuningas Esrat looma õigussüsteemi ja tagama sellega nii Jumala kui ka maa seaduste nõuetekohase järgimise. Kord ja kohus, mida see käskkiri pidi tekitama, on iga ühiskonna nurgakivid. Peale selle tegi kuningas Esra ja iisraellaste jaoks kergemaks kodumaa jalule aitamise.

Kas kuninga hool linna ja templi ülesehitamise asjus näitab, et temast oli saanud Esra Jumalasse uskuv inimene? Artaxerxes nimetab Jumalat „Iisraeli Jumalaks, kelle eluase on Jeruusalemmas“ (Esr 7:15). Sõnastus, mida kuningas Iisraeli Jumala kohta kasutas, annab mõista, et ta nägi Issandat lihtsalt veel ühe kohaliku jumalusena, keda oli kingitustega vaja lepitada. Ta ei tahtnud, et see kohalik jumal oleks tema ja ta poegade peale vihane (Esr 7:23). Lisaks sellele peab märkima, et 457. aasta eKr oli Pärsia valitsuse vastu suunatud egiptlaste mässu aasta; niisiis on väga tõenäoline, et kuninga järeleandlikud teod olid mõeldud Juuda provintsi lojaalsuse tagamiseks.

Kahjuks ei muutnud kuninga suhtlemine nii Esra kui ka Nehemjaga teda Jumalasse uskuvaks inimeseks. Vähemasti ei viita piiblisalmides miski sellele, et ta oleks uskuma hakanud. See tähendab, et Issand saab kasutada ka mittepöördunud inimesi oma tahte teostamiseks maa peal.

`Kuidas õpime meie keset rohket valu ja kannatusi usaldama Jumala ülemvõimu maailma üle – nagu me seda siin näeme?`
