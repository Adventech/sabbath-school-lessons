---
title:  Abielu tänasel päeval
date:   19/12/2019
---

Sellest, mida oleme näinud segaabielude probleemi käsitlemisel Esra ja Nehemja ajal, on selge, et Jumal võtab abielu tõsiselt, ja nii peaksime tegema meiegi. Peaksime võimaliku abielupartneri osas palvemeelselt kaalutlema ja kaasama Jumala otsuse langetamisse. Ning peaksime otsustama olla truud Jumala põhimõtetele, mis hoiavad meist eemal palju kurbust ja viletsust. 

`Vaata, kuidas käsitleb Paulus temaatikat, kui kristlasel on uskmatu abikaasa. Õpi hoolega tundma 1Kr 7:10–17. Missugune peaks olema meie lähenemisviis abieludele, mis tänapäeval veavad võõras ikkes?`

Kuna Piiblis ei ole täpselt väljatöötatud korraldust, mida meil tuleks teha erinevatest uskkondadest pärit inimeste abieluga, oleks väga mõistmatu ning nende piiblisalmide kavatsusele ja nendes väljendatud põhimõtetele vastu põrkuv hakata nõudma, et uskmatust abikaasast lahutamine on asjade õige käik ning Esra poolt kirjapandu põhjal soovitatav. Esra ja Nehemja olukord oli kunagine sündmus ja vastas Jumala tahtele (Esr 10:11), sest kogu Iisraeli kogukonna tulevik ja jumalakummardamine olid ohus. Nad kaotanuksid oma identiteedi elava Jumala kummardajatena.

Teame, et juutide asunduses Elefantiinis Egiptuses (Esra ja Nehemja jaoks kaasaegne) lubasid juhid segaabielusid ja lühikese ajaga arenes välja segausk; usuti Jahvet ning Tema paganlikku kaasat, jumalanna Anati. Pealegi oli ohus Messia liin. Seega ei saa seda kunagist sündmust võtta abielude ja perekondade purustamise eeskirjana iga kord, kui usklik abiellub uskmatuga. Küll aga näitab sündmuse kirjapanek, kui kõrgelt hindab Jumal abielupartnerite ühes ikkes vedamist. Saatan on õnnelik, kui astume abiellu inimesega, kes ei julgusta meid Jumalale pühenduma, sest Saatan teab, et siis, kui mõlemal abikaasal on sama veendumus, on nad Jumala misjonitöös tugevamad kui juhul, mil ainult üks on ustav.

Samal ajal kui Piibel annab sõnaselgelt nõu mitte hakata võõras ikkes vedama (2Kr 6:14), leiame sealt lõike, kus pakutakse armu neile, kes on valinud teistmoodi. Jumal annab jõudu neile, kes on abiellunud uskmatuga, olla ustav Jumalale ja oma abikaasale. Jumal ei löö meile käega ka siis, kui langetame valikuid, mis on Tema tahte vastu; kui me Temalt abi palume, siis Ta annab meile seda. See ei tähenda, et me teeme, mida tahame, ja ootame siis, et Jumal meid ikkagi õnnistaks; küll aga tähendab see, et kui me tuleme Tema juurde abi vajavana ja alandliku südamega, kuuleb Ta alati. Ilma Jumala armuta ei oleks meie kellegi jaoks lootust, sest me kõik oleme patused.