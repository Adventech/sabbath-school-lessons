---
title:  Nehemja reageering
date:   15/12/2019
---


`Loe Ne 13:23–25. Mis siin toimus ja kuidas selgitame Nehemja reageeringut olukorrale?`

Kuna need lapsed ei rääkinud aramea keelt (keelt, mida kasutati vangipõlve ajal) ega heebrea keelt, ei suutnud nad aru saada Pühakirja õpetustest. Tegemist oli tõelise probleemiga, sest Jumala ilmutuse tundmine võis niiviisi moonduda või lausa kaduda. Kirjatundjad ja preestrid selgitasid Toorat enamasti aramea keeles selleks, et jutlus oleks inimestele selgem. Kuid kuna emad pärinesid Ammonist, Asdodist või Moabist ning olid esmased laste eest hoolitsejad, pole üllatav, et lapsedki ei rääkinud oma isade keelt. Keel, mida räägime, kujundab meie arvamuse mitmesuguste mõistete kohta, sest kasutame vastava kultuuri sõnavara. Piibli keele kaotamine tähendanuks rahva eristaatuse kaotamist. Seega oli Nehemja jaoks mõeldamatu, et perekonnad kaotasid puutepunkti Jumala Sõnaga ja järelikult oma ühenduse elava Jumalaga, heebrealaste Issandaga.

Piibli õpetlased osutavad arusaamale, et Nehemja tegevus oli tõenäoliselt inimeste avalik häbistamine, mis oli tollel ajal kehtiv karistus. Kui öeldakse, et Nehemja „riidles nendega ja sajatas neid“, siis ei peaks me mõtlema, et Nehemja kasutas ropendamist ja vandesõnu, vaid hoopis seda, et ta ladus nende ette lepingu needused. 5Ms 28. peatükk reastab needused, mis võivad tabada lepingu rikkujaid. On väga võimalik, et Nehemja kasutas Piibli sõnu, toomaks inimesi nende valede tegude ja viletsate valikute tagajärgede tajumisele. 

Lisaks, kui tekst ütleb, et Nehemja „peksis neist mõningaid mehi ja katkus neilt karvu“ (Ne 13:25), peaksime – selle asemel, et pidada Nehemjat raevukaks ja metsistunuks – tähele panema tõsiasja, et peksmine oli avaliku karistamise ettenähtud vorm. Sellist käitumist rakendati neist ainult „mõningate“ puhul, mis tähendab juhte, kes põhjustasid või soodustasid väärat käitumist. Need teod väljendasid avalikku häbistamist. Nehemja tahtis tagada inimeste arusaamise oma valikute tõsidusest ja neist tulenevatest tagajärgedest. 

`Kuidas peaksime meie reageerima siis, kui näeme seda, mis meie uskumust mööda on koguduses väärtegu?`
