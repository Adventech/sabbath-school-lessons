---
title: Misjonilugu
date: 11/10/2019
---

#### Kingituseks 4 000 eurot

_Loo on kirja pannud Viriato Ferreira._

Reede hommikul saabus ootamatult tõsine kimbatus.

Meie VitaSaluse tervisekeskuse arhitekt teatas, et meil on kiiresti vaja paigaldada piirded paljude hoonete ümber.

„Kui keegi kukub, siis olete hädas,“ hoiatas ta.

Teadsime, et ta rääkis õigust. VitaSalus – Ellen White’ist inspireeritud „mõjukeskus“, mis toimib kooskõlas seitsmenda päeva adventistide koguduse eetiliste, ametialaste ja vaimulike põhiväärtustega – asub mäenõlval Penela linnakese ligidal, umbes 185 km Portugali pealinnast Lissabonist põhja suunas.

Arhitekt arvestas piirderinnatiste hinnaks 4 000 eurot.

Pöördusin meie pearaamatupidaja poole.

„Kas meil on see raha?“ küsisin ma.

„Päris kindlasti mitte,“ ütles ta. „Raha ei ole.“

Muremõtted valgusid pähe. Järsku tabas mind veendumus.

„Kelle projekt see on?“ mõtlesin ma. „See ei ole minu oma. See on Jumala oma!“

Rääkisin sellest veendumusest pearaamatupidajale ja teistele inimestele, kes koosolekul viibisid.

„Jumal tagab vahendid nende piirete jaoks,“ ütlesin ma. „Kas tunnete end julgena edasi minema ja piirdeid tellima?“

Nad noogutasid nõusoleku märgiks pead ja ma palvetasin: „Issand, me hakkame piirderinnatisi tellima, sest neid on tõesti vaja.“

Tellisime rinnatised.

Viis päeva hiljem, kolmapäeval, sain kirja kelleltki, kellega ma polnud kunagi kohtunud.

„Doktor,“ kirjutas ta. „Tahtsin teile öelda lihtsalt seda, et tegin 4 000 euro suuruse ülekande VitaSaluse pangaarvele.“

„Tänu Jumalale!“ hüüatasin ma häälekalt.

Kirjutasin annetajale elektronkirjas möödunud reede hommiku sündmustest.

Ta vastas kohe.

„Doktor, see kinnitab, et minu antud raha on selle projekti tarvis,“ kirjutas mees. „Ärkasin reede hommikul sooviga aidata VitaSalust. Ma pole selles paigas kunagi olnud, aga mul oli lihtsalt selline tundmus. Ma polnud küll veel kindel, kas mu naine minuga nõustub, seepärast esitasin lühida palve: „Issand, kui see on sinu tahtmine, siis pane sama soov mu naisegi südamesse.“

„Niipea, kui palve lõpetasin, astus naine mu töötuppa ja ütles: „Kallis, kas sa tead projektist Penelas? Arvan, et peaksime neid aitama.“

Ma ei suutnud oma kõrvu uskuda ja küsisin naiselt: „Mida sa arvad, kui palju peaksime andma?“

„Arvan, et 4 000 eurot oleks hästi,“ ütles naine.

Missugune õppetund minu jaoks! Oleksime me peatanud tööd VitaSaluses fondide puudumise pärast, oleksime kaotanud suure õnnistuse, mis tuleb Jumala usaldamisest. Küsimus polnud piiretes. Küsimus oli selles, et Jumal tahtis meile näidata, kuidas Tema töö edeneb siis, kui me Teda usaldame.

_Dr. Viriato Ferreira on VitaSaluse tervisekeskuse juht Penelas, Portugalis ning seitsmenda päeva adventistide ülemaailmse koguduse terviseteenistuse osakonna au-abiesimees._
