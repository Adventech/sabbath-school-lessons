---
title: Nehemja valmistub ülesannet täitma
date:   10/10/2019
---

Kahtlemata kutsus Issand Nehemja seda ülesannet täitma ja varustas ta kõige vajaminevaga. Varustatud Jumala tõotuste tundmisega ja kindla teadmisega, et Jumal tema kutsus, läks Nehemja edasi. Kuid ta liikus ettevaatlikult ja palve­meelselt. Teisisõnu, kuigi ta teadis, et Jumal oli temaga, ei jätnud ta selle teadmise pärast oma tegevust läbi mõtlemata.

`Loe Ne 2:11–20. Millised ettevalmistused teeb Nehemja müüri ülesehitamiseks?`

Juhtimise õppetunnid: 1. õppetund: Nehemja ei räägi kellelegi, millised on plaanid, mis Jumal „mu südamesse oli pannud Jeruusalemma heaks teha“ (Ne 2:12). Vähe sellest, et ta ei räägi neist vaenlastele, hoiab ta need enda teada ka juudi juhtide eest. Ta on maakuulamisretkel, et saada aimu, mida on vaja teha. 2. õppetund: Enne, kui ta midagi räägib, teeb Nehemja ära kodutöö ja planeerib vajamineva tegevuskava. 3. õppetund: Kui Nehemja ülesandest räägib, toob ta kõigepealt esile selle, mida Jumal siiani selle retke juhtimisel teinud on, ja lisab siis kuninga sõnad. Ta julgustab, enne kui palub panustada. Pole ime, et juudid reageerisid sellise poolehoiuga ja otsustasid ehitada, vaatamata vastupanule, mis ees ootas. Jumal valmistas Nehemja palvete ja paastumise kaudu ette nii kuninga kui ka Juuda rahva, nii et nad reageerisid julgelt ja vapralt.

`Loe Ne 2:19, 20. Mida räägivad need salmid meile Nehemja usust? Kuidas sellised piiblisalmid nagu 5Ms 7:9, Ps 23:1–6 ja 4Ms 23:19 Nehemjat aitasid?`

Meie jutuajamised näitavad, kes me oleme ja mida me tegelikult usume. Nehemja kipub rääkima ülesehitavaid sõnu. Ta ei karda tuua Jumalat kõigesse, mida ta ütleb, ning austada Teda isegi siis, kui inimesed teda pilkavad ja tema üle naeravad. Kuigi Nehemja teab, mismoodi vaenlased teda põlastavad, ei jäta ta otsekoheselt rääkimata ega jäta Jumalat oma kõnelusest välja. Sarnaselt Joosepiga Egiptuses palju aastaid tagasi ei karda Nehemja ülendada oma Jumalat inimeste ees, kes Temasse ei usu.