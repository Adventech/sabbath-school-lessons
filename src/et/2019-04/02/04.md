---
title: Nehemja räägib avameelselt
date:   08/10/2019
---

Ne 1:11 ütleb, et Nehemja oli kuninga joogikallajate ülem. Joogikallajad maitsesid kuninga jaoks jooke, et ennetada kuninga haigestumist või surma. Herodotos osutab tõsiasjale, et pärslased austasid joogikallajaid kõrgelt, kuna neid peeti kõrgeteks ametimeesteks. Näiteks oli Assüüria kuninga Esarhaddoni joogikallaja ühtlasi kuninga peaminister. Seega oli Nehemja kuningriigis kõrgel kohal ja kuna ta pääses kuningale ligi, anus ta, et Jumal kasutaks teda kuningaga rääkimiseks Juudamaa olukorra pärast.

`Loe Ne 2:1–8. Mis juhtus Nehemja palve ja paastumise järel?`

Palve sai vastuse niisanikuus, mis on ligikaudu 444. aasta eKr aprill. Neli kuud oli möödunud ajast, mil Hanani ja juudid tõid Nehemjale Jeruusalemma kohta käiva ärevusttekitava uudise. Neli kuud Nehemja palvetas ja paastus ning iga päev võis talle tunduda, et Jumal ei vastagi. Kuid Jumala ajastus on alati täpne. Jumal valmistas kuningat ette Nehemjat ära kuulama ja soosivalt vastama.

Kaugeltki iga päev ei tulnud ette, et joogikallaja vabastati teatud ajaks oma kohustustest ja saadeti valitsejaks hoopis teisele maale. Jumal rääkis Nehemja kaudu ja mõjutas Pärsia kuningas Artaxerxes I nimetama Nehemjat Juuda alade maavalitsejaks. Kuninganna mainimine annab mõista, et tegemist oli tõenäoliselt mitteametliku sündmusega, sest ei olnud tavapärane, et kuninganna olnuks alati igal ametlikul banketil kohal. Nehemja ei nimeta targu Jeruusalemma nime selleks, et hoiduda kuningat eelarvamuslikult mõtlemast; ta esitab kuningale palve hoopis tundeküllase, tema jaoks isiklikult paljutähendava nurga alt. Ajaks, mil nimetatakse konkreetne koht, on kuningas juba võidetud.

`Kuidas võivad omavahel sarnaneda Nehemja amet selles õukonnas ja Taanieli oma Babüloonias? Mida räägib Nehemja iseloomu kohta tõsiasi, et kuningas näib olevat tema suhtes väga positiivselt meelestatud?`