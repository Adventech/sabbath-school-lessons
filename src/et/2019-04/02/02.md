---
title: Nehemja kuuleb halbu uudiseid
date:   06/10/2019
---

Nehemja raamat algab sarnaselt, nagu algas Taanieli raamat (loe Tn 1:1, 2)– halbade uudistega. Jah, paljud olid pöördunud tagasi esivanemate kodumaale, kuid elu ei sujunud neil seal kuigi hästi.

`Loe Ne 1:1–4. Mis Nehemjat niivõrd masendas? Kuidas ta reageeris saadud halbadele uudistele?`

Osa juute, kes aastaid tagasi vangistati, oli toodud Suusanisse, mis oli üks Pärsia impeeriumi neljast halduskeskusest. Nehemja töötas seal kuningalossis joogikallajana. Väljend „Hanani, üks mu vendadest“ osutab tõenäoliselt verevennale, sest Ne 7:2 on sarnane, kuid veel perekondlikumalt kõlav viide Hananile, kuigi see võib viidata lihtsalt ka ühele iisraeli mehele. Vestlus Hananiga toimus kõige tõenäolisemalt ajavahemikus novembri keskpaigast kuni detsembri keskpaigani aastal 445 eKr, umbes 13 aastat pärast Esra jõudmist Jeruusalemma. Hanani annab teada, et olukord Jeruusalemmas on kohutav. Inimesed ei ole suutnud Jeruusalemma üles ehitada, see on jäetud kaitsetuks ja kõledaks.

Nehemja võis olla kuulnud jutte, et samaarlased olid linnamüüre maha kiskunud, kuid siiamaani ei olnud tal kindlaid teateid. Järelikult oli kuningas Artaxerxes ise purustanud tagasipöördunute lootuse sellega, et oli ehitustöö peatanud pärast seda, kui jõetagune rahvas oli kaebuse esitanud (Esr 4. ptk).

Kuigi tempel oli taastatud, ei toiminud see täielikult, sest templiteenistuse korraldamiseks vajaminevad inimesed ei suutnud Jeruusalemmas elada. See olukord kurvastas Nehemjat, sest uudiste tagamõte läbistas ta hinge: juudid ei olnud austanud Jumalat, kuigi nad olid sellel eesmärgil koju naasnud. Nad olid ju kartuses vaenlaste ja surveavalduste ees Jumala koja ja Püha Linna tähelepanuta jätnud.

Nõnda pöördub Nehemja otsemaid Jumala poole. Ta ei kaeble, et Juuda rahval puudub usk, ega tembelda neid argpüksideks, ka ei löö ta käega ega lepi olukorraga. Nehemja lihtsalt laskub põlvedele ning hakkab palvetama ja paastuma.

`Nende halbade uudiste juures Nehemja nuttis, paastus ja palvetas. Mida peaks see meile ütlema, kuidas meil tuleb Issandat anuda – eriti katsumusaegadel?`
