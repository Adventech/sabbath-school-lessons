---
title: Nehemja palve
date:   07/10/2019
---

`Loe Nehemja palvet, mille leiad Ne 1:5–11. Millistest osadest see palve koosneb? Miks kaasab ta palvesse enda kui süüdiolija?`

+ Jumal, sa oled suur ja halastusrikas (Ne 1:5).
+ Kuule mind (Ne 1:6).
+ Pattude tunnistamine (Ne 1:6, 7).
+ Tuleta meelde oma tõotusi (Ne 1:8, 9).
+ Sina oled meid lunastanud (Ne 1:10).
+ Kuule mind (Ne 1:11).
+ Jumal, anna kordaminek ja arm (Ne 1:11).

Nehemja palve on ilusa ülesehitusega; ta räägib Jumala suurusest, loetleb juutide oma patte ja palub lõpuks abi. See palve meenutab Taanieli palvet Tn 9. peatükis ning on võimalik, et Nehemja oli Taanieli palvega tuttav. On märkimisväärne, et Nehemja ei alusta appihüüdega, vaid toob esmalt just esile tõe, et Jumal on suur ja kartustäratav. Samuti osutab ta sellele, et Jumal peab oma lepingut ning halastab neile, kes Teda armastavad; Nehemja tuletaks justkui Jumalale meelde, et Ta on alati olnud ustav ega saa nüüd olla teistsugune.

See palve on erilise (eespool kujutatud) ülesehitusega, mille keskmeks on 8. salm, kus Nehemja toob selgelt esile Jumala tõotused. Nehemja ütleb: „Tuleta nüüd meelde!“ Teisisõnu: Tuleta, Jumal, meelde, et Sa tõotasid, et Sa pillutad meid laiali siis, kui oleme truudusetud, kuid Sa tõotasid ka meid tagasi tuua ja kõik oma kohale asetada. Kuna esimesena öeldu on toimunud, siis on nüüd aeg täita teine, sest me tuleme tagasi Sinu juurde. Nehemja ei karda toetuda Jumala tõotustele ja neid Jumalale meenutada. Muidugi ei tähenda see, et Jumal ei teaks või ei mäletaks oma tõotusi. Jumalale valmistab heameelt meie tahtlikkus toetuda Tema tõotustele. Ta tahab, et me nendesse usuksime ja seega neid Temale ka kõva häälega välja ütleksime. Pannes sõnadesse Jumala tõotatu, saab kinnitust sinu enda otsus neid tõotusi usaldada, eriti neil kordadel, kui kõik näib lootusetu.

`Millistele Jumala tõotustele saad sa toetuda just praegu? Miks on tähtis, et me ei lõpetaks kunagi nendele tõotustele toetumist? (Lõppude lõpuks, kui sa need kõrvale jätad, millele siis veel toetuda?)`
