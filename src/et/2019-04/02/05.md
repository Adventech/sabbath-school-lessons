---
title: Nehemja saadetakse välja
date:   09/10/2019
---

Kuningas saatis koos Nehemjaga kirjad hooronlasele Sanballatile ja ammonlasele Toobijale, teisel pool jõge asuva piirkonna kõrgetele ametnikele, et sillutada tee Nehemja tööks. Lisaks sellele andis kuningas korralduse kuninga metsaülemale Aasafile varustada Nehemjat kogu linna, müüride ja templi väravate ülesehitamiseks vajamineva puiduga.

`Loe Ne 2:9, 10. Mida jutustavad need salmid vastuseisust, millega Nehemja ja juudid üldiselt silmitsi seisid?`

Nehemja saabus Jeruusalemma 445/444. aasta paiku eKr. Vastuseis näib esile tulevat juba enne, kui Nehemja ühtki tööd alustada püüab, sest valitsejatele edastatud palve elavdab probleeme. Kuigi Toobija on juudi nimi, mis tähendab „Issand on hea“ (tema pojal Jehohananilgi oli juudi nimi, „Jumal on armuline“), töötas ta Ammoni kaavalitsejana. Niisiis ümbritsesid Jeruusalemma vaenlased: Samaaria kuberner Sanballat põhja pool, Ammoni kuberner Toobija ida pool ja Araabia kuberner Gesem (Ne 2:18, 19) lõuna pool, kes hoolitses Edomi ning Moabi eest. On kahetsusväärne, et selle piirkonna juhtkond vältis Nehemjat, kes oli mures rõhutute „hea käekäigu“ pärast. Eesõigustatute hulka tõusnud isikud ei rõõmusta nende õnne üle, keda nad hirmu all hoiavad.

Nehemja saabumine Jeruusalemma sõjaväe saatel näitas seda, „et ta oli tulnud täitma mingit tähtsat ülesannet, [ja] tärkas lähedal elavate paganlike hõimude kadedus. Need hõimud olid tihti vaenulikud juutide vastu, solvanud neid laimuga ja kahjustanud otseselt. Sellise õela tegevuse poolest olid tuntud mõned hõimupealikud nagu hooronlane Sanballat, ammonlane Toobija ja araablane Gesem. Algusest peale jälgisid need mehed kriitilise pilguga Nehemja samme ning püüdsid kõikvõimalike vahenditega nurjata tema plaane ja takistada tööd.“ – Ellen G. White, _Prohvetid ja kuningad_, lk 635.

`Millised piiblilood veel näitavad, kuidas inimesed, keda Jumal on kutsunud Tema tahet täitma, seisavad silmitsi vastupanuga? Jaga oma vastust hingamispäeval klassiga.`
