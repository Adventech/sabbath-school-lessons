---
title:  Kümnis ja annetused
date:   10/12/2019
---

Nehemja templiteenistuse reform sisaldas kümnise ja annetuste juurutamist.

`Loe 4Ms 18:21–24; Ml 3:10; Mt 23:23; 1Kr 9:7–14, 2Kr 9:6–8 ja Hb 7:1. Mida õpetavad need piiblisalmid meile kümnise ja annetuste olulisuse kohta nii templiteenistuses kui ka tänapäeval?`

Ilma kümnist ja annetusi kogumata poleks tempel saanud toimida. Kui lõppes kümnise toomine, lagunes teenistus ning kogu jumalakummardamise süsteem oli ohus. Kui templi isikkoosseis läks tööd otsima, et perekonda ülal pidada, ei suutnud nad keskenduda templi eest hoolitsemisele. Järelikult kahanes Jumala kummardamine.

„Kümnise süsteem on ilus oma lihtsuses. Selle õiglustunne avaldub proportsionaalses nõudes rikkale ja vaesele. Proportsionaalselt, vastavuses sellega, kuidas Jumal on andnud meile kasutada Tema omandust, tuleb meil Talle kümnis tagastada.

Kui Jumal kutsub meid üles kümnist andma (Ml 3:10), ei manipuleeri Ta meie tänulikkuse või heldekäelisusega. Kuigi tänulikkus peab olema kõige selle osa, mida me Jumalale väljendame, anname me kümnist sellepärast, et Jumal on nii käskinud. Kümnis kuulub Issandale ja Tema nõudel anname selle Talle tagasi.“ – _Seventh-day Adventists Believe…_ (2. tr; Boise, Idaho: Pacific Press®Publishing Association, 2005), lk 304.

Nii nagu juhtus iisraellaste templiga, niisamuti kahaneb meie kogudus, kui liikmed ei anna kümnist ja annetusi. Meie koguduse teenistused ei toimi ilma inimesteta, kes saavad tasu selle eest, et nad panustavad oma aja kvaliteetsesse Jumala evangeeliumitöösse, planeerimisse ja koguduse haldamisse. Jumalakummardamine väheneks ka kvaliteedilt. Kuid tähtsaim on, et ilma kümnise ja annetusteta ei eksisteeriks evangelismi.

Pealegi anname kümnist, sest Jumal kehtestas oma Sõnas selle süsteemi. On kordi, mil Jumal ei selgita, miks Ta midagi sisse seab. Ta ootab meilt usaldamist, et Tema kontrollib asja. Võime süsteemi toimimise põhjused välja selgitada ja olla neist informeeritud, kuid siiski tuleb see usaldada Tema kätesse.

`Miks on kümnise andmine meie vaimulikkuse jaoks nii tähtis ja kuidas mõõdab see meie usaldust Jumalasse?`