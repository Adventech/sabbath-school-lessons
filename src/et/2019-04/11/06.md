---
title:  Eks teinud teie vanemad nõndasamuti?
date:   12/12/2019
---

Nehemja innukus hingamispäeva suhtes on imetlusväärne. Nehemja hoolis hingamispäeva õigesti pidamisest nii kirglikult, et ta lausa lubas „pista oma käe“ teistest rahvustest kaupmeeste „külge“. Võiksime öelda ka nii: ta oleks isiklikult sekkunud juhul, kui ta oleks nad hingamispäeval veel kord tabanud linnaväravais või linnas. Maavalitsejana oli tal ametlik kohustus tagada, et korraldust õigesti peetaks.

„Nehemja noomis kõhklematult neid kohustuse hooletusse jätmise pärast. „Mis kõlvatu tegu see on, mida te teete, et te hingamispäeva teotate? küsis ta karmilt. „Eks teinud teie vanemad nõndasamuti ja eks lasknud meie Jumal tulla kogu selle õnnetuse meie ja selle linna peale? Ja hingamispäeva teotades te suurendate veelgi viha Iisraeli vastu.“ Seejärel käskis ta: „Niipea kui Jeruusalemma väravais hingamispäeva eel on läinud pimedaks, lukustage väravad ja need jäägu suletuks, kuni hingamispäev on möödas!“ Usaldades oma sulaseid rohkem kui Jeruusalemma kõrgeid ametnikke, pani Nehemja sulased väravate juurde valvama korralduste täitmist.“ – Ellen G. White, _Prohvetid ja kuningad_, lk 671, 672.

Nehemja hoiatus hingamispäeva teotamise eest koos teiste hoiatustega seda päeva mitte rikkuda, kandus ilmselt kajana läbi ajastute Jeesuse ajani. Teame seda, sest evangeeliumid kujutavad Jeesust ikka ja jälle heitlemas usujuhtidega hingamispäeva õige pidamise pärast.

`Loe Mt 12:1–8; Mk 3:1–6; Lk 6:6–11 ja Jh 5:5–16. Mis oli siin põhiküsimus ja kuidas aitab muistse Iisraeli ajaloo mõistmine meile selgitada, miks see võitlus esile kerkis?`

Oma innukuses (kuigi ekslikus innukuses) tagada, et hingamispäeva ei „rüvetataks“, olid need usujuhid nii fanaatilised, et süüdistasid „hingamispäeva isandat“ Jeesust (Lk 6:5) sellest üleastumises. Näeme siit, kuidas millegi heaga võib minna nii kaugele! Irooniline on, et samal ajal, kui paljud sellised inimesed väljendasid seaduse pärast suurt muret, unustasid nad seaduse „kaalukama osa“, „õigluse ja halastuse ja ustavuse“ (Mt 23:23).

Kuidas saame üksikisikuina – ja kogudusena – olla hoolsad, et me ei teeks sama viga, mida tegid need mehed, kas siis hingamispäeva või millegi muu suhtes, mis on meie uskumist mööda tähtis usuasi?