---
title:  Templi rikutud juhtkond
date:   8/12/2019
---

Ne 13. peatükk algab murega nende keskel olevate ammonlaste ja moabiitide pärast (Ne 13:1–13). Loetud salmid ei räägi sellest, et teisest rahvusest või rassist inimesed, kes olid Jumala järgijad, tuli ära ajada, vaid hoopis sellest, et ära saata tuli need, kelle usk oli teistsugune – kes polnud Jumala poole pöördunud, vaid olid ebajumalateenijad. (Vaata ka 5Ms 23:4–7.) 

`Loe Ne 13:1–9. Kes olid Eljasib ja Toobija? Miks oli vastuvõetamatu see, mida nad tegid? Vaata Ne 2:10, 19; 3:1; 12:10, 22; 13:28.`

Nii Eljasib kui ka Toobija on Nehemja raamatus tuntud isikud. Eljasib oli rahva preester ja ühtlasi vastutas ta templi eest. Toobija kohta on öeldud, et ta oli Nehemja ammonlasest vastane, kes oli tuliselt vastu tööle Jeruusalemmas. Eljasibi ja Toobija ühine tegevus annab mõista, et asjasse olid kaasatud abielusidemed.

Teame, et Toobijal oli juudi nimi (mis tähendas „Issand on hea“) ja see tuli tõenäoliselt juutlikust päritolust, kuigi abielu puudutavaid ürikuid pole talletatud. Tema naise perekonna, Aarahi tundmatute järeltulijate kohta usutakse, et nad olid seotud Eljasibi perekonnaga. Lisaks sellele oli Nehemja teise vastase, hooronlase Sanballati tütar abiellunud Eljasibi pojapojaga. Seega oli intriigi ring Nehemja ümber tihe, kuna riigi kõige kõrgemad ametnikud olid suguluses ja liidus Nehemja juhiameti vastu.

Maavalitseja äraolekul oli ülempreester andnud Toobijale ühe templi ruumi, mis oli mõeldud kümnise, annetuste ja ohvriandide toomise paigaks. Toobija oli ennast templis püsivalt sisse seadnud viisil, mis laskis teda paista rahva ühe juhina. Nehemja vaenlased olid lõpuks saavutanud seda, mida nad kogu aeg olid tahtnud: Nehemja kõrvale tõrjuda ja ise vastutajad olla. Õnneks ei jäänud Nehemja käed rüpes istuma.

`Kogu püha ajaloo jooksul lubab Jumala rahvas – olgu siis juudid vanas Iisraelis või kristlased, kes neile Uue Testamendi ajal ja pärast seda järgnesid – ennast väga kergesti kõrvale juhtida, kas pole? Kuidas saame meie nende vigu vältida?`