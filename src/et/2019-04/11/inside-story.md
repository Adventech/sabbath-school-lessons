---
title:  Misjonilugu
date:   13/12/2019
---

#### Õnneliku kodu saladus

_Loo on kirja pannud Andrew McChesney._

Kodu ei olnud Hazel Moyo jaoks õnnelik koht. Tema isa jõi ning ema ja isa tülitsesid sageli. Nad elasid Zimbabwe väikelinnas Gwandas. Hazel igatses õnneliku perekonna järele.

14aastaselt langetas Hazel otsuse, vallandades sündmusteahela, mis pidi muutma tema kodu igaveseks. Ta hakkas käima kirikus. Ta nägi teisi lapsi pühapäeval jumalateenistusele minemas ja temagi tahtis minna. Niisiis võttis tüdruk 9aastase venna käe otsa ja läks.

Pärast keskkooli lõpetamist nägi Hazel ajalehes seitsmenda päeva adventistidele kuuluva Solusi Ülikooli kuulutust; see kool asus tema kodust umbes kahe ja poole tunnise bussiteekonna kaugusel. Ta kohtus ülikooli värbajatega siis, kui nad tema kodulinna külastasid, ja tema isa oli nõus tasuma õppemaksu.

Solusis ühines Hazel peagi laulurühmaga ning küsis neilt palju küsimusi hingamispäeva kohta. Üks grupi liige, noor abielus pastor Elyght Nyatanga ütles: „Tahaksin, et selline tüdruk oleks mu tütar.“ Ta ütles: „Hakkan igal kolmapäeval palvetama ja paastuma tema Jumala tundmise pärast.“

See mõte meeldis veel viiele grupiliikmele ja koos Hazeliga lõid nad kaasa.

Nad palvetasid ja paastusid kolm kuud. Solusi Ülikoolis oli siis palvenädal ja Hazel ristiti.

Kui Hazel sai 23aastaseks, kinkis Elyght talle Ellen White’i raamatu „Kuulutus noortele“. Hazelit liigutasid õnneliku perekonna kohta antud nõuanded. Tema tahtis õnnalikku perekonda.

„Õppisin sellest, kuidas käituda vihase lapsevanemaga, kuidas tegeleda mõningate probleemidega, mis sul vanematega on, ja kuidas väljendada oma vanematele austust,“ ütles ta.

Tema üks lemmiklõik ütleb nii: „On palju lapsi, kes tunnistavad suuga, et nad tunnevad tõde, kes aga ei anna vanematele sellist lugupidamist ja armastust, mis kohane, kes ilmutavad isa ja ema vastu üsna vähe armastust ega austa neid sellega, et viivitavad nende soovide täitmisega või ei püüa kergendada nende murelikkust.“ (Lehekülg 331.)

Rõõm hakkas täitma Hazeli kodu siis, kui ta tegi selle raamatu nõuannete järgi.

Koolivaheajal kutsus Hazel oma vanemad ka õhtul enne magamaminekut Piiblit lugema ja palvetama. Nad olid nõus! Järgmisel õhtul palus ema jälle Hazelil Piiblit lugeda ja palvetada. Varsti hakkas kogu pere pidama ühiseid õhtu- ja hommikupalvusi.

Nüüd täidab kodu õnn ning Hazel palvetab, et tema perekond tuleks ristimisele.

„Nüüd oleme õnnelik perekond – selline pere, millist olen alati tahtnud,“ ütles Hazel.  

Osa 2015. aasta kolmeteistkümnenda hingamispäeva annetustest läks Solusi Ülikooli tarbeks, et kahekordistada selle söökla suurust 500 istekohalt 1 000-le. Täname teid misjoniannetuste eest, mis võimaldavad sellistel adventkoolidel nagu Solusi töötada koos Püha vaimuga, kes muudab perekondi igaviku jaoks.
